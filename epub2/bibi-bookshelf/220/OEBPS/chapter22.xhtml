<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter22">
<div class="chapter html5_article">
			<h1>XXII</h1>
			<p>Leverkühn, 1910 yılında, benim Kaisersaschern Lisesi’ndeki öğretim görevime başlamak üzere Leipzig’ten ayrıldığım sırada, kız kardeşinin düğününe katılmak için evine, Buchel’e gitti. Düğüne, annem ve babamla birlikte ben de davetliydim. Ursula yirmi yaşına gelmişti ve Erfurt yakınlarında Salza’daki arkadaşını ziyarete gittiği sırada tanıştığı, optikçi Johann Schneidewein von Langensalza adında, mükemmel bir adamla evleniyordu. Schneidewein, karısından on-on iki yaş kadar büyüktü; İsviçre doğumluydu ve Bernli bir çiftçi ailesinden geliyordu. Gözlük yapmayı memleketinde öğrenmişti; ama bir vesileyle Reich’a gelmiş, burada gözlük ve her tür optik aletle ilgili bir dükkân açmış, işini keyifle sürdürmekteydi. Çok yakışıklıydı; kulağa çok hoş gelen, garip bir şekilde eski Alman ifadelerini koruyan ve kendine özgü hoş tonlamasıyla İsviçre aksanını da sürdürdüğü bir konuşması vardı; Ursel Leverkühn de daha şimdiden bunu benimsemeye başlamış görünüyordu. Dünya güzeli sayılmasa da, onun da cazip bir görünüşü vardı. Babasının yüz hatlarını almıştı, annesi gibi kahverengi gözlü, ince ve uzundu; doğal bir içtenliği vardı. İkisi, göz okşayan bir çift oluşturuyordu. 1911-1923 arasında peş peşe dört çocukları oldu. Rosa, Ezechiel, Raimund ve Nepomuk; hepsi de çok şeker yaratıklardı. Ama en küçükleri Nepomuk, bir melekti. Bu konuya daha sonra, hikâyemin sonlarına doğru değineceğim. </p>
			<p>Düğün davetlileri çok kalabalık değildi. Rahip, öğretmen, Oberweiler cemaat başkanı, bunların eşleri; Kaisersaschern’den biz Zeitblomlar dışında sadece Nikolaus Amca, Frau Elsbeth’in Apolda’dan gelen akrabaları, Weissenfels’ten Leverkühn’lerin tanışı bir çift ve kızları; bir de tarım uzmanı Birader Georg ile kâhya kadın Frau Luder – hepsi bu kadardı. Wendell Kretzschmar, Lübeck’ ten, Buchel Malikânesi’ndeki öğle yemeği esnasında ulaşacak şekilde bir kutlama telgrafı gönderdi. Düğün, bir akşam töreni biçiminde değildi. Öğleden önce, vakitlice Buchel Malikânesi’nde buluşulmuş, köyün kilisesindeki nikâhtan sonra gelinin evinde, güzelim bakırlarla süslü yemek odasında hep birlikte muhteşem bir kahvaltı yapılmış, hemen ardından ihtiyar Thomas yeni evlileri Dresden’e doğru yola çıkmak üzere Weissenfels İstasyonu’na götürmüş, düğün davetlileri ise Frau Luder’in meyve likörleri eşliğinde birkaç saat daha orada kalmışlardı. </p>
			<p>O gün öğleden sonra Adrian’la ben, Kuhlmulde Gölü’nün etrafından dolanıp Zionsberg’e doğru bir yürüyüş yaptık. Tekst düzenlemesini benim üstlendiğim, üzerinde çokça konuşup yazıştığımız <em>Aşkın Çabası Boşuna</em> üzerine söyleştik. Senaryosunu ve Almanca sürümlerinden bölümleri, Atina ve Siracusa’dayken yollamıştım ona; gereken yerlerde Tieck ile Hertzberg’e dayanarak olabildiğince üslup içinde kalarak kısaltmalar yapmış, böylece kendimden de bazı katkılarda bulunmuştum. O, operayı İngilizcesinden bestelemek konusunda ısrarcı olsa da, ben librettonun mutlaka Almanca bir nüshasının da bulunmasını istiyordum. </p>
			<p>Düğün davetlilerinin arasından ayrılıp açık havaya çıktığımız için mutlu görünüyordu. Gözlerindeki buğulanma, baş ağrısı çekmekte olduğunu gösteriyordu – aslında kilisedeyken de, sofrada otururken de, babasında da aynı emareleri görmek ilginçti. Sinir sistemine bağlı bu şikâyetin, özellikle şenlikli koşullarda, duygulanmanın ve heyecanlanmanın etkisiyle ortaya çıkması anlaşılabilir bir şeydi. Yaşlı babası için bu böyleydi. Oğlun durumunda ise psişik neden, mecburiyetten dolayı, biraz da istemeyerek bir kız çocuğun, kendi kız kardeşinin etrafında dönen, bir bakıma bekâretini kurban etme törenine katılmak zorunda oluşuydu. Hoşnutsuzluğunu, törenin sadeliğini, zevkli ve baskıcı olmayışını takdir eden sözlerinin arkasına gizliyordu; “Danstı, gelenek görenekti filan, bizim kendi açımızdan atlattık neyse,” diye ifade ediyordu. Her şeyin gündüz gözüyle olup bitmesi, ihtiyar papazın nikâh konuşmasının kısa ve sade oluşu, yemekte de uzun uzadıya konuşmalardan kaçınmak üzere hiç konuşma yapılmaması iyi olmuştu. Keşke duvak ve bekâretin simgesi beyaz ölüm giysisiyle, saten ölü ayakkabıları da olmasaydı. Ursel’in nişanlısından ve şimdiki kocasından da sitayişle söz etti. </p>
			<p>“Gözleri iyi bakıyor,” dedi. “İyi bir soydan, efendi, uyumlu, temiz bir adam. Kardeşime evlenme teklif edebilir, ona bakabilir, onu arzulayabilir – onu, Hıristiyan bir eş olarak arzulamakla, biz teologların haklı bir gururla söylediğimiz gibi, kutsal bir akitle, Hıristiyan usulü bir akit yapmakla, Şeytan’ı, tensel beraberliklerinden uzak tutmuş oluyor. Aslında, doğasında günahkârlık bulunan bir şeyin önüne sadece Hıristiyan lafı getirilerek ehlileştirilmesi, kutsiyet kazandırılması çok komik – temelde değişen bir şey yok. Ama itiraf etmeli ki, doğal olarak kötü bir şeyin, cinselliğin, Hıristiyan nikâhıyla evcilleştirilmesi oldukça akıllıca bir çözüm.”</p>
			<p>“Doğal olan bir şeyi kötü olarak tanımlaman hoşuma gitmiyor,” diye yanıtladım. “Hümanizm, eski haliyle de, yenisiyle de, bunu, hayatın kaynağını kötülemek şeklinde değerlendiriyor. ” </p>
			<p>“Sevgili dostum, burada kötülenen pek bir şey yok.”</p>
			<p>Hiç tereddüt etmeksizin, “İnsan böylece Tanrı’nın yarattığını, yaradılışı inkâr edenlerin rolünü benimsemiş olur ki, bu da hiçliğin avukatlığı anlamına gelir. Şeytan’a inanan, ona teslim olmuş demektir,” dedim. </p>
			<p>Kısa bir kahkaha attı.</p>
			<p>“Şakadan anlamıyorsun sen. Ben bir teolog olarak, teolog olmanın gerektirdiği gibi konuştum.”</p>
			<p>“Aldırma!” dedim ben de gülerek. “Sen de şakalarını, ciddiymiş gibi ifade ediyorsun.”</p>
			<p>Konuşmamıza cemaatin bankına oturup Zionsberg’ in akçaağaçlarının altında, güz öğle sonrasının güneşinde devam ettik. Aslında ben o sıralar kendi ayaklarımın üzerinde duracak hale gelmiş, nişanlandığımı ve evleneceğimi resmen açıklamak için sağlam bir işe girmeyi bekliyordum; ona Helene’yle birlikte atacağım adımı anlatmayı istiyordum. Oysa onun görüşleri hiç de işimi kolaylaştıracak gibi değildi.</p>
			<p>“Şöyle ki, onlar artık iki değil, tek bedendir,”<a class="si-noteref epub-type_noteref" href="#f82" id="backref_82">82</a> diye İncil’den bir alıntıyla başladı söze yeniden. “Bu biraz tuhaf bir kutsama şekli, değil mi? Tanrı’ya şükür, Papaz Schröder, bu alıntıyı kendine sakladı. Yeni evli çift açısından yüzlerine karşı alenen söylenecek bu sözler sıkıntı verici olmalı. Ama gayet iyi niyetle söyleniyor. İşte benim evcilleştirme dediğim de bu. Belli ki bu sözlerle evlilik, günah öğesinden, tensellikten, kötücül hazlardan muaf tutulmuş oluyor – zira zevk, iki taraflı bir tenselliktir; sadece tek bir taraf için geçerli olamaz. Bu durumda ikisinin tek bedende birleşmeleri, olsa olsa uzlaştırıcı anlamda bir saçmalık oluyor. Öte yandan, insan şaşıp kalmaktan kendini alamıyor; ten ancak bir başka tenden zevk alır. Bu bir vakıa, aşka dair, tümüyle kabul görmüş bir olgu. Tensellik ile aşk da elbette hiçbir şekilde birbirinden ayrılamaz. Bence aşkı, tensellik töhmetinden kurtarmanın en iyi yolu, tam tersinden gidip tensellikte gizli aşk öğesini kanıtlamaktır. Yabancı bir tene karşı arzu duymak, insanın içindeki ben ve sen, kendisi ve öteki yabancılaşmasının aşılmış olduğunu gösterir. Hıristiyan terminolojisine bağlı kalacak olursak et, normal olarak kendi kendisiyle barışıktır. Kendi kendine itici gelmez. Bir yabancıyla birlikte olmak istemez. Ama yabancı, bir kez arzunun ve zevkin nesnesi durumuna geldi mi, sen ve ben ilişkisi bir biçimde değişir, tensellik, duyusallık, sadece boş laf olarak kalır. Bu oyunda manevi boyut bulunmadığını varsaysak bile, aşk kavramı olmadan olmaz. Her tür tensel eylem, sevecenlik içerir; zevk almak, zevk vermektir; mutluluk duymak, mutluluk hissettirmektir; yani bir bakıma, sevdiğini göstermektir. Âşıklar asla, tek beden, olmazlar. Dinî emirlere göre zevkle birlikte aşk da evlilikten çıkarılmış oluyor böylece.”</p>
			<p>Sözlerinden garip bir biçimde etkilenmiştim ve aklım karışmıştı; hep yaptığım gibi ona yan gözle bir bakış atmaktan kaçındım. Onun şehevi konulardan konuşmasını nasıl algıladığıma daha önce değinmiştim. Ama hiçbir sefer kendini bu şekilde dışa vurmamıştı; bana konuşma şeklinde tuhaf bir açık saçıklık, hem kendi hem de dinleyen açısından hafif bir pervasızlık var gibi geldi. Üstelik bütün bunları anlatırken gözlerinin migrenden buğulanmış olduğunu tahmin etmek de beni ayrıca huzursuz etti. Oysa bu ifadelerine anlam bakımından tümüyle yakınlık duymuştum. </p>
			<p>“İyi kükredin aslanım!” dedim kendimi olabildiğince hızla toparlayarak. “Yaradan’ın eserlerine arka çıkmak derim ben buna. Hayır, senin Şeytan’la işin yok. Bir teologdan çok bir hümanist olarak konuştuğunun fakındasındır herhalde.”</p>
			<p>“Psikolog diyelim şuna,” diye yanıt verdi. “Tarafsız bir orta nokta; ama bildiğim kadarıyla psikologlar gerçeği seven insanlardır.”</p>
			<p>“Bir kez olsun biraz kişisel ve sıradan vatandaşlarmışız gibi konuşsak nasıl olurdu?” diye sordum. “Sana bazı niyetlerimden söz etmek istiyordum...”</p>
			<p>Niyetlerimi söyledim, Helene’yi, onunla nasıl tanıştığımı, birbirimizi nasıl bulduğumuzu anlattım. Beni daha yürekten kutlamasını sağlamak için, ona daha baştan, düğünümü “danstı, görenekti, gelenekti” gibi şeylerinden muaf tutacağımı söyledim. </p>
			<p>Çok sevindi.</p>
			<p>“Harika!” diye bağırdı. “Aslan delikanlı, demek nikâh kıyıp evleneceksin. Gayet münasip bir fikir! Böyle şeylerde şaşıracak bir şey olmasa da, bana hep sürprizmiş gibi gelir. Selamım üstüne olsun. <em>But, if thou marry, hang me by the neck, if horns that year miscarry!</em>”<a class="si-noteref epub-type_noteref" href="#f83" id="backref_83">83</a></p>
			<p>“<em>Come, come, you talk greasily</em>,”<a class="si-noteref epub-type_noteref" href="#f84" id="backref_84">84</a> diyerek aynı sahneden alıntı yaptım. “Eğer kızı tanısaydın, bizim beraberliğimizin ruhunu kavrasaydın, huzurum için endişelenmen gerekmediğini, bilakis beni huzur ve barış üzerine kurulu, kalıcı ve halel getirmeyecek bir saadet beklediğini anlardın.”</p>
			<p>“Kuşkum yok,” dedi, “böyle olacağından kuşkum yok.”</p>
			<p>Bir an elimi sıkacak gibi oldu ama vazgeçti. Konuşmamıza bir süreliğine ara verdik, dönüş yolunda yeniden asli konumuza, planladığımız operanın dördüncü perdesindeki, az önce replikleriyle şakalaştığımız, benim mutlaka çıkarmayı savunduğum sahnesine döndük. Söz düellosu oldukça yakışıksız, dramaturji bakımından da her halükârda vazgeçilebilir nitelikteydi. Kısaltmalar vazgeçilmezdi. Bir komedi dört saat sürmez – bu, <em>Meistersinger</em>’e karşı yaptığım en temel itirazdı. Ama Adrian, Rosaline ile Boyet’in, “<em>Thou can’st not hit it, hit it, hit it</em>”<a class="si-noteref epub-type_noteref" href="#f85" id="backref_85">85</a> vb. şeklindeki <em>old sayings</em>’ini<a class="si-noteref epub-type_noteref" href="#f86" id="backref_86">86</a> uvertürün kontrpuan yapısı için kafasına koymuş gibiydi; ve her bir epizot için benimle pazarlık ediyordu; ama ona Kretzschmar’ın anlattığı Beissel’i, onun o naif, dünyanın yarısını müziğin egemenliği altına sokma gayretkeşliğini hatırlattığını söyleyince de gülüyordu. Üstelik de bu benzetmeden dolayı biraz mahcup olduğunu da kabul etmiyordu. Müziğin o tuhaf acemisi ve de kural koyucusu hakkında aktarılanları daha ilk işittiğinden beri hissettiği mizah dolu saygıdan geriye içinde bir şeyler kalmıştı. Söylemek manasız kaçabilir ama onu düşünmekten hiç vazgeçmemişti; gitgide, hiç olmadığı kadar sık hatırlıyordu. </p>
			<p>“Hatırlasana,” dedi. “Onun o ‘efendi ve hizmetkâr sesler’ diye çocukça tiranlığını, senin kendini beğenmiş rasyonalizmine, ithamlarına karşı o zamanlar da, nasıl savunduğumu... O zamanlar sezgisel olarak hoşlandığım şey, onun sezgisel yanıydı. Bu da, müziğin ruhuyla saf bir şekilde örtüşüyor. Tuhaf bir biçimde sağlam bir cümle kurmak iradesi hissettiriyor kendini. Başka bir, o denli çocukça olmayan başka bir düzlemde, ona benzer birilerine ihtiyacımız var bugün; tıpkı kuzularının o zamanlar ona ihtiyaç duyduğu gibi – sistemimizin bir efendiye ihtiyacı var, hem esası hem de düzenlenmesi bakımından her şeyi yeniden kuracak, arkaik olanı devrimci olanla birleştirecek yetenekte bir başöğretmene. Şöyle olmalıydı....”</p>
			<p>Güleceği geldi. </p>
			<p>“Schildknapp gibi konuştum; ‘...meliydi, ...malıydı,’ diye. Daha neler neler olmak vardı!..” </p>
			<p>“Bu sözünü ettiğin arkaik ve devrimci başöğretmende kulağa çok fazla Alman gelen bir şey var,” diye atıldım.</p>
			<p>“Sanırım,” diye cevap verdi, “sen bu sözü övmek için değil, gerektiği gibi, eleştirel bir anlamda kullanıyorsun. Ama bu, zamanımızda bir gerekliliği de ifade edebilir. Kuralların yıkıldığı, bütün nesnel bağlılıkların gevşediği, kısaca, özgürlüğün yeteneğin üzerine küf misali çöktüğü, kısırlaştırıcı emareler gösterdiği şu zamanda, böyle bir şey iyileşme vaat edebilir.” </p>
			<p>Bu sözlerden ürktüm. Neden olduğunu söylemek zor; ama bunları onun ağzından işitmek benim için kaygı vericiydi. İçinde korkuyla saygının tuhaf bir şekilde birbirine karıştığı endişe verici bir şey... Bunun bana bu denli dokunması, onun konuya verimsizliğin, yaratıcılığın felç olma tehlikesinin bir bakıma olumlu ve gurur duyulacak bir kavrammış, neredeyse yüce ve saf bir ruhanilikle yan yana düşünülebilecek bir şeymiş gibi yaklaşmasından kaynaklanıyordu. </p>
			<p>“Gün gelir de verimsizlik, özgürlüğün bir neticesi olarak addedilirse eğer, bu trajik bir şey olur,” dedim. “Uğruna özgürlük mücadelesi verilen yaratıcı güçlerin her zaman için bağlarından kurtulma ümidi vardır.”</p>
			<p>“Doğru,” diye cevap verdi. “Özgürlük belki bir süreliğine kendisinden bekleneni verir. Ama özgürlük, öznelliğin bir başka adıdır. Gün gelir, kendi kendini taşıyamaz hale düşer; zamanı gelir, kendi başına yaratıcı olabileceğinden kuşku duyar, korunmayı ve güvencesini nesnellikte aramaya başlar. Özgürlüğün her zaman diyalektik bir değişim gösterme eğilimi vardır. Gün gelir bir anda kendini bağlılık içinde bulur, kanuna, kurala, baskılara boyun eğerek gerçekleşir, sistemin içinde varlığını bulur; ama bu onun özgürlük olmaktan çıktığı anlamına gelmez.”</p>
			<p>“Sizin fikrinize göre öyle, sanırım,” diyerek güldüm. “Ama gerçekte, o artık özgürlük olamaz, tıpkı bir devrimden doğmuş olsa bile, diktatörlüğün hâlâ özgürlük sayılamayacağı gibi.”</p>
			<p>“Bundan emin misin?” diye sordu. “Ayrıca bu politik bir teranedir. Sanatta her halükârda öznel ile nesnel, birbirinden ayrılamayacak bir bütündür. Biri diğerinden doğar ve diğerinin karakterini alır. Sübjektif, objektif olarak ortaya çıkar, yaratıcı zekâ sayesinde yeniden bir ‘kendiliğindenmiş hissi’ uyandırır – buna ‘dinamikleşme’ diyoruz; birdenbire öznelliğin dilinden konuşur olur. Günümüzde müzikte yıkılmakta olan kurallar her zaman bu kadar nesnel, bu kadar dıştan, bu kadar buyurgan şeyler değildi. Yaşanmış bazı deneyimlerin getirdiği bazı takviyelerden ibaretti; zamanla hayati önem taşıyan bir görev kazandı; düzenleme görevini. Düzenleme her şeydir. Onsuz hiçbir şey olmaz, hele sanat, hiç. Böylece öznel bakış, eserleri estetik bakımdan kendine göre bir özgürlük içinde düzenleme görevini canla başla üstlenmiş oldu.”</p>
			<p>“Beethoven’ı kastediyorsun.”</p>
			<p>“Onu da, müzikal düzenlemeyi eline geçirerek buyurgan öznelliği sağlayan teknik anlayışı; yani temanın geliştirilmesini, yorumu... Yorum, sonatın küçük bir bölümüydü. Öznel aydınlanmanın ve dinamiğin mütevazı özgür alanıydı. Beethoven’la bu alan genişledi, tamamen gelenekselliğin çizmiş olduğu biçimin merkezine oturdu; kural olarak var olsa da, öznellik onu eriterek özgürlük içinde yeniden yarattı. Varyasyon, çeşitleme yani, arkaik bir şey, bir kalıntıyken, formun spontane olarak yeniden yaratılmasının aracı oldu. Çeşitlemelere dayalı gerçekleştirme yaklaşımı sonatın bütününde hissedilir. Brahms’ta bu, tematik çalışma anlamında daha da kavrayıcı, daha da kapsayıcıdır. Bunu, öznelliğin nasıl olup da nesnelliğe dönüştüğüne örnek olarak kabul edebilirsin. Onun eserlerinde müzik, bütün geleneksel pürüzlerinden, formüllerinden, kalıntılarından sıyrılır, esere her an bir yenilik, bir özgürlük bütünlüğü kazandırılır. Ama tam da bu yüzden özgürlük çok yönden bir ekonomi ilkesine dönüşür, rastlantısal olan hiçbir şeye yer bırakmaz, kimliği sımsıkı korunmuş materyalden son derece büyük bir çeşitlilik yaratır. Tematik olmayan hiçbir şey kalmaz, hep aynı kalan, değişmez öğeden ayrılan, sapan hiçbir şey yoktur. Burada serbest bir müzik cümlesi kurmak söz konusu olamaz...”</p>
			<p>“Ama burada eski anlamda bir katılıktan da söz edilemez.”</p>
			<p>“İster eski, ister yeni, sağlam bir kompozisyon çalışmasından, müzik cümlesi kurmaktan benim anladığım, nedir, onu söyleyeyim. Müzikal bütün öğelerin tam olarak entegre olması; birbirinden farksız oluşları; bu, tümüyle düzenleme işi.”</p>
			<p>“Tam olarak anlayamadım.”</p>
			<p>“Müzik yabani bir orman gibidir,” dedi. “Farklı öğeleri, melodisi, armonisi, kontrpuan, form ve çalgılaması, tarihte gelişigüzel, birbirinden bağımsız olarak gelişmiş. Bu alan içinden bir öğe biraz daha öne çıkarılıp daha üst düzeye taşındı mı, diğer öğeler geri kalmış ve eserin bütünlüğü içinde gelişmiş olan unsurların düzeyine aykırı düşmüşler. Romantik dönemde kontrpuanın oynadığı rolü ele al. Orada sadece homofon cümleye yapılmış bir müdahale. Ya, tek ses olarak tasarlanmış temalara dışsal bir katkı ya da armonik koralin, görünüşte bazı seslerle süslenip püslenmesi. Ama hakiki kontrpuan, bağımsız seslerle oluşan bir kendiliğindenlik ister. Hiçbiri, geç Romantik dönemde melodik ve armonik olarak tasarlanmış kontrpuan gibi değildir. Demek istediğim, şu: Enstrüman tınıları gibi, armoni gibi her bir alan kendi içinde geliştikçe, birbiriyle kaynaştıkça, müzikal malzemeyi bir bütün olarak akıllıca düzenleme fikri, daha cazip, daha hükmedici bir hale gelecek, anakronik oransızlıkları azaltacak, Romantik dönemde melodik öğenin armoninin bir öğesi olması gibi, bir öğenin diğerinin basit bir fonksiyonuna dönüşmesini engelleyecektir. Bunun için bütün boyutlarında her biri aynı anda bir gelişme olmalı ki, bunlar birbiriyle buluşsun. Müzikal boyutların genel bir bütünlük oluşturması söz konusu olmalı. Son olarak da, polifonik füg sanatı ile homofon sonatın karşıtlığı ortadan kalksın.”</p>
			<p>“Bunun için bir yol var mı sence?”</p>
			<p>“Böylesine sağlam bir kompozisyona çok yaklaştığımı biliyor musun?” diye bir soruyla karşılık verdi.</p>
			<p>Durup bekledim. Başı ağrıdığı zamanlarda yaptığı gibi dişlerinin arasından neredeyse zor anlaşılır bir şekilde konuştu. </p>
			<p>“Brentano derlemesinde bir kere,” dedi. “‘Ey Sevgili Kız’da. Temel biçim olarak oldukça değişken bir intervaller dizisiyle, beş notadan,<em> si-mi-la-mi</em> ve <em>mi</em> bemolden türettim; yatayda ve dikeyde bu şekilde belirlendi, bu hâkim oldu; tabii bu sınırlı sayıda notadan oluşan ana motifin izin verdiği ölçüde. Bu sanki bir kelime, bir anahtar kelime, işaretlerini <em>lied</em> boyunca bulabilirsin; bu işaretler tamamen tayin edici unsurlar. Ama bu çok kısa bir kelime ve kendi içinde fazla hareket serbestisi yok. İmkân verdiği nota alanı fazla sınırlı... Buradan daha ileriye giderek tempere edilmiş kromatik alfabenin on iki basamağını da kullanarak daha uzun kelimeler türetmeli; on iki harften oluşan kelimeler; on iki yarım tondan oluşan bileşimlerle, aralarındaki ilişkilerle, bunlara sıkıca yaslanarak parçalar, bölümler ya da birden çok bölümden oluşan eserler oluşturmalı. Kompozisyonun tümünün her bir notası, melodik ve armonik açıdan, bu baştan belirlenmiş ana motifle ilişkisini göstermeli. Diğerlerinin her biri ortaya çıkmadan önce, hiçbiri tekrarlanmamalı. Genel yapı içinde ait olduğu motifte üstlendiği işlevi dışında hiçbiri ortaya çıkmamalı. Serbest nota kalmamalı. Ben işte buna sağlam kompozisyon çalışması derim.”</p>
			<p>“Çarpıcı bir fikir!” dedim. “Buna daha çok rasyonel bir sıkı düzen demeli. Bununla olağanüstü bir bütünlük ve tutarlık, bir tür astronomik kurallılık ve doğruluk elde edilebilirdi. Ama tahayyül edebildiğim kadarıyla, bir interval düzeninin böyle hiç değişmeden dönüp durması, her ne kadar yer değiştirse de, ritim değiştirse de, kaçınılmaz olarak müziğe vahim bir eksiklik ve durgunluk getirir.” </p>
			<p>“Muhtemelen,” diye cevap verdi gülümseyerek; bu onun böyle bir irdelemeye hazırlıklı olduğunu gösteriyordu. Bu, annesiyle benzerliğini kuvvetle öne çıkaran bir gülümsemeydi; ama benim bildiğim, tıpkı migren nöbeti sırasındaymış gibi zorlama bir gülümseme. </p>
			<p>“Bu da o kadar basit değil. Varyasyon tekniklerinin tümü, hatta en çığırtkanca olanları bile sisteme alınmalı. Böylece sonatı gerçekleştirmek konusunda duruma hâkim olmaya yardımcı olsun. Kendi kendime soruyorum, bunca zamandır Kretzschmar’la kontrpuan pratikleri üzerine çalıştım; çevrimli fügler, yengeç kanonları üzerine onca nota kâğıdı doldurdum. Demek ki bütün bunlar on iki ton kelimesinin zekice modifikasyonunu sağlamak içinmiş. Temel dizi dışında da kullanılabilir bu; intervallerinin her biri bu yolla tam ters yönde yerleştirilebilir. Dahası, besteye son notasından başlanabilir, ilk notasıyla bitirilebilir, daha sonra bu form da kendi içinde ters döndürülebilir. O zaman dört dizin olur, bunların her biri kromatik gamın on iki değişik çıkış notasına transpoze edilebilir. Böylece diziyi, kırk sekiz değişik biçimiyle kullanabilirsin kompozisyonunda. Bu da yetmiyorsa, dizilerden simetrik olarak belli notalar seçerek onlardan türevler alabilirsin. Bunlar da yeni ve bağımsız olsalar da, temel diziyle bağlantılı diziler verir. Benim önerim, nota ilişkilerini yoğunlaştırmak için dizileri kendi aralarında yakın bölümlere ayırmak. Bir kompozisyon, iki ya da daha fazla diziyi çıkış noktası olarak alabilir. Çift temalı ya da üç temalı füg şeklinde... Önemli olan, içindeki her notanın istisnasız olarak dizi içindeki yerinin ya da türevlerinden birinin değerini korunmasıdır. Bu da benim armonik ile melodi arasında farksızlık dediğim şeyi sağlayacaktır.”</p>
			<p>“Büyülü bir kare,” dedim. “Bütün bunların işitilebileceğini mi umuyorsun?”</p>
			<p>“İşitmek mi?” diye karşılık verdi. “Unuttun mu, kamu yararına düzenlenen o konferanslardan birinde ne denmişti? Ne sonuç çıkmıştı? Müzikte ille de her şeyin işitilmesi gerekmediği. Eğer işitmekten kastin ortalama değerlerin her birinin, kozmik bir düzen ve kurallar bütünlüğü içinde tamamen realize edildiğinde ortaya çıkan şeyi işitmekse, hayır, bu böyle işitilmeyecek. Ama duyacağın veya duyabileceğin şey bir düzen; bunun algılamak, pek alışılmadık bir estetik tatmin verecektir.”</p>
			<p>“Çok tuhaf,” dedim. “Meseleyi tarif edişine bakılırsa iş, bestelemeden önce bestelemeye varıyor. Malzemenin tümü, materyalin dispoze ve organize edilmesi, daha esas işe başlamadan önce tamamlanmış olmalı, diyorsun. O zaman esas olan nedir, diye sormak gerek. Zira malzemenin bu biçimde hazırlanması bir bakıma aslında varyasyon yoluyla olmalıdır; yani kompozisyon yapmak dediğimiz yaratıcı varyasyonun yoluyla olmalıdır; oysa bu yolla bestecilik doğrudan doğruya materyale indirgenmiş oluyor – bestecinin yaratıcılık özgürlüğüyle birlikte. Daha işe koyulmadan önce özgürlük elden gitmiş oluyor.”</p>
			<p>“Kendi hazırladığın, kendi koyduğun bir düzene uyma yükümlülüğü de bir tür özgürlüktür.”</p>
			<p>“Böyle bir özgürlüğün diyalektiğine akıl sır ermiyor. Ama armoniyi bu şekilde biçimlendirecek kişiye pek de özgür denemez. Akorları oluşturmak işi gelişigüzel şansa bırakılmış olmaz mı?”</p>
			<p>“Buna daha çok konstelasyon diyelim. Yani çeşitli faktörlerin, özel şartlarda bir araya gelmesiyle oluşan genel durum. Akoru oluşturan her bir notanın polifonik değeriyle sağlanır. Tarihsel sonuçlar, disonansın giderilmekten kurtulması, –geç dönem Wagner bestelerinin bazı yerlerinde rastlandığı gibi– mutlaklık kazanması, sistemin meşrulaştırdığı bütün akorları haklı kılar.”</p>
			<p>“Peki ya konstelasyon dediğin şey sıradan ucuz bir sonuç verirse, konsonans, üç sesli armoni, çok kullanılıp tüketilmiş, indirilmiş yedili akor gibi şeyler?” </p>
			<p>“O zaman bu, çok kullanılmış olan şeyin konstelasyon yoluyla yenilenmesi sonucunu verir.”</p>
			<p>“Senin bu ütopyanda bir şeyleri yeniden kuran bir unsur fark ediyorum. Fevkalade radikal ama konsonanslara, ahenklere getirilmiş bazı yasakları gevşeten bir yanı da var. Beste yapmanın, çeşitlemelerin kadim formlarına geri dönmek de aynı şekilde ilginç bir nokta.”</p>
			<p>“Hayata dair ilginç durumların, her zaman farklı iki yüzü vardır,” diye yanıt verdi. “Geçmiş ve gelecek, ileriye dönük olanla geriye dönük olan şeyler her zaman bir aradadır. Bu hayatın da müphemliğine delalet eder.”</p>
			<p>“Bu bir genelleme olmuyor mu?”</p>
			<p>“Hangi konuda?” </p>
			<p>“Memleketteki ulusal meseleler konusunda.”</p>
			<p>“Yok, boşboğazlık yok; olmayan bir şey söylemek yok. Kendini övmek de yok. Benim bütün söylemek istediğim, senin itirazların, eğer itiraz olarak ileri sürüyorsan, çok eskilere dayanan bir talebin gerçekleşmemiş olmasının bahanesi olamaz. Nedir o? Müziği düzen içinde ele almak, tılsımlı yanını insan aklıyla çözmek.”</p>
			<p>“Hümanist namusumdan yakalamak istiyorsun beni,” dedim. “İnsan mantığı! Bu arada bağışla ama her iki kelimenden biri konstelasyon. Ama bu daha çok astrolojiyle ilgili bir kavram. Senin aradığın bu rasyonellikte çok fazla batıl inanç gizli – şans oyunlarında, iskambil falında, kura çekilişinde, işaretlere anlam vermekte söz konusu olan, anlaşılamaz, hafiften şeytani bir şeylere karşı beslenen türen bir inanç var. Söylediklerinin aksine, senin sistemin insan aklını sihir içinde eritmek için kurulmuş gibi görünüyor.”</p>
			<p>Yumruğunu şakağına dayadı.</p>
			<p>“Akıl ve büyü,” dedi. “Bilgelik ve keramet dediğimiz şeylerde sık sık bir araya gelir; yıldızlara, sayılara inanmak...”</p>
			<p>Cevap vermedim; çünkü başının ağrıdığını fark ediyordum. Söylediği her şey ne denli zekice ve kayda değer olsa da, ağrısının izlerini taşıyor, onun gölgesinde kalıyor gibi geldi bana. Bu sohbete devam etmek istemiyor gibiydi. Yola devam ederken umursamazca iç geçirmesi, mırıldanması da bunu gösteriyordu. Bense afallamış vaziyette başımı sallayarak sessizce düşünüyordum içimden; fikirleri olabildiğince ona özgü sayılabilir ama baş ağrısına bağlanarak asla küçümsenemezdi. </p>
			<p>Yolun kalan kısmında fazla konuşmadık. Hatırladığım kadarıyla Kuhlmulde kıyısında biraz durakladık, kır yolundan ayrılıp alçalmaya başlayan güneşin ışıklarının sudaki yansımalarını seyrettik. Kıyıya yakın yerlerde su berrak görünüyordu. Ama biraz açıklarda hızla kararıyordu. Bilindiği kadarıyla gölün orta kısmı çok derindi.</p>
			<p>“Soğuk,” dedi Adrian başıyla işaret ederek. “Şu an yüzmek için çok soğuk.” – Bir an sonra tekrar etti: “Soğuk.” Bu kez fark edilir şekilde ürpererek. Sonra da yürümeye devam etti. </p>
			<p>İşimin gereği o akşam Kaisersaschern’e dönmek zorundaydım. O ise ev bakmak üzere Münih’e dönüşünü birkaç günlüğüne erteledi. Onun, babasıyla vedalaşmak üzere son kez tokalaştığını görür gibiydim. (Bunu o zaman bilmiyordu.) Annesinin, onu öptüğünü de görür gibiyim, tıpkı Kretzschmar’la o oturma odasındaki konuşma esnasında olduğu gibi başını, annesinin omzuna dayamıştır. Oraya bir daha geri dönmeyecek, dönmek istemeyecekti. İleride annesi ona gelecekti.</p>
			
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f82"><a class="si-backref" href="#backref_82">82</a><span class="si-text">. Yeni Ahit, “Matta” 19:6. (Y.N.)</span></div>
				<div class="si-footnote html5_aside epub-type_footnote" id="f83"><a class="si-backref" href="#backref_83">83</a><span class="si-text">. (İng.) Ama korkarım, eğer evlenecek olursan kocanın boynuzları da büyüyecektir. (William Shakespeare, <em>Aşkın Çabası Boşuna</em>, çev. Ali H. Neyzi, 4. perde, 1. sahne. (Y.N.)</span></div>
				<div class="si-footnote html5_aside epub-type_footnote" id="f84"><a class="si-backref" href="#backref_84">84</a><span class="si-text">. (İng.) Yeter artık, ağzınızı bozmaya başladınız. (Y.N.)</span></div>
				<div class="si-footnote html5_aside epub-type_footnote" id="f85"><a class="si-backref" href="#backref_85">85</a><span class="si-text">. (İng.) Koyamazsın gediğine, ah gediğine, gediğine. (Y.N.)</span></div>
				<div class="si-footnote html5_aside epub-type_footnote" id="f86"><a class="si-backref" href="#backref_86">86</a><span class="si-text">. (İng.) Eski söyleyiş biçimleri. (Y.N.)</span></div>
			</div>
  </body>
</html>