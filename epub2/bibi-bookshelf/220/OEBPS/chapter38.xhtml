<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter38">
<div class="chapter html5_article">
			<h1>XXXVIII</h1>
			<p>Okurlarım, Rudi Schwerdtfeger’in Adrian’dan yıllardır ısrarla kendi için bir keman konçertosu bestelemesini istediğini, onun da bu arzuyu yerine getirdiğini, çok parlak, keman için son derece elverişli, imkân verici, kişiye özel bir beste yaptığını, hatta prömiyeri için Viyana’ya kadar ona eşlik ettiğini bilirler. Yeri gelmişken bu konu üzerinde duracağım biraz; birkaç ay sonra, 1924 sonlarına doğru, Bern’deki ve Zürich’teki tekrarlarına da katıldım. Ama önce, son derece ciddi bir bağlam içinde, bu kompozisyona dair epey yukarılarda yapmış olduğum, belki biraz ukalaca, belki biraz bana yakışmayacak nitelikteki saptamaya, yani belli bir ölçüde virtüözlük göstermeye uygun olmaya odaklandığı, dolayısıyla Leverkühn’ün, diğer eserlerinin genel olarak ödün vermez radikal çerçevesi dışında kaldığı konusuna geri dönmek isterim. Gelecek kuşakların, benim bu “yargı”ma –Tanrım, bu laftan da nefret ederim!– katılacağına inanmaktan kendimi alamıyorum; benim burada yaptığım, ortaya çıkmış bir olguya dair, onun çözümü için anahtar olabilecek bazı ruhsal açıklamalarda bulunmaktan başka bir şey değil. </p>
			<p> Parçanın şöyle bir özelliği vardı: Üç bölüm olarak yazılmıştı; bölüm başlarında tonalite işareti yoktu ama ifade etmem gerekirse, içine üç tonalite yerleştirilmişti. <em>Si </em>bemol minör, <em>do</em> majör ve <em>re</em> majör – müzisyenin görebileceği şekilde bunlardan <em>re</em> majör, bir tür ikinci dereceden bir dominant,<em> si </em>majör ise bir subdominant oluşturuyordu; bu esnada <em>do </em>majör tam ortada kalıyor, bu iki gam arasında eser, son derece sanatlı bir şekilde akıyordu. Uzun süre hiçbiri net olarak güçlü bir şekilde ortaya çıkmıyor, sadece sesler arasında proporsiyonlar, oranlar olarak hissediliyordu. Uzun süreli bir kompleks halinde, üçü üst üste devam ediyor, sonunda <em>do</em> majör, konser seyircisinin tümünü elektriklendirecek şekilde görkemini ortaya koyuyordu. İlk bölümün üzerinde <em>andante amoroso</em> yazılıydı; sürekli latife sınırlarında gezinen tatlı bir sevecenliği vardı; benim kulağıma birazcık Fransızca gelen bir şey: <em>do-sol-mi-si </em>bemol-<em>re-fa</em> diyez-<em>la</em>, üzerinde kemanın tiz<em> fa</em> sesiyle, görüleceği gibi her üç temel tonalitenin eksen akorlarını içinde barındırıyordu. Eserin ruhu, bunun içinde saklıydı; bu ana tema aynı zamanda bölümün ana temasının oluşturuyor ve üçüncü bölümde renkli bir dizi çeşitlemelerle kendini yeniden hissettiriyordu. Bu kendi içinde harikulade melodik fikir, büyük dalgalarla taşınan, içinde hayli gösterişli, görkemli bir şeyler bulunan, ayrıca kemancıya, eğer isterse melankoli katma olanağı da veren baş döndürücü, akılları baştan alacak bir <em>kantilen</em>’di. Bu müzikal buluşun kendine özgü ve en çekici yanı, belli bir yüksekliğe erişmiş olan melodik çizgiyi, hiç beklenmedik yerde hafif bir vurguyla başka bir seviyeye yükselterek son derece keyifli bir şekilde, belki de fazla keyifli bir şekilde yeniden geriye doğru akıtmasıydı. Bu aynı zamanda, müzik dışında hiçbir sanata nasip olmayan, kendini bedenen de hissettiren, insanın başını ve omuzlarını kavrayan, semavi bir savruluş, bir güzellik manifestosuydu... Ve temanın son bölümde varyasyonlarla bu biçimde <em>tutti </em>yüceltilmesi, baskın bir <em>do</em> majör patlamasını getiriyordu beraberinde. Bu gösterişli bölümün önünde dramatik, <em>parlando</em> karakterinde soğukkanlı bir giriş vardı – bariz bir biçimde Beethoven’ın <em>La Minör Quartet’</em>inin son bölümündeki birinci kemanın resitatifini çağrıştırıyordu – yalnız, burada bu muhteşem ifade, melodik bir şenlikten daha farklı bir şekilde gelişiyor, kendi sürükleyiciliğine kapılıp içinde barındırdığı parodiyi fazla ciddiye alıyor; bu nedenle yüz kızartıcı etkiler uyandıran bir tutkuya dönüşüyordu. </p>
			<p>Leverkühn’ün bu parçayı bestelemeden önce Bériot, Vieuxtemps ve Wieniawski eserlerindeki keman kullanılışlarını yakından incelediğini biliyorum; o bunlardan yarı saygıyla, yarı karikatürize ederek yararlanmıştı – özellikle de fevkalade coşkulu ve virtüözlük gerektiren orta bölümde, Tartini’nin <em>Şeytan Trilleri Sonat</em>’ından bir alıntı bulunan<em> scherzo</em> kısmında, yorumcunun tekniğine öyle bir yükleniyordu ki, zavallı Rudi, bekleneni vermek için elinden gelenin azamisini yapıyordu. O bölüme gelince, her seferinde alnında, dalgalı kabarık sarı saçlarının altında ter damlacıkları ışıldıyor, okyanus mavisi güzel gözlerinin akları, kırmızı damarlarla kaplanıyordu. Üstadın yüzüne karşı, nitelememe kızmayıp gülümseyerek karşılayacağını baştan bilerek “salon müziğinin tanrısallaştırılmışı” dediğim bu eserin içinde bu zahmete değecek kim bilir daha neler, ne kadar şımartıcı, kelimenin fazlasıyla hakkını vererek “flört” fırsatı sağlayacak şeyler vardı.</p>
			<p>Bu melez eseri, fabrikatör Bullinger’in Münih’te, Widenmayer Caddesi’ndeki evinde geçen bir konuşmayı hatırlamaksızın düşünemiyorum. Kendi inşa ettirdiği, katlarını kiraya verdiği, pencerelerinin altında Isar’ın düzenlenmiş yatağında o hiç değişmeyen şelale şırıltısıyla aktığı, muhteşem binanın büyük balkonlu<em> bel étage </em>dairesinde cereyan etmişti. Bu zengin adamın evinde, saat yedi civarında on beş kişilik bir akşam yemeği daveti vardı. Ev işlerine bakan şık, terbiyeli, evlilik hayalleri kuran bir kadının yönetimindeki eğitimli personel sayesinde kapıları çeşitli misafirlere açık olan bir daireydi bu. Konukları çoğunlukla finans ve iş çevrelerinden oluşurdu ama biz Bullinger’in yüksek perdeden şakıyarak entelektüel hayata da karışmayı sevdiğini, bu yüzen konforlu salonlarında sanat ve bilim dünyasından kişilerle de bir araya geldiğini biliyoruz. Kimse –buna ben de dahilim– onun davetlerinin, şık mutfağını, salonlarının esin verici sohbetlere sunduğu zarif çerçeveyi görmezden gelemez. </p>
			<p>Bu kez Jeanette Scheurl, Herr ve Frau Knöterich, Schildknapp, Rudi Schwerdtfeger, Zink ile Spengler, nümizmat Kranich, yayıncı Radbruch ile karısı, tiyatro oyuncusu Zwitscher, Binder-Majoresku adındaki Bukovinalı komedi oyunları yazarı, ben ve sevgili eşim bir araya gelmiştik. Adrian da oradaydı; benim dışımda, Schildknapp ile Schwerdtfeger’in de ısrar etmesiyle gelmeye razı olmuştu. Kimin ricası daha etkili olmuştu kurcalamayacağım; benimki, diye kendime pay çıkarmıyorum. Yanında olmaktan her zaman hoşlandığı Jeanette ile sofrada otururken, etrafı tanıdık yüzlerle çevriliyken, gelmeye razı olduğundan dolayı hiç de pişmanmış gibi görünmüyordu; bilakis orada bulunduğu üç saat boyunca, pek keyifli bir hali vardı. Bu arada ben, bir kez daha gizli mutluluk içinde onun, henüz otuz sekiz yaşında olmasına rağmen, toplum içinde, kendiliğinden oluşmuş, biraz ürkekçe de olsa çok az kişiye hakkıyla nasip olan saygı gösterilerine muhatap olmasını seyrediyordum. Bu durum, dediğim gibi, beni sevindiriyordu – ama yine de sıkıntı ve kaygı verici bir biçimde yüreğime dokunuyordu; zira insanların böyle davranmasının sebebi, içinde yaşadığı tarif edilemez bir yabancılık ve inziva atmosferiydi – onu gitgide kuşatan, yıllar geçtikçe da daha da çok hissedilen, aradaki mesafenin gitgide açıldığı, insana, onun başka kimsenin yaşamadığı bir memleketten geldiği hissini veren atmosfer.</p>
			<p>O akşam, dediğim gibi, oldukça rahat ve konuşkan davranıyordu; bunda Bullinger’in harikulade Pfalz şarabı ile Angostura aromalı şampanya kokteylinin de biraz payı olduğunu düşünüyorum. Durumu gitgide kötüleşen, şikâyetleri kalbine kadar ulaşan Spengler’le sohbet ediyor, arkasına yaslanıp kareli devasa peçetesini çarşaf misali o tuhaf burnuna kadar çekip barışçıl bir tavırla ellerini üzerinde kavuşturan Leo Zink’in soytarılıklarına, sofradaki herkes gibi o da gülüyordu. Onu daha da neşelendiren, bu şakacı kişiliğin hazırcevaplığıydı; Bullinger, kendi yaptığı yağlıboya bir natürmort tablosunu takdim ederken, iyi niyetle yapılmış bu resme, başka kimsenin değerlendirmede bulunmasına fırsat bırakmayacak şekilde, defalarca pek çok anlama gelebilecek “Yüce İsa!” nidaları savurması, resme her bir yanından bakıp bir de tersine çevirmesi oldu. Sonuçta, temelde tekniği pek parlak olmayan adam, onun gösterdiği bu hayranlık ve pohpohlamalardan, hiç de gerekli olmayan bu nidalardan etkilenerek ressamlığını da, karnavalla sınırlı ufuklarını da çok aşan bazı tartışmalara girişti; aklımda kaldığı kadarıyla, bir süreliğine estetik ve moral sorunsallara değinen bir tartışmaya bile katıldı. </p>
			<p>Eğlencenin sonuna doğru, sıra ev sahibimizin kahveden sonra, sigara tüttürüp likör içmeye devam edildiği esnada gerçekleştirdiği bazı mekanik müzik sunumlarına geldi. O vakitler gramofon plakları çok başarılı bir gelişme göstermeye başlamıştı. Bullinger bize dolap biçimindeki bu paha biçilmez aygıttan çok zevkli bir şeyler dinletti. Gounod’nun <em>Faust</em>’undan çok güzel icra edilmiş bir vals. Hatırladığım kadarıyla önce Baptist Spengler itiraz etti; kırlar üzerindeki bir halk dansı için uygun görülmüş melodinin fazla şık ve daha ziyade salonlara uygun olduğunu ileri sürdü. Bu stilin, Berlioz’un <em>Fantastik Senfoni</em>’sindeki balo müziğine yakıştığı konusunda mutabık kalındı. Ve o eserin bulunup bulunmadığı soruldu, yoktu. Bunun üzerine Schwerdtfeger, melodiyi ıslıkla, keman tınısında, temiz ve kusursuz, fevkalade bir şekilde çaldı. Alkışlara da kendi tarzına uygun olarak, ceketinin içinde omuzlarını kıstırıp dudaklarıyla birtakım ifadeler yapıp gülümseyerek karşılık verdi. Bu Fransız besteciyle mukayese etmek üzere, Viyana tarzında, Lanner’den ve Genç Johann Strauss’tan bir şeyler istendi, ev sahibimiz de dağarcığından seve seve bulup çıkardı bunları. Sonunda bir hanım –yayıncının karısı Frau Radbruch muydu, hatırlamıyorum– bütün bu kolaya, hafife kaçan şeylerin orada bulunan büyük besteciyi sıkabileceği düşüncesini ortaya attı. Onun bu endişesine katılanlar oldu; Adrian, önce sorunu anlamadığı için şaşkınlıkla neler olduğunu sordu. Tekrarlanınca da şiddetle karşı çıktı. Tanrı aşkına, bu bir yanlış anlamaydı. Böyle usta işi eserlerden kimse onun kadar zevk alamazdı. </p>
			<p>“Benim müzik eğitimimi küçümsüyorsunuz,” dedi. “Çok gençken bir öğretmenim vardı,” bana bakıp güzel, zarif ve derin anlamlı bir şekilde gülümsedi. “Dünyada denenmiş her tür tınıya aşılıydı ve coşkun bir heyecana sahipti; her tür sese, bu arada tabii düzenlenmiş, örgütlü seslere fazlasıyla meraklıydı; kendini müzik konusunda üstün gören burnu büyüklerin ondan öğreneceği çok şey vardır. Seçkin ve ciddi olan her şeyden haberdardı. Ama konu müzik olunca, ne olursa olsun, Goethe’nin, ‘Sanat, değeri olan güzel şeylerle ilgilidir,’ sözüne karşı çıkardı; kolay şeylerin de, eğer güzelse, aynı şekilde değerli olabileceği şeklinde itiraz ederdi. Aklımda kalan, ondan öğrendiğim bir şey var: ‘Her şeyden önce, zor ve iyi olan şeyleri iyice bir öğrenip kavrayalım, ondan sonra hafif olana girişelim.’”</p>
			<p>Odada bir suskunluk oldu. Aslında söylediği, sunulan bu şeylerden zevk duyabilme üstünlüğünün yalnız kendisine ait olduğuydu. Bunu anlamazdan gelmeye çalıştılar ama böyle düşündüğü için de ona kızmışlardı. Schildknapp’la bakıştık. Doktor Kranich, “Hımm,” dedi, Jeanette, usulca, “Muhteşem!” diye mırıldandı, Leo Zink köşeye sıkışmış, şaşkın ama aslında alaycı bir “<em>İsa aşkına!</em>” savurdu. Schwerdtfeger, “İşte gerçek Adrian Leverkühn!” diye haykırdı; boşalttığı sayısız Vieille Cure kadehlerinden yüzü kızarmıştı; ama sadece bundan kızarmamıştı yüzü. Onun içten içe kendini incinmiş hissettiğini fark ettim. </p>
			<p> Adrian devam etti. “Saint-Sans’ın <em>Samson</em> operasından, Dalila’nın <em>Re Bemol Majör</em> aryası tesadüfen koleksiyonunuzda yer alıyordur umarım?” Soru, Bullinger’e yönelikti; cevaplamaktan büyük bir memnuniyet duydu. </p>
			<p>“O arya bende olmaz olur mu? Dostum, siz ne düşünüyorsunuz hakkımda? Burada işte – hem de tesadüfen filan değil. Sizi temin ederim!”</p>
			<p>Bunun üzerine Adrian, “Çok iyi,” dedi. “Aklıma geldi, Kretzschmar –yani öğretmenim, bir orgcu, bir füg ustası, tanıyor olmalısınız– kendine özgü tutkulu bir ilgi duyardı bu parçaya, gerçek bir düşkünlüğü vardı. Bir yandan da gülerdi. Bunun hayranlık duymakla bir ilgisi yoktu. Bu, bu konuda örnek olarak gösterilecek bir durum. Evet, sessizlik lütfen!”</p>
			<p>İğne, plağın üzerine indi. Bullinger pikabın ağır kapağını kapattı. Hoparlörden vakur bir mezzosoprano yükseldi. Telaffuzuna fazla özen göstermiyordu. “<em>Mon coeur s’ouvre à ta voix</em>”<a class="si-noteref epub-type_noteref" href="#f267" id="backref_267">267</a> ve pek az bir şeyler daha anlaşılıyordu; şarkıya eşlik eden orkestra vızıltı gibi kalsa da arya, sıcaklığıyla, yumuşaklığıyla, kaderinden yana o ağır yakınmalarıyla harikuladeydi. Melodi, ancak aryanın birbirine benzeyen iki dizesinin ortalarında güzelliğini hissettiriyor ve özellikle de kemanın, şarkının zengin akışına tat katacak biçimde ahenkle katıldığı ikinci tekrarla ve kapanış figüründeki hüzünlü zarif, epilog gibi bir <em>postlude </em>ile büyüleyici bir şekilde tamamlanıyordu. </p>
			<p>Herkes etkilenmişti. Bir hanım dantelli mendilini gözlerine bastırıyordu. “Manasızca güzel!” dedi Bullinger; hayranlık ifadesi olarak kullanılan “güzel” kelimesinin kaba bir değerlendirme olarak kabul edileceğinden çekinerek estetler arasında uzun zamandır kabul gören ve sevilen bu ifade biçimini kullanmıştı. Bunun burada tam olarak kelimenin doğru anlamıyla, yerinde kullanılmış olduğunu söylemek mümkündü. Adrian’ı güldüren de bu olsa gerek.</p>
			<p>“Budur işte!” diye seslendi gülerek. “Şimdi ciddi bir adamın bile böyle bir numaraya tapabileceğini görüyorsunuz. Bu, zekâya hitap eden bir güzellik değil, ibret verici bir şekilde duyulara hitap eden bir bakıma tensel bir güzellik. Ama duyulara seslenen şeylerden de sonuç olarak ne korkmak gerekir ne de utanmak.”</p>
			<p>Para ve Sikke Koleksiyonları Müzesi’nin müdürü Doktor Kranich’in sesi işitildi. “Belki de gerekir.” Astımından dolayı nefesi tıslasa da her zamanki gibi olağanüstü belirgin, sert ve sarih konuşuyordu. “Konu sanat olunca belki de gerekir. İnsan bu alanda duyusal, tensel şeylerden hiçbir alanda olmadığı kadar korkmalı, çekinmelidir. Çekinmelidir; zira şairin belirttiği gibi, ‘Akla hitap etmeyen, duyusal olmak dışında ilgi uyandırmayan her şey, bayağıdır.’” </p>
			<p>“Soylu bir söz!” diye karşılık verdi Adrian. “Buna karşı çıkacak bir şey bulmak için önce biraz durup düşünmek, hatırlamak gerek.”</p>
			<p>“Siz neyi hatırlardınız?” dedi bilimadamı. </p>
			<p>Adrian omuz silkip dudak kıvırdı “Bazı olgular karşısında söyleyecek fazla sözüm yok,” dercesine; sonra da ekledi:</p>
			<p>“İdealizm, insan ruhunun, sadece entelektüel olan şeylerden değil, duyusal güzelliklerin hayvani hüzünlerinden de fevkalade derinden etkilenebildiğini dikkate almıyor; insan, açık saçıklığa da bir yere kadar saygı, anlayış gösterir. Philine<a class="si-noteref epub-type_noteref" href="#f268" id="backref_268">268</a> sonuç olarak bir küçük fahişedir; yazarından pek de uzak düşmeyen Wilhelm Meister, ona karşı saygısını esirgemeyerek tenselliğin bayağı bir şey olduğunu inkâr eder.”</p>
			<p>Nümizmat, “Müstehcenliğe karşı titizlik göstermeyip tahammül etmek, bizim anlayışımızın görkemli karakteri için asla örnek olabilecek gösterilecek vasıflar olarak kabul edilmemiştir. Ayrıca insanın bayağı ve kösnül şeylere karşı bir gözünü yumması, hatta ona göz kırpmasının, kültür açısından tehlike oluşturduğunu kabul etmek gerek.”</p>
			<p>“Belli ki tehlike deyince anladığımız farklı şeyler.”</p>
			<p>“Böylece bana kestirmeden korkak demiş oluyorsunuz!”</p>
			<p>“Tanrı korusun! Korkuyu ve suçlamaları savunan bir şövalye, bu yüzden korkak sayılmaz; o, sadece bir şövalyedir. Ben olsam, sanatsal ahlak açısından bakınca, yüce gönüllülük, hoşgörü gibi şeyler karşısında mızrağımı indirirdim. Görebildiğim kadarıyla müzik dışındaki sanatlarda öyle bir anlayışı kendine reva görmek ya da savunmak daha kolay. Onlar açısından saygı duyulabilir bir durum belki ama bu suretle müziğin yaşama alanı, düşündürücü bir şekilde daralır. Entelektüel ve moral açıdan ölçüt olarak çok katı kurallar koyarsanız, müzikten geriye ne kalır? Bach’tan birkaç değer dizisi. Dinlenebilecek nitelikte bir şey kalmaz.”</p>
			<p>Hizmetkâr, büyük bir çay tepsisiyle viski, bira ve soda getirdi. </p>
			<p>“Oyunbozan olmayı kim ister,” dedi Kranich son olarak; Bullinger de çıngıraklı bir, “Bravo!” nidasıyla onun omzuna vurdu. Bu söz yarışı, benim ve konuklardan birkaçının gözünde, titiz bir vasatlıkla, tutkulu, derin deneyimli bir ruh arasında hızlı gelişen bir düelloydu. Bu toplumsal olayı burada açmamın nedeni, sadece Adrian’ın o sıralar çalıştığı konçertoya nasıl baktıklarından fazlaca etkilenmiş olmam değil, aynı zamanda bu insanların, bence daha o zamanlar onun başarıdan öte anlamlar taşıyan sebatkâr çalışması üzerinden bu genç insanın şahsına yüklenmeleridir. </p>
			<p>Adrian, geçmişte bir gün, aşk olgusundan, kendi olmak ve de kendi olmamak gibi şaşılası ve pek de doğal olmayan bir ikilem şeklinde söz etmiş olduğu için, bundan genel olarak ancak katı ve şüpheci bir şekilde bahsetmek, benim kaderim oldu galiba. Sırlara karşı duyduğum saygının getirdiği tutukluklara bir de şahsa karşı saygı eklenince, bir şekilde öğrenmiş olduğum, bu münzevinin toplumdan kopmuşluğuna ters düşen biraz şaşılası bir olgu, sır perdesine bürülü şeytani değişim hakkında çenemi tutmam ya da pek az konuşmam gerekir. Yine de –adeta hayatı ahmaklaştırmak için icat edilmiş– eski filolojilere alışkanlığımdan kaynaklanan ama bu noktada benim bir şeyleri görüp kavramama yardımcı olan özel becerimi konuşturacağım. </p>
			<p>Yorulmak, hiçbir şekilde yılmak bilmeyen bir sokulganlığın, en sonunda katı bir inziva karşısında kazandığı zaferi insanca bir anlayış içinde aktarmaya çalışacağım şüphesiz ki. Büyük bir zaferdi bu; aykırı kutuplar –aykırı kutup sözünün altını çiziyorum– iki kişi arasındaki aykırı kutuplar boyutundaki entelektüel uzaklık ancak bu yolla aşılabilirdi. Baştan beri bu yönde şeytani bir çaba göstermişti Schwerdtfeger; Adrian’ın yalnızlığını aşmak için yakınlık gösterirken baştan beri bilerek ya da bilmeyerek flörtöz mizacından yararlandığı, ilişkiye bununla bir renk kattığı bence çok barizdi – bununla onun çabasının daha soylu motiflerden yoksun olduğunu söylemek istemem. Bilakis bu ilişkiyi sürdürmekte ısrarlı olan kişi, ruhunun bir bütünlük kazanması için Adrian’ın dostluğuna ne kadar ihtiyacı olduğunu, bu dostluğun ona nasıl esin verdiğini, onu nasıl yücelttiğini, nasıl iyileştirdiğini söylerken samimiydi. Ancak onu fethetmeye çalışırken yararlandığı, doğuştan sahip olduğu flört yeteneği Adrian’da inkâr edilemez nitelikte acıklı bir ilgi uyandırıp ironik erotik işaretler verdiği zaman pek mantıklı davranamayacak, kendini incinmiş hissedecekti. </p>
			<p>Bütün bunların bence en ilginç ve etkileyici yanı, gözlerimle gördüğüm kadarıyla, fethedilen tarafın, büyülendiğinin farkında olmayışı, aslında karşısındakinde olan inisiyatifin kendinde olduğuna vehmetmesi, daha çok ayartılmak olarak adlandırılabilecek şekilde kendine karşı fantastik bir hayranlık besleyerek rahat, umursamaz bir tavırla uyum sağlayıp kolaylık göstermesiydi. Kederinin ve duygularının onu yanıltamayacağı, şaşırtamayacağı gibi bir <em>mucizeden</em> dem vuruyordu; ancak benim Adrian’ın bu “şaşkınlık” halinin gerilere, Schwerdtfeger’in, onun odasına gelip topluluğun arasına geri dönmesini, onsuz kalınca her şeyin sıkıcı olduğunu söylediği geçmişteki o akşama kadar uzandığından pek kuşkum yok. Her şeye rağmen, onun “mucize” diye adlandırdığı bu durumda, zavallı Rudi’nin her seferinde sergilediği, soylu, özgür sanatçı, düzgün karakter özelliklerinin payı vardı gerçekte. Adrian’ın, Schwerdtfeger’e yaklaşık olarak Bullingerlerdeki o akşam sohbeti sıralarında yazmış olduğu bir mektup var elimde. Aslında yok etmesi gerekirdi ama kısmen saygıdan, kısmen de kesinlikle bir zafer anmalığı niteliği taşıdığı için saklamıştı onu. Bu mektuptan alıntı yapmayı reddederim. Ama onu, kaleme alan kişinin acı verici bir çıplaklıkla bir yarayı ortaya çıkardığı, büyük bir cesaret gösterdiği gibi bir izlenim vermesi nedeniyle insani bir belge olarak nitelemek isterdim. Oysa ikisi de değildi. Yine de bunların ikisi de olmadığını ifade ediş biçimi çok güzeldi. Mektubun muhatabı olan kişi, sıkıcı bir gecikmeye yer bırakmaksızın, olabildiğince acele Pfeiffering’e bir ziyaret yaptı; ciddi anlamda bir minnettarlığın ifadesiydi bu – yalın, yürekli ve açık kalpli, sevecen, hiçbir şekilde mahcup düşmeyeceği bir tutum sergiledi. Bunu takdirle karşılamaktan kendimi alamam. Keman konçertosu çalışması ve ona ithaf edilmesine de bu suretle karar verilmiş olduğunu tahmin ediyor, bunu her yönüyle onaylıyorum. </p>
			<p>Bu durum Adrian’ın önce Viyana’ya, daha sonra da Rudi Schwerdtfeger’le birlikte Macaristan’daki malikâneye gitmesini sağladı. Oradan döndüklerinde, Rudolf, çocukluğumuzda sadece bana münhasır olan ayrıcalığı kazanmıştı. O ve Adrian, artık birbirilerine “sen” diyorlardı.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f267"><a class="si-backref" href="#backref_267">267</a><span class="si-text">. (Fr.) Kalbim senin sesine açılır. (Y.N.)</span></div>
				<div class="si-footnote html5_aside epub-type_footnote" id="f268"><a class="si-backref" href="#backref_268">268</a><span class="si-text">. Goethe’nin <em>Wilhelm Meister’in Çıraklık Yılları</em> adlı romanının kadın karakteri. (Ç.N.)</span></div>
			</div>
  </body>
</html>