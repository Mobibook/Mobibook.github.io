<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter34-2">
<div class="chapter html5_article">
			<h1>XXXIV (devam)</h1>
			<p>Ebediyete intikal etmiş dostumun biyografisi içinde, bin kere nefret ettiğim, kerhen ilgilendiğim ama yine de bin kere beğendiğim, takdir ettiğim eseri hakkında söyleyeceklerim bu kadar mı? Değil tabii. Bununla ilgili olarak yüreğimde hâlâ bir şeyler var; niyetim, anlaşılacağı üzere, bunları, beni ezen, ürküten, daha iyi bir şekilde ifade edersek, kaygı verici bir biçimde etkileyen özelliklerine ve ana hatlarına daha önce değindiğim Herr Sixtus Kridwiss’in evinde muhatap olduğum bazı soyut önermelerle bir bağlam içinde tanımlamak. Yeni gelişmelere dair yorumlara tanık olduğum o akşamlar, üstelik o sıralar Adrian’ın ıssız eserine katılmamın ruhuma yüklediği aşırı gerilim de eklenince, yedi kilo vermeme yol açmıştı. </p>
			<p>Kridwiss grafik, kitap tezyinatı sanatçılığı, Doğu Asya üslubu renkli ahşap oyma ve seramik koleksiyonculuğu gibi bir alanda faaliyet gösterdiği için çeşitli kültür derneklerinin toplantılarına davet edilen, Reich’ın değişik şehirlerinde, hatta bazen yurtdışında uzman vasfıyla aydınlatıcı konferanslar veren, kısa boylu, yaşını belli etmeyen, biraz cüce halli bir adamdı; Rhein-Hessen tarzıyla, mantıksal bağı yakalanamayacak derecede hızlı konuşuyor, alışılmadık zeyrekliğiyle salt merakından ötürü zamanın gelişmelerine kulak veriyor, kulağına çalınan bazı şeyleri, kendi diyalektiyle, “acayip önemli” diye nitelendiriyordu. Schwabing Martius Caddesi’ndeki kabul salonunu Song hanedanına ait, çizimleri ve renkleriyle çok güzel Çin resimleriyle süslediği evini, önde gelen, konusuna hâkim, düşünce hayatında yeri olan kafaların buluştuğu bir mekân haline getirmişti; bunların çoğu güzel Münih şehrinin surları içinde ikamet ediyordu. Beylerin kendi aralarında tartışmalar yaptığı, sekiz-on kişiyi aşmayan, samimi yuvarlak masa toplantıları düzenliyordu; akşam yemeğinden sonra, yaklaşık saat dokuzda başlayan, ev sahibinin pek fazla bir ikramda bulunmadığı, hiçbir zorlama olmaksızın gerçekleşen, fikir alışverişi yapılan buluşmalardı bunlar. Ayrıca her zaman entelektüel bakımdan yüksek gerilimlere yönelmiyor, ekseriya rahat, gündelik gevezeliklere de kayıyordu; çünkü Kridwiss’in sosyal tercihlerine ve yükümlülüklerine bağlı olarak katılanların entelektüel seviyesi, birbirine pek denk değildi. Oturumlara, Münih’te üniversitede okuyan, Hessen-Nassau Grandüklüğü hanedanının iki mensubu da katılıyordu. Ev sahibinin keyifle “güzel prensler” dediği cana yakın gençlerdi bunlar. Yalnız, onların yanında sohbet ederken, bizim hepimizden çok genç oldukları için biraz dikkatli davranmak gerekiyordu. Rahatsızlık verdiklerini söylemek istemem. Çoğunlukla oldukça üst düzeyde konuşmalar onları kale alarak akıyor, onlar da tevazuuyla gülümseyen ya da ciddiyetle hayret eden dinleyicileri oynuyorlardı. Beni şahsen rahatsız eden, okurun da tanıdığı, uzun zaman önce teslim etmiş olduğum gibi, tahammül edemediğim çelişkiler yumağı Doktor Chaim Breisacher’in varlığıydı; keskin zekâsı ve sezgileri, onu bu tür ortamlar için vazgeçilmez kılıyor gibiydi. Onun fabrikatör Bullinger’in de içinde bulunduğu yüksek vergi diliminde yer almasının sağladığı meşruiyet sayesinde davetliler arasına katılması, ez zorlu kültür sorunları hakkında yüksek perdeden atıp tutması, beni aynı derecede kızdırıyordu. </p>
			<p>Şimdi devam etmek istiyorum; belirteyim ki, bu masa başındakilerin hiçbiriyle bir gönül bağım yoktu, hiçbirine karşı yürekten bir yakınlık hissetmiyordum – bu arada, bu çevreye dahil olan Helmut Institoris’i tenzih ederim; onunla eşi vasıtasıyla daha dostane bir ilişki içindeydim – fakat elbette o da şahsen daha başka türden sorunlar dolayısıyla bende bir takım kaygılar uyandırıyordu. Ayrıca Doktor Unruhe’ye, Egon Unruhe’ye karşı neyim olduğu sorusu da sorulabilir; felsefeci bir paleozoolog olarak fosiller ve derin jeolojik katmanlarla ilgili makalelerini eski efsaneler dağarcığıyla çok zekice bir biçimde temellendiriyor, bilimsel dayanaklar göstererek bunları birbirine bağlıyordu; öyle ki onun öğretisine, onun bu süblime Darwinciliğine bakarak, istenirse insanın tekâmülünün çoktandır tamamlanmış olduğu fikrine, doğru ve gerçek diye ciddiyetle inanılabilirdi. Pekiyi ama bu bilgili ve fikrî bakımdan kendine çok emek sarf etmiş adama karşı güvensizliğim nereden ileri geliyordu? Yine aynı şekilde, Profesör Georg Vogler’e, Alman edebiyatı hakkında, ırk aidiyetlerine bakış açısından çok saygın bir tarih kitabı yazmış olan; kitabında, yazar olarak bizzat, sırf yazar ve evrensel eğitim almış bir zekâ olarak değil, aynı zamanda taşıdığı kan ve geldiği yöre itibarıyla, kökeninin hakiki ürünü olduğunu gerçek, somut ve spesifik biçimde iddia eden, böyle kabul gören ve böyle değerlendirilen bir edebiyat tarihçisine karşı da öyle... Evet, bütün bunlar çok dürüstçe, mertçe, sağlam, eleştiriye açık olsa da şükranla değerlendirilecek şeylerdi. Sanat bilgini, Dürer araştırmacısı Profesör Gilgen Holzschuher de davetlilerden biriydi; o da benzer biçimde, zor savunulur nedenlerden dolayı pek tekin gelmiyordu bana; bu düşüncem, sık sık katılan şair Daniel Zur Höhe için de tümüyle geçerliydi; rahipler gibi yüksek yakalı siyahlar giyen, zayıf, otuzlu yaşlarda, yırtıcı kuş profilli biriydi; “Tamam tamam, o kadar da değil, elbette yine de öyle de denebilir!” şeklinde, çivi çakar gibi konuşur, bu arada sürekli ayakkabısının topuğunu sinirli bir şekilde yere vururdu. Kollarını göğsünde kavuşturmayı ya da bir elini Napoléon gibi ceketinin yakasından göğsüne sokmayı severdi; şair düşleri, sanırım tek eseri olan, savaştan önce zarif ve kaliteli kâğıtlara basılmış “Bildirge”de tasvir ettiği gibi, kendisinin de içinde yaşadığı, temiz bir ruhla kanlı seferlere çıkılan, katı disiplinli ve korkularla dolu bir dünyaya dairdi; kabarmakta olan terörizme yönelik lirik ve retorik nitelikte birer duygu patlamasıydı; ancak kelimelerinin etkileyici gücünü teslim etmek gerekirdi. “Bildirge” adlı bu şiirin altına imza atan kişi, <em>Christus imperator maximus</em><a class="si-noteref epub-type_noteref" href="#f172" id="backref_172">172</a> namlı enerjik bir komutandı; şiir boyunca ölmeye hazır birliklerini yer küreye hizmet etmeye çağırıyordu; gündelik buyruklarmış havasında emirler yağdırıyor, tadını çıkara çıkara acımasız koşullar dayatıyordu. “Yoksulluk ve iffet!” diye haykırıyordu yumruğunu vurarak; sorgusuz sualsiz ve de sınırsız itaat talep edip duruyordu. “Askerler,” diye bitiyordu şiir, “yağmalamanız için veriyorum size dünyayı!”</p>
			<p>Bunların hepsi “güzel”di ve güzelden çok daha öte bir şey ifade ediyordu; gaddarca, kendinden menkul bir güzellik anlamında “güzel”di; şairin kendine hak gördüğü, sınır tanımaz, haksız hukuksuz, alay edercesine sorumsuz bir anlayıştı – bana estetik olarak sarp, yaramaz bir saçmalık gibi gelen bir “güzellik”ti. Helmut Institoris, böyle şeylere tabii ki çok yatkındı; fakat, yazar ve eseri, orada bulunan diğer kişiler tarafından da ciddi biçimde bir takdir gördü. Görev duygusuyla katılmayı sürdürdüğüm Kridwiss’in çevresine ve onların rahatsız edici eleştirel kültür saptamalarına karşı genel duyarlığımdan ayrı mütalaa edilmeyeceği göz önünde tutulursa her ikisine karşı beslediğim antipati fazla önem taşımaz. </p>
			<p>Ev sahibimizin pek haklı olarak “acayip önemli” bulduğu, Daniel Zur Höhe’nin o basmakalıp, “Tamam tamam, o kadar da değil, elbette yine de, öyle de denebilir!” teraneleriyle katıldığı, dünyanın <em>Christi imperatoris maximus</em>’un buyurduğu gibi kendine bağlılık yemini etmiş askerlerce yağma edilmesine kadar varmasa bile, burada varılan sonuçların ana hatlarını olabildiğince küçük bir çerçevede çizmeye çalışacağım. Bu eserde yer alan, sadece sembolik anlamda bir şiirsellikti elbette: Ancak konuşmalar esnasında, sosyolojik bir gerçekliğe uzanıyor, olup bitenler ve yakın gelecekte olacaklarla ilgili olarak bir yanıyla yine Daniel’in muhayyilesindeki çileleri ve korkuları çağrıştıran bazı saptamalarda bulunuluyordu. Epeyce yukarılarda, bununla ilgili olmayan bölümlerde, özellikle de yenik düşmüş, böylece entelektüel deneyim olarak diğerlerinin önüne geçmiş olan ülkelerde, savaş nedeniyle uğranılan sarsıntıların ve yıkımların, hayata ilişkin, görünürde sabit değerler üzerinde çok daha bariz ve canlı etkiler yarattığına işaret etmiştim. Bu durum, çok güçlü bir şekilde yaşanmış, nesnel olarak saptanmıştır; savaş olgusuyla bireyin uğradığı müthiş değer kayıpları, günümüzde hayatın her bir bireyin üzerinden akıp gidişindeki kayıtsızlık, insanların ruh hallerine, kendi acılarına ve çöküşlerine karşı genel bir umursamazlık olarak yansımıştı. Bu kayıtsızlık, bireylerin kendi kaderlerinden bile kopma hali, geride kalan dört yıllık kanlı kermes dolayısıyla daha da pekişmiş gibi görünüyordu. Ama yanılgıya düşmemeli; başka bir bakışla, aslında savaş, uzun süredir yolları döşenen yeni bir hayat anlayışının temellerini kurmayı tamamlamış, netleştirmiş ve köklü bir deneyime dönüştürmüştü sadece. Bu ne övünülecek ne de yerinilecek bir olguydu; nesnel bir algı, nesnel bir saptamaydı. Ancak gerçeği tutkusuzca, sadece kavramak, öğrenme hevesiyle olsa bile algılamak her zaman bir onaylamayı da beraberinde getirirse, uygarlık geleneğine yönelik bu çokyönlü, kapsayıcı değerlendirmeler –uygarlık geleneğinden kastettiğim, kültür, Aydınlanma, hümanizmdir– halkların bilimsel bir uygarlıkla yüceltileceği hayalleri nasıl olur da burada dile gelen görüşlerle bağdaşabilirdi? Bu eleştirilerde bulunan kimselerin, kültür, eğitim ve bilim adamı olması gereken bu adamların neşe içinde, sık sık kendinden emin, keyifli kahkahalar atıyor olmaları, mevzua çok tuhaf, iç burkucu, huzursuz edici ya da belki aynı zamanda biraz sapıkça bir ilginçlik katıyordu. Bu arada biz Almanların yenilgi sonrasında payımıza düşen devlet biçimini, kucağımızda bulduğumuz özgürlüğü, tek kelimeyle demokratik cumhuriyeti, bir an için bile ciddiye almadığımızı, hedeflediğimiz yenilikler çerçevesinde görmediğimizi, sanki bir görüş birliği içinde, daha baştan, anlamsız, kötü bir şaka olarak kulak arkası ettiğimizi ayrıca anlatmaya gerek görmüyorum. </p>
			<p>Devrimden, ortak bir kaynaktan; biri, insanlığı özgür kurumsallaşmalara, diğeri mutlak iktidara götüren iki ırmak çıktığını söyleyen Alexis de Tocqueville’den alıntılar yapıyorlardı. Kridwiss konuşmacılarından hiçbiri, özgürlüğün, kendini yükseltmek uğruna hasmını kısıtlamak bağlamında kendi kendiyle çeliştiği düşüncesine, özellikle de, özgürlüğün kurumsallaşma kavramına itibar etmiyordu. Özgürlüğün bizdeki kaderi bu olmuştu; insan haklarına özgürlük kavramının coşkusu bir kenara bırakılınca, özgürlük, zamanın teamülü gereği, daha başından, diktatörlük yararına diyalektik bir sürece dönüşmüştü. Her şey diktatörlüğe, kudrete varmıştı sonunda; zira Fransız Devrimi’nden gelen devlet ve toplum biçimlerinin yıkılmasıyla birlikte bilerek ya da bilmeden, teslim edilsin ya da edilmesin, despotça bir zorbalığın her şeyi çiğneyip geçtiği, un ufak ettiği, birbiriyle ilintisiz birbirinden kopuk bireyler gibi çaresiz kitleleri de yönettiği yeni bir dönem başlıyordu.</p>
			<p>“Çok doğru! Çok doğru! Elbette böyle denebilir!” diye doğruladı Zur Höhe ve ısrarla topuğunu vurdu. Tabii ki böyle denebilirdi; fakat benim hissiyatıma göre olayların algılanmasının, olayların gerçeğiyle örtüşmesinin sadece umut edilebildiği bir noktada konu, tırmanmakta olan barbarlığın tarifi olunca, her şey böyle sevinçli bir memnuniyet içinde değil; ancak korku ve endişeyle konuşulabilirdi. Canımı sıkan bu sevinç haliyle ilgili olarak dikkate değer başka bir tablo daha çizmek isterim. Bu öncül, eleştirel kültür sohbetlerinde, savaştan yedi yıl önce çıkmış bir kitabın, Sorel’in <em>Şiddet Üzerine Düşünceler</em> adlı kitabının önemli bir rol oynamasına kimse şaşmamalı. Savaş ve anarşi konusundaki kehanetleri, Avrupa’yı savaş tufanlarının zemini olarak tanımlaması, bu bölge halklarının her zaman tek bir fikirde, savaş fikrinde buluştuklarına dair öğretisi – bütün bunlar kitabını dönemin kitabı olarak adlandırılmasına yetiyordu. Ona daha da fazla haklılık kazandıran bir diğer nokta ise, bu çağda parlamenter tartışmaların, kitlelerin politik iradelerini biçimlendirmek bakımımdan tümüyle yararsız, işlevsiz olduğuna, kitlelerin gelecekte, politik enerjilerini ayaklandıracak ilkel savaş çığırtkanlıklarıyla, onları zincirlerinden kurtarıp harekete geçirecek mistik kurmacalarla ilgilenmeye başlayacaklarına dair öngörüsü ve açıklamalarıydı. Gerçekten de kitabın çılgınca kışkırtıcı yanı, popüler ya da daha çok, kitlelere uygun mitlerin politik hareketlerin aracı olacağına ilişkin kehanetiydi. Gerçekle, mantıkla, bilimle hiçbir ilişkisi olmayan masallar, hurafeler, hezeyanlar, daha yaratıcı olmak adına hayatın ve tarihin akışını tayin edecek ve kendilerini dinamik gerçeklikler olarak göstereceklerdi. Kitabın, böyle ürkütücü bir başlığı boşuna taşımadığı anlaşılıyordu; zira içinde şiddetin, hakikate galebe çalan bir karşı atak olduğu fikri işleniyordu. Hakikatin kaderinin, bireyinkiyle yakınlık içinde olduğu, onunla aynı –yani aynı derecede–  değersizlik içinde olduğu açıklanıyordu. Kitap hakikatle iktidar, hakikatle hayat, hakikatle toplum arasında müstehzi bir uçurum açıyordu; üstü örtülü bir biçimde, toplum içinde yer edinmek isteyen herkesin, büyük bir öncelikle kendi üzerine düşeni amaç edinmeye, hakikatleri ve bilimi kuvvetle yok saymaya, <em>sacrificium intellectus</em><a class="si-noteref epub-type_noteref" href="#f173" id="backref_173">173</a> için hazır olması gerektiğini anlatıyordu. </p>
			<p>Ve şimdi size canlı bir şekilde çizmeyi vaat ettiğim resme geliyorum; bu adamların Vogler, Unruhe, Holzschuher, Institoris, ayrıca Breisacher gibi bilimadamlarının, bilginlerin, yüksekokul öğretmenlerinin, hüküm sürmekte olan, beni bunca ürküten bir durumu nasıl yücelttiklerini, bunu neredeyse olgunlaşmış ya da vazgeçilmez bir olay olarak kabul ettiklerini tasavvur edin. Eğlence olsun diye hayalî bir duruşma düzenliyorlardı; her birinde itici politik güçlere, medeni toplum düzenini tahrip etmeye hizmet eden, kitleye mal olmuş mitlerden biri tartışılıyor, bunları savunan sözcüler, ortaya atılan “yalan” ve “yanıltma” iddialarına karşı kendilerini savunuyorlardı. Böylece taraflar, davalılar ve davacılar olarak birbirine giriyor, birbirini gülünç şekilde suçluyor, lafları birbirine karışıyordu. İşin grotesk yanı, seferber edilen bilimsel tanıklık gibi güçlü aygıtların, yaygın aldatmacaları aldatıcı biçimde kanıtlamak üzere kullanılması, gerçeğin karşısına, infial uyandıran hakaretler şeklinde çıkarılmasıydı; bu arada aldatmacalara, sözde dinamik ve tarihsel yaratıcı kurgulara, yani toplumu şekillendiren inançlara asla dokunulamıyordu. Bunların savunucuları, diğerleri kendilerine bu denli yabancı ve geçersiz bir zeminde bilimsel, yani dürüst ve nesnel hakikati savunmaya çabaladıkça, alaycı ve üstünlük taslar suratlar takınıyorlardı. Yüce Tanrım, bilimmiş, hakikatmiş! Konuşanların dramatik canlandırmalarına hep bu türden ünlemler egemen oluyordu. Asla yaklaşılamaz ve tümüyle dokunulmaz olan inançtan yararlanarak güçlerini birleştirip üzerine gittikleri eleştirel mantığın başarısız kalan bu mücadelesiyle, bilimi düşürdükleri bu komik aciz durumla alay etmeye doyamıyorlardı; “güzel prensler” bile kendi çocuksu tarzları içinde fevkalade eğleniyorlardı. Masanın etrafında hoşça vakit geçirenler, son sözü söylemesi, yargıya varması gereken adaleti de benzer bir şekilde kendi kendini inkâr eder bir duruma düşürmekten çekinmiyorlardı. Halkın hassasiyetlerine saygılı ve toplumdan soyutlanmak istemeyen bir hukukçu, kuramsal olarak topluma aykırı düşen sözde hakikate dair bakış açısını kendine mal etmek istemiyordu; yine de kendini modern, en modern anlamda vatanperver biri olarak ifade ederek bu verimkâr sahteliğe saygı gösterdi, havarilerini akladı ve yenik düşen bu disipline kapıyı gösterdi.</p>
			<p>O, elbette, elbette, kesinlikle öyle denebilir. Tak, tak.</p>
			<p>Mide boşluğumda rahatsızlık hissettiğim halde oyunbozan durumuna düşmek istemedim, nefretimi belli etmemek, neşeli genel havaya olabildiği kadar katılmak zorundaydım. Bu kesinlikle koşulsuz bir onaylama değil, daha ziyade olup bitenleri ve gelecekte olacakları gülerek ve zihin açıklığıyla idrak edilmesi anlamına geliyordu. Bir seferinde, bir an için ciddi olalım, diye öneride  bulundum; bir düşünelim, dedim; toplumun dertlerini yüreğinde taşıyan bir düşünürün, amacına toplumun hassasiyetlerini değil de gerçekleri yerleştirmekle daha doğru davranmış olup olmayacağını bir düşünelim; çünkü gerçekleri göz ardı eden bir düşünce tarzıyla, zaman içinde dolaylı olarak başka bir gerçeğe, daha acı gerçeğe hizmet edilmiş olacağı kanaatini taşıdığımı, böylesi bir görmezden gelmenin, toplumun temellerini içten içe, tekinsiz bir biçimde yıkacağını söyledim. Fakat ne var ki hayatım boyunca, baştan sona hiçbir yankı uyandırmayan, bu denli gürültüye giden bir atıfta bulunmamıştım. Elbette bunun münasebetsiz, genel havaya uygun düşmeyen, bilindik, hatta fazla bilindik, bıkkınlık verecek kadar bilindik bir idealizmi çağrıştırdığını, yeniliğe ters gelen bir atıf olduğunu teslim ederim. Bu heyecanlı masa başı topluluğuyla birlikteyken şu yeni dediklerini gözlemlemekle, keşfetmekle yetinsem, bir sonuca varmayacak, aslında can sıkıcı karşıt görüşler ileri sürmektense görüşlerimi konuşmanın akışı içine kaynaştırsam çok daha isabetli davranmış olurdum. Bu arada mide boşluğumda oluşan hislere rağmen, gelecekte olacaklar, oluşum sürecindeki dünya hakkında bu çerçevede el altından bir tasavvur oluşturabilirdim. </p>
			<p>Eski-yeni, devrimci ve tutucu bir dünyaydı bu; içinde birey fikrine bağlı değerler, diyelim ki, hakikat, özgürlük, hukuk, mantık gibi kavramlar tümüyle güç kaybetmiş, bir kenara atılmış ya da geçen yüzyıla göre belki de çok farklı anlamlar kazanmıştı; soluk bir kuram olmaktan çıkıp kanlı canlı bir hale gelmiş olan otoritenin, inanç diktasının yetki alanına girmişlerdi – bir bakıma düne, önceki güne dönmüşlerdi; gerici bir şekilde değil, insanlığın teokratik Ortaçağ’a ve onun koşullarına yenilikçi bir şekilde geri dönüşü anlamında... Bu ancak tıpkı bir küre etrafında dönen yolun doğal olarak ileri ya da geriye gidişi kadar gerici olabilirdi – yani gericilikten ziyade geriye götüren bir yol şeklinde tanımlanabilirdi. İşte mesele buydu; geri adım, ileri adım, eski ve yeni, geçmiş ve gelecek bir oluyordu. Politik sağ da gitgide solla bütünleşiyordu. Önkoşulsuz araştırmalar, özgür düşünce, ilericiliği temsil etmek şöyle dursun, geri kalmışlığa, bıkkınlık vermiş bir dünyaya ait kavramlardı. Düşünceye tanınan özgürlük, şiddeti haklı göstermek içindi; tıpkı yedi yüzyıl önce dogmayı kanıtlamak için mantığın, inancı tartıştığı gibi; düşünce bunun için vardı; bugün değilse bile yarın böyle olacaktı. Araştırmanın <em>elbette</em> önkoşulları olacaktı – neydi bunlar! Bunlar şiddet ve toplumun iradesiydi; bu o denli doğal bir şeydi ki bilim, özgür olmadığını aklına bile getiremezdi. Baştan sübjektifti – bağımlılıkla objektif olarak öylesine kaynaşmıştı, bunu öylesine doğal karşılıyordu ki, asla bir engel olarak görmüyordu. Karşı karşıya kalınan durumu açıklığa kavuşturmak, budalaca korkuları gidermek için bazı şartlar dayatılmasının, kutsal dokunulmazlık şartları öne sürülmesinin düş gücü ve bireysel düşüncenin cesareti açısından geçmişte bir engel oluşturmadığını hatırlamak yeterdi. Bilakis, Kilise aracılığıyla dinî açıdan tekdüze ve kapalı olmayı mutlak olarak kabullenmiş olan Ortaçağ insanının düş gücü, bireyci dönemin yurttaşlarınınkinden çok daha ileriydi, kendi şahsi yaratıcılığına korkmadan ve endişe etmeden güvenebilirdi. </p>
			<p>Evet, şiddet, ayakların altında sağlam bir zemin yaratıyordu; soyut değildi ve ben, Kridwiss’in dostlarının yardımı sayesinde, eski-yeninin hayatın çeşitli alanlarında sistemli olarak yaratacağı değişiklikleri mükemmel bir şekilde tasavvur edebiliyordum. Pedagoglar örneğin bugün ilköğretimde harfleri öğretirken, onların sesleri üzerinden gitmekten vazgeçip doğrudan kelime öğretmeye yönlenmeliydi, yazmayı da nesnelerin somut görünüşüne bağlamalıydı. Bu, bir ölçüde, evrensel, dille bağlantılı olmayan soyut harfler yazmaktan vazgeçip eski kavimlerin kelime yazılarına dönmek anlamına geliyordu. İçimden sessizce, o zaman kelimelere ne gerek var, yazmaya, dile ne gerek var diye geçirdim. Aşırı bir nesnellik, nesnelere bağlı olabilirdi ancak; sadece onlara. Swift’in bir taşlamasını hatırlıyorum; reform yanlısı bilginler, ciğerleri korumak ve uzun uzadıya ifadelerden kaçınmak için, kelimeleri ve konuşmayı tümden kaldırmaya karar vermişler. Sadece nesneleri göstererek konuşacaklarmış, tabii insanlar sırf anlaşabilmek uğruna sırtlarında olabildiğince çok eşyayla dolaşmak zorundaymış. Burası çok komik; bu yeniliğe en çok karşı çıkanlar, kelimelerle gevezelik etmekte direnenler, kadınlar, en aşağı tabakadan insanlar ve okuma yazması olmayanlarmış. Neyse ki benim muhataplarım, önerilerinde Swift’in bilginleri kadar ileri gitmediler. Onlar daha ziyade mesafeli gözlemci ifadeleri takınıyorlardı. “Acayip önemli” saydıkları, genel ve artık açıkça ortaya çıkan bir hazırlıktı; kültürel kazanımları, sözüm ona gerektiği için ve zamana uymak adına yeniden barbarlaşma amaçlı diye tanımlanabilecek türden sadeleştirmeler uğruna, kestirmeden gözden çıkarmaya yönelik hazırlıklar... Kulaklarıma inanamıyordum. Beyler, diş hekimliği bağlamında birdenbire Adrian ile benim tümüyle temsilî olarak müzik eleştirisi sembolü olarak kullandığımız “ölü diş” kavramına geldiklerinde resmen korkuya kapıldım. Sanırım, siniri alınmış dişleri –XIX. yüzyılda diş kökü tedavi tekniklerinin kat ettiği uzun, zahmetli yola ve incelikle ilerleyen gelişmelerine karşın– mikroplanmaya yol açacak ölü cisimler olarak görme kararına vararak kestirmeden çekme eğilimindeki diş hekimleri konusunu gerçekten de keyifle, neşe içinde tartıştıkları sırada onlarla birlikte gülerken kıpkırmızı kesilmiş olmalıyım. Çok iyi hatırlıyorum – genel havaya uygun keskin zekâlı bir atıfta bulunan Breisacher oldu: Hijyenik bakış açısı, burada önceden beri var olan teamüllerin mümkün olduğu kadar akılcılaştırılmasını, bunlardan vazgeçilmesini, bunların gündemden düşürülmesini, terk edilmesini ve sadeleştirilmesini gerektiriyordu – hijyenle ilgili bu türden gerekçeler, bütün ideolojik kuşkular için geçerli olacaktı. Kuşkusuz, bu, günün birinde halkın ve ırkın sağlığı uğruna ağır hastaların bakılmamasına, yaşama tutunamayanların, akıl hastalarının öldürülmesine kadar varacaktı. Bu esnada iş gerçekten de –bunu inkâr etmiyor, vurguluyorlardı– burjuva çağının eseri olan her türden insani zaafı reddetmek gibi çok daha önemli kararlara uzanacaktı. İnsanlığın, içgüdüsel olarak kendine bir çeki düzen vermesi, antik kültürün yıkılmasıyla gelişen kapsamlı savaşlar ve devrimlerle dolu Ortaçağ uygarlığının çok daha gerisine düşebilecek, çetin, karanlık, hümanizmle alay eden zamanlara, hazırlıklı olması gerekiyordu...</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f172"><a class="si-backref" href="#backref_172">172</a><span class="si-text">. (Lat.) Yüce İmparator İsa. <em>Christus imparator maximus</em> ve burada adı geçen kurmaca karakter Daniel Zur Höhe, ilk kez Thomas Mann’ın erken dönem öykülerinden 1904 tarihli “Peygamber Adına” öyküsünde karşımıza çıkar. Öykü için bkz. Thomas Mann, “Peygamber Adına”, <em>Zor Saat, Toplu Öyküler I </em>içinde, çev. M. Sami Türk, Can Yayınları, 2011, sy: 305-315, özellikle bkz. sy: 312.</span></div>
				<div class="si-footnote html5_aside epub-type_footnote" id="f173"><a class="si-backref" href="#backref_173">173</a><span class="si-text">. (Lat.) Akıldan feragat etmek. (Ç.N.)</span></div>
			</div>
  </body>
</html>