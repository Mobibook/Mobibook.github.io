<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="chapter html5_article">
			<h1>XI</h1>
			<p>Saale kıyısında Halle’de teolojik ve filolojik-pedagojik konularda eskiden kalma çok eser şey bulunur. Özellikle de şehrin koruyucusu olan tarihi kişilik, August Hermann Francke hakkında. Kendisi, tabiri caizse, Pietist bir eğitimciydi, XVII. yüzyıl sonunda üniversitenin kuruluşundan hemen sonra ünlü “Francke Vakfı” adına okullar ve kimsesizler için evler açtı, kendi adına da, Tanrı yolundaki faaliyetlerini, beşerî bilimler ve dilbilimle birleştirdi. Luther’in konuşmalarını gözden geçirmek için bir numaralı otorite sayılan Canstein İncil Kurumu da, din ve metin eleştirisi arasındaki bağlantıyı gösterir; öyle değil mi? O zamanlar Halle’de çok önemli bir Latince uzmanı, Heinrich Osiander faaliyet gösteriyordu ki, onun derslerine girmek için ben de can atıyordum. Bu yetmiyormuş gibi, Adrian’dan duyduğuma göre, Profesör Doktor Hans Kegel’in Kilise Tarihi Koleji, büyük ölçüde seküler tarih konularına eğiliyormuş; tarihi en önemli yardımcı alanım olarak gördüğün için ondan da yararlanmaya karar verdim. </p>
			<p>Jena ve Giessen’deki iki sömestrlik çalışmamdan sonra Alma Mater Hallensis’e kapağı atmam için yeterince makul nedenim vardı artık. Ayrıca buranın eğitim niteliği açısından Napoléon savaşlarından sonra kurulan Wittenberg Üniversitesi’yle eşdeğer tutulmak gibi bir önceliği vardı. Leverkühn yarı yıldır oradaydı, onun orada bulunmasının kişisel bir neden olarak kararımda etkili olduğunu inkâr etmeyeceğim. Kendisi oraya vardıktan kısa bir süre sonra, belli ki kapıldığı yalnızlık ve terk edilmişlik duygusuyla Halle’ye, onun yanına gitmemi istemişti. Davetine uymadan önce aradan birkaç ay geçti; dolayısıyla bu davetin artık gereği kalmamış olma ihtimaline karşı da hazırlıklıydım. Ona yakın olmak aslında benim kendi arzumdu; onun neler yaptığını, nasıl bir ilerleme gösterdiğini, akademik özgürlük havasında yeteneklerini nasıl geliştirdiğini görmek istiyordum. Onunla gündelik hayatı paylaşarak yaşamak, onu korumak, ona göz kulak olmak arzusu bile, beni ona götürmeye yeterdi muhtemelen. Buna ek olarak, belirttiğim gibi, nesnel ve öğrenimle ilgili sebeplerim de vardı. </p>
			<p>Gençliğimin Halle’de arkadaşımla geçirdiğim, Kaisersaschern’de ve babasının çiftliğindeki tatillerle bölünen bu iki yılını, onun lise öğrencisi olduğu yıllara oranla elbette daha kısa aktaracağım bu sayfalara. Bunlar mutlu yıllar mıydı? Evet, özünde, özgürce çalışmalar yaptığımız, çevremize taze duygularla baktığımız, dağarcığımıza bir şeyler kattığımız bir dönemdi – çocukluk arkadaşımın yanında olduğum sürece, onun varlığına, onun ne olacağına, onun hayatına dair sorular, beni temelde, kendiminkilerden daha çok ilgilendiriyordu. Benimkiler aslında basit sorulardı. Fazla düşünmeme gerek yoktu. Yapmam gereken sadece sadakatle çalışarak önceden belirlenmiş sonuçlar için gerekli koşulları yerine getirmekti. Onunkiler daha önemliydi, bir bakıma daha gizemliydi; kendi varlığımı idame ettirme kaygılarımdan geriye, onun sorunlarına dalarak çok fazla zaman ve manevi güç kalıyordu. O yılları tanımlarken, zaten her zaman sorunlu bir kelime olan “mutlu” nitelemesini kullanmakta tereddüt ediyorum. Çünkü onunla birlikteyken onun eğitim alanına, onun benimkine gösterdiğinden daha fazla ilgi göstermek durumundaydım. Oysa bu teoloji atmosferi bana pek uymuyor, iyi gelmiyor, o havayı solumak üzerimde baskı yaratıyor, içten içe bir sıkıntıya yol açıyordu. Ruhani atmosferi yüzyıllardır dinî çekişmelerle, yani beşerî öğretim kurumuna da zarar veren tartışmalar ve kavgalarla dolu bir kent olan Halle’de, kendimi, bilimsel alanımın öncülerinden Crotus Rubianus gibi hissediyordum. 1530’larda Halle’de din adamıymış ve Luther ona “Epikürist Crotus” dermiş; ya da “Mainz Kardinali’nin çanak yalayıcısı Doktor Kröte<a class="si-noteref epub-type_noteref" href="#f28" id="backref_28">28</a>”; Crotus ayrıca, “Papa, Şeytan’ın tohumu” demişmiş; her yönüyle dayanılmaz derece kaba ama aynı zamanda büyük bir adammış. Reformu kilisenin nesnel statü ve düzenlemelerine karşı öznel iradenin saldırısı olarak gördükleri için Crotus gibi kafaların yarattıkları kaygılara, her zaman yakınlık duymuşumdur. Çok kültürlü bir barışsevermiş, mantık sınırları içinde dinen verilen tavizlere sıcak bakarmış, meslekten olmayan laiklerin eline kadeh verilmesine karşı çıkmamış – tam da bu nedenle, çok can sıkıcı, utanılası bir duruma düşmüş tabii ki. Bağlı olduğu Başpiskopos Albrecht o korkunç katılığıyla, onu Halle’de vuku bulan o akşam yemeği sefası yüzünden de, iki şekilde de cezalandırmış. </p>
			<p>Fanatizmin ateşinde, hoşgörünün, kültür ve barış aşkının başına böyle şeyler gelir. Lutherci bir üst düzey yöneticiye kavuşan ilk yer Halle’dir. 1541’de gelen Justus Jonas, Melanchthon ve Hutten gibi, Erasmus’u çok üzmek pahasına hümanist kamptan Reformcu kampa geçenlerden biriydi. Ama Luther ile adamlarının, Luther’in şahsen yeterince bilgi sahibi olmadığı, Klasik döneme dair çalışmalarına bütün dinî karışıklıkların kaynağı gözüyle bakılan Rotterdam’ın bilgesine karşı duyduğu nefret daha da vahimdi. O zamanlar evrensel Kilise’nin bağrında olup bitenler, yani öznel iradenin nesnel bağlılıklara karşı baş kaldırması, yüz küsur yıldan sonra, dinî duyguların, içtenlikli, göksel sevinçlerin, taşlaşmış, artık kimsenin ekmeğini yemek istemediği Ortodoksluğa karşı baş kaldırısı Pietizm olarak Protestanlığın bünyesinde de tekrarlanacak, Halle Üniversitesi’nin kurulduğu sırada bütün Teoloji Fakültesi’ne yayılacaktı. Şehir uzun süre bu inancın kalesi olarak kaldı. Tıpkı bir zamanlar Kilise’yi yenileyen, can çekişen, umursamazlığa yenik düşmüş dini, reformcu bir anlayışla canlandıran Lutherciliğin olduğu gibi. Şimdi, benim gibiler şu soruyu sorabilirler: Bu ölmeye yüz tutmuş dini, dönüp dolaşıp yeniden hayata döndürmek yerine, bir kültür unsuru olarak saygıyla selamlamak, reformcuları felaketlerin elçisi, geçmişte kalmış tipler olarak görmek daha iyi olmaz mıydı? Martin Luther, Kilise’yi yeniden kurmasaydı, kuşku yok ki insanlık sonu gelmez kan dökmelerden de, o dehşet verici, kendi etini parçalama âdetlerinden de kurtulmuş olurdu. </p>
			<p>Eğer beni bu söylediklerimden dolayı tümden dinsiz insanlardan biri saysalardı hoşlanmazdım. Ben daha çok Schleiermacher yanlısıyım. O da Halle’nin Tanrıbilimcileri gibi dini, “sonsuzluk hakkında bir duyuş ve tat” olarak tanımlıyor, insanın içinde mevcut bir “olgu” diye adlandırıyordu. Din biliminin, felsefi cümlelerle değil, insanın içinde bulunan ruhsal bir keyfiyetle ilgisi vardı. Bu bana her zaman çok sevdiğim, yüce bir varlığa dair öznel bir fikirden çıkıp onun nesnel varlığına götüren, ontolojik kanıtlama yöntemini hatırlatır. Bunun da ancak diğerleri kadar mantığa dayandığını Kant, arkadaşları en hararetli sözlerle ispat etmişlerdir. Fakat bilim mantıktan vazgeçemez. Sonsuzluk ruhu üzerine, ebedi bir gizem üzerine bilim yapmaya kalkışmak, bana kalırsa, birbirinden tümüyle ayrı iki alanı sürekli sıkıntıya sokacak biçimde bir araya getirmeye çalışmaktır. Benim gönlüme asla yabancı olmayan dindarlık, biçimsel ve mezheplere bağlı dinlerden kesinlikle farklı bir şeydir. İnsanın içinde bir olgu olarak var olan sonsuzluk ruhunu, inanç duygusunu, güzel sanatlar üzerinde, düşünce üzerinde özgürce yoğunlaştırmak, hatta evren bilim, astronomi, kuramsal fizik gibi, bir anlamda dinî bir merak olan yaratılışın sırları üzerine sağlam araştırmalara bırakmak, “dindi, bilimdi” diye birbirinden ayıklayıp üzerlerine, inanlarının bir tek sözle kanlı savaşlara hazır olduğu dogmalar yapılandırmaktan daha iyi olmaz mıydı? Pietizm, coşkulu yapısı gereği inançlılığı ve bilimselliği birbirinden tümüyle ayırmak istiyordu ve bilim alanında hiçbir hareketin, hiçbir değişimin, inanç üzerinde bir etkisi olmaması gerektiğini savunuyordu. Ama bu bir aldatmacaydı; zira teoloji, istese de istemese de, dönemin bilimsel akımlarının, zamanla gitgide artan ölçülerde kendisini zorlamasına, çağdışı köşelere sıkıştırması nedeniyle kendi zamanın çocuğu olmak durumundadır. Sadece adından dolayı kendimizi XVI., XII. yüzyıla dönmüş gibi hissettiğimiz başka bir bilim dalı var mıdır? Burada bilimsel eleştiriye katlanmak ya da ödün vermek hiçbir şekilde söz konusu değildir. Bunun ortaya çıkardığı sonuç da, bilim ile vahyin bir araya gelmesinden oluşan ve kişisel iradenin yolunu kesen melez bir yarım yarımlıktır. Ortodoksluk, dinî dogmaları mantıkla açıklamayı deneyerek mantığı, dinî alana çekme hatasını yapmıştır. Aydınlanma’nın baskısı karşısında teolojinin kendisine mal edilen dayanılmaz çelişkilere karşı kendini savunmaktan başka yapacak bir şeyi kalmamıştı. Bundan kaçınmak için, vahiy karşıtı anlayıştan o denli çok şeyi kendine mal etti ki iş, inançtan feragat etmeye kadar vardı. Vakit, “mantık çerçevesinde Tanrı saygısı” vaktiydi. Yeni bir teolog nesli yetişmişti; onlar adına Wolf, şöyle bir açıklama yapıyordu. “Her şey felsefe taşı gibi, mantıkla sınanmalı.” Bu öyle bir nesildi ki, İncil’de ahlaki iyileşmeye hizmet etmeyen ne varsa, eskimiş olarak ilan ediyor, Kilise tarihinde ve onun öğretisinde bir yanlışlıklar komedyası gördüğünü açıklıyordu. Bu iş biraz fazla ileri gidince, Ortodoksluk ile mantıkçılık peşinde gitgide vahşileşmeye başlayan liberalizm arasında, muhafazakâr bir orta yol bulmak üzere arabulucu nitelikte bir teoloji bilimi ortaya çıktı. O zamandan beri dinbiliminin hayatını sadece “kurtarma” ve “feda etme” kavramları tayin eder oldu – bu kavramların ikisi de biraz fukara kavramlardır ve teoloji bunlarla kendi hayatını fakirleştirmiştir. Muhafazakâr şekliyle, vahiylere, geleneksel tefsirlere sıkı sıkıya bağlı kalarak İncil dininin unsurlarından kurtarabileceği ne varsa “kurtarmaya” çalışmış, öte yandan da laik tarih biliminin tarihsel, eleştirel yöntemlerini serbestçe kabul ederek İncil’in en önemli içeriklerinden mucizelere inanmayı, Hıristiyan teolojisinin çok önemli bir kısmını, İsa’nın bedenen dirilişini ve daha pek çok şeyi bilimsel eleştirilere feda etmiştir. Bu nasıl bir bilimdir ki, mantık karşısında böyle çaresiz, böyle zorlu bir durumda kalmakta, onunla vardığı uzlaşmalarda zorunlu olarak hep kaybetme tehlikesiyle karşı karşıyadır? Kanımca “liberal teoloji”, “ahşap demir” gibi bir <em>contra dictio in adjecto</em><a class="si-noteref epub-type_noteref" href="#f29" id="backref_29">29</a> karşıtlıkları bir arada bulundurma durumudur. Kültürü olumlayan, kentsoylu toplumun ideallerine olduğu gibi, dindarlığı insanca bir hümanizme hizmet eden, onun etik gelişimini sağlayan bir işleve indirgemekte ve dinin yaratıcı dehasını besleyen, büyüleyici ve çelişkili yanlarını sulandırmaktadır. Dindarlık, salt etikle var olmaz; bu, bilimsel düşünceyle teoloji fikrinin birbirinden yeniden ayrılmasına neden olur. Liberal teolojinin bilimsel açıdan üstünlüğü tartışılmaz olsa da teoloji yönü zayıf kalır denebilir; zira ahlakçı yanıyla da, hümanist yanıyla da, insan varlığının şeytani karakterini kabul etme unsuru eksik kalır. Kültürlüdür ama sığdır; insan doğasını ve hayatın trajedisini anlamak bakımından muhafazakâr gelenekçilik aslında çok daha fazla şeyi muhafaza etmiş, bu nedenle de, kültürle, ilerlemeci kentsoylu ideolojinin kurduğundan daha derin ve anlamlı bir ilişki kurmuştur. </p>
			<p>Bu noktada teolojik düşüncenin kendini, felsefenin, kuramsal olmayan, yaşamsal nitelikteki arzuları da, güdüleri de, kısaca şeytani şeyleri de uzun zamandır kuramlarının temel konusu haline getirdiği irrasyonel akımlarının süzgecinden geçirmediği açıkça gözlemlenmekte. Aynı zamanda, Katolik Ortaçağ felsefesine yönelik incelemelerin yeniden canlandığı, Yeni-Tommasocu ve Yeni-Skolastik düşünceye dönüldüğü görülmekte. Bu suretle, canlılığını yitirmiş olan teoloji, elbette yeniden daha koyu, daha güçlü, parlak renkler kazanabilir; adının ister istemez çağrıştırdığı eski tasavvurların estetiğine daha uygun bir hale gelebilir. Oysa insan aklı uygarlaşsa da, buna kentsoylulaşmış mı demeli ya da sadece uygarlaşmış olarak mı kabul etmeli bilmem, gizemli şeylere karşı beslediği duygulardan vazgeçmez, bunlardan kendini alamaz. Teoloji, hayat felsefesinin ruhuyla birleşince, doğası gereği demonolojiye dönüşme tehlikesini taşıyabilir. </p>
			<p>Bütün bunları sadece, Halle’de kaldığım süre içinde, Adrian’ın derslerde neler dinlediğini, onun yanında oturup dinlemek amacıyla derslerine ve konferanslarına konuk dinleyici olarak katıldığımda, zaman zaman hissettiğim rahatsızlıktan ne kastettiğimi açıklamak üzere anlatıyorum. Onun bu sıkıntıma anlayış gösterdiğine hiç tanık olmadım. Kolejde değinilen, seminerlerde ileri sürülen teolojiyle ilgili sorular hakkında benimle sohbet etmekten hoşlanıyordu. Ama konuşma ne zaman konunun köklerine inmeye, teolojinin diğer bilimler karşısındaki sorunlu konumuna değinmeye gelse, geri çekiliyor, özellikle benim hassasiyetlerimi en fazla rencide eden noktalara değinmekten kaçınıyordu. Derslerde de, sınıf arkadaşlarıyla birlikteyken de, başka bazı nedenlerle katıldığı, benim de arada bir konuk olduğum Hıristiyan Öğrenci Birliği Winfried’de de bu böyleydi. Buna belki daha sonra değiniriz. Burada anlatmak istediğim, bu kimisi solgunca benizli din adamı adayı halli, kimi kaba köylü, kimi de geldikleri iyi akademik çevrelerin izlerini taşıyan seçkin tiplerden oluşan gençlerin kendilerini şimdiden teolog saydıkları ve bunu edepli bir Tanrı sevgisi şeklinde ifade etmeleri. Ama insan nasıl teolog olur, günümüzün entelektüel ortamında nasıl olup da bu mesleği seçmekte direnir; böyle bir şey ancak aileden gelen, yok sayamayacakları bir kalıtım mekanizmasına boyun eğmekle mümkün olabilir. Onları bu konuda sorgulamak kendi adıma münasebetsizlik olurdu. Böyle köktenci bir sorgulama, ancak bir meyhane partisi esnasında alkolle gevşemiş bir haldeyken yerinde ve anlamlı olabilirdi. Ama Winfried Birliği Biraderleri’nin sadece kılıçla düello etmekten değil, üniversite kurallarına itaatsizlik edip içki içmekten de imtina ettikleri, dolayısıyla hep ayık kaldıkları, yani bazı eleştirel ve kurcalayıcı sorulara geçit vermedikleri gayet anlaşılır bir şey. Devletin ve Kilise’nin din görevlisi memurlara ihtiyacı olduğunu biliyor, kendilerini bu yola hazırlıyorlardı. Teoloji, onlar için takdir edilmiş, verili bir şeydi; tarihsel olarak da biçilmiş bir görevdi tabii ki. </p>
			<p>Kökleri, çocukluk yıllarımıza uzanan arkadaşlığımıza rağmen Adrian’ın bana sınıf arkadaşlarından daha az ihtiyaç duyması içimi acıtsa da, bunun böyle olmasına katlanmak zorundaydım. Bu suretle onun insanların kendisine yaklaşmasına ne kadar az izin verdiği, ona yakın olmak isteyenlere aşılmaz sınırlar koyduğu da ortaya çıkıyordu. Ama onun meslek seçimini de anlamlı ve tipik bir davranış olarak gördüğümü söylememiş miydim? Bunu Kaisersaschern’den gelmiş olmasıyla açıklamamış mıydım? Adrian’ın öğrenim alanıyla ilgili olarak ne zaman bir sorunsalla karşılaşsam, bu fikri, imdada çağırıyordum. Kendi kendime, ikimizin de içinde yetiştirildiğimiz, Alman eski çağlarına ait o kuytunun çocukları olduğumuzu böylece kanıtladığımızı söylüyordum. Ben hümanist, o teolog olarak ne zaman dönüp etrafıma baksam, yeni hayat çevremizde sahne genişlese de, önemli bir değişiklik olmadığını görüyordum. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f28"><a class="si-backref" href="#backref_28">28</a><span class="si-text">. (Alm.) Kurbağa. (Y.N.)</span></div>
				<div class="si-footnote html5_aside epub-type_footnote" id="f29"><a class="si-backref" href="#backref_29">29</a><span class="si-text">. (Lat.) Anlambilimsel açıdan çelişki içeren sıfat tamlaması. (Y.N.)</span></div>
			</div>
  </body>
</html>