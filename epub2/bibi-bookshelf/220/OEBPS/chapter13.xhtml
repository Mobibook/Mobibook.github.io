<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter13">
<div class="chapter html5_article">
			<h1>XIII</h1>
			<p>Birkaç kelimeyle, entrika kokan belirsiz tavırlarıyla belleğimde diğerlerinden daha fazla yer etmiş bir başka hocadan söz etmek istiyorum. Doçent Eberhard Schleppfuss. O sıralar Halle Üniversitesi’nde <em>venia legendi</em><a class="si-noteref epub-type_noteref" href="#f36" id="backref_36">36</a>, iki sömestr kadar ders verdi. Sonra da nasıl olduğunu nereye gittiğini bilmiyorum, ortadan kayboldu. Schleppfuss, orta boylu sayılabilecek, silik bir adamdı. Palto yerine kullandığı, siyah, yakası metal bir zincirle iliklenen bir pelerinle dolaşırdı. Geniş kenarlı, yanları yukarı doğru kıvrık Cizvitlerinkini andıran yumuşak bir şapka takardı. Sokakta öğrencilerini selamlarken şapkasını çıkarıp yerlere kadar indirir, “Hizmetinizdeyim!” derdi. Kanımca gerçekten de adına uygun olarak bir ayağını hafifçe sürüyordu.<a class="si-noteref epub-type_noteref" href="#f37" id="backref_37">37</a> Ancak bu gözlemimden her seferinde emin olamıyor, bunun isminin yarattığı bir telkinden kaynaklandığını düşünüyordum. Bu tahminim iki saatlik bir dersin sonunda bir ölçüde doğrulandı. Derslerinin ders çizelgesinde hangi adla gösterildiğini tam olarak hatırlamıyorum; konusu biraz muğlak oluğu için “Din Psikolojisi” olabilir – gerçekten de öyleydi belki. Sıradışı bir mizaca sahipti; sınavlara hiç önem vermiyordu. Derslerine bir avuç entelektüel, biraz da devrimci ruhlu on-on iki kadar genç katılırdı. Neden daha çok olmadığına şaşıyordum; çünkü Schleppfuss’un anlattıkları, daha geniş ölçüde merak uyandırabilecek çekicilikteydi. Bu vesileyle, cazip olabilecek şeylerin bile zekâ içerdiklerinde popülerliklerini yitirdikleri örneklenmiş oluyordu. </p>
			<p>Teolojinin yapısı gereği, belli koşullarda Şeytan ve cinleri araştıran bir bilime dönüşebileceğini, buna müsait olduğunu söylemiştim. Schleppfuss, çok gelişmiş ve entelektüel bir tarzda da olsa, psikolojik olarak açıklanan, modern bilimce kabul edilebilir, yani daha yenilir yutulur hale getirilmiş Şeytan’lı bir dünya ve Tanrı anlayışıyla, buna bir örnek oluşturuyordu; ders anlatma üslubu da genç insanları bu yönde etkilemesinde yardımcı oluyordu. Tümüyle serbest, değişik bir tarzda, hiç yorulmadan, ara vermeden, hafiften müstehzi renkler içeren deyişlerle süsleyerek, kürsünün sandalyesine oturmaksızın, kenarlarda bir yere, bir parmaklığa yaslanıp başparmakları ayrık olarak ellerini göğsünde kavuşturur, yarı ayakta, yarı oturur vaziyette konuşurdu. Konuşurken ortadan ayrılmış sakalı aşağı yukarı oynaşır, uçları burulmuş bıyıklarının arasından parlak, keskin dişleri görünürdü. Profesör Kumpf’un Şeytan’la olan kendi halindeki ilişkisi, Schleppfuss’un ifrite, yani Tanrı yolundan ayrılmış şahsiyete atfettiği psikolojik gerçekliklerin yanında çocuk oyuncağı gibiydi. Zira şöyle ifade etmem gerekirse o, Şeytan’ı, diyalektik olarak tanrısal olana karşı bir küfür cephesi, cehennemî bir ateş küresi olarak kabul ediyor, o lanetliyi kutsalla birlikte doğmuş, onunla vazgeçilmez ve ayrılmaz bir ilişki içinde, şeytanca baştan çıkarmalarla sürekli utanç verici işlere kışkırtan, neredeyse karşı konamaz bir tahrik unsuru olarak açıklıyordu. </p>
			<p>Bütün bunlara Klasik dönemin dinsel yaşamını, Ortaçağ Hıristiyanlığında dinin yaşam üzerindeki baskısını, çağın sonlarına yaklaşırken, dinî yargıçlar ile suçluların, engizisyon ile cadıların, Tanrı’ya ihanet, Şeytan’la anlaşma ve cinlerle yapılan iğrenç ittifaklar gibi gerçeklikler konusunda tam bir mutabakat içinde oldukları yüzyılı kanıt olarak gösteriyordu. Meselenin özü, dokunulmaz olan kutsala küfretme merakıydı. Konu buydu. Tanrı’nın yolundan ayrılmışların Meryem Ana’ya “şişko karı” dediklerini anlatıyor, ellerini birbirine kavuşturup, kurban ayini esnasında Şeytan’ın dürtmesiyle gizlice mırıldandıkları çok bayağı imaları, iğrenç sövgüleri dile getiriyordu. Schleppfuss’un söylediklerini tekrar etmeye terbiyem müsaade etmez. Onu, böyle şeylere aldırmaksızın bilimin hakkını verdiği için kınamıyorum; ama öğrencilerin bunları sorumlulukla muşamba kaplı defterlerine kaydetmelerini biraz tuhaf karşılıyordum. Ona göre, hepsi buydu. Kötülük vardı, kötülük vazgeçilmez bir tezahürdü ve bizzat Tanrı’nın kutsal varlığının vazgeçilmez bir eklentisiydi; bela, kendi kendinden müteşekkil değildi, o olmasa köksüz kalacak olan erdemin kirletilmesinden besleniyordu; başka bir ifadeyle <em>özgürlüğün</em>, yani insanın yaradılışında mevcut olan günah işleme olasılığını içinde varlığını buluyordu. </p>
			<p>Burada Tanrı’nın her şeye kadir olduğu, bütün iyiliklerin ondan geldiği konusunda mantık açısından bir tutarsızlık vardı. Zira kendisinden yarattığı, artık onun dışında varlık bulan bir yaratığa, günah işlememe gibi özellik sağlamamıştı. Bunun anlamı, yaratılana Tanrı’dan yüz çevirmek için özgür bir irade bağışlanmış olmasıydı. Mükemmel olmayan bir yaratık aslında kesinlikle Tanrı’nın yarattığı ve yansıması olamazdı. Tanrı’nın mantık açısından çelişkisi, yarattıklarına, insana ve meleklere bağımsız seçim yapabilecek özgür bir irade bağışlarken, aynı zamanda günaha girmeme yetisini vermemiş olmasıydı. İnançlılık ve erdem, Tanrı’nın verdiği özgürlüklerden iyi yolda yararlanmak ya da belki hiç yararlanmamak anlamına geliyordu. Schleppfuss’u dinlerken, Tanrı dışı yaratıkların, bu özgürlükten yararlanmama durumlarının, varoluşları açısından bir zaaf, mevcudiyetlerinde bir irade eksikliği olduğu gibi bir sonuç çıkıyordu. </p>
			<p>Özgürlük! Schleppfuss’un ağzından bu kelime kulağa ne kadar da tuhaf geliyordu. Elbette dinî bir vurgu yükleyecekti; sonuçta bir teolog olarak konuşuyordu. Asla küçümseyerek söz etmiyordu; tersine, Tanrı’nın da bu fikre büyük önem verdiğine işaret ediyordu; insanlara ve meleklere, daha işin başında onları günaha karşı savunmasız bırakmak pahasına özgürlük vermişti. Bu durumda özgürlük, doğuştan gelen günahsızlığın ve masumiyetin karşıtı oluyordu. Özgürlük, kendi iradesiyle Tanrı’ya sadık kalmak ya da Şeytan’la düşüp kalkarak büyük ayinde feci şeyler mırıldanabilmek demek oluyordu. Din psikolojisinin önümüze koyduğu tanımlama buydu. Oysa özgürlüğün belki daha az mistik ama dünya halklarının yaşamında huşudan yana hiç de eksik kalmayan başka bir anlamı vardı ve bu, tarihteki savaşlarda büyük rol oynamıştı. Hâlâ da oynamakta. Benim bu yaşamöyküsünü yazdığım sıralarda ortalığı kasıp kavurmakta olan savaşta da... Ve ben, kendi kabuğuma çekilmişliğim içinde, pervasız bir despotluğun egemenliği altındaki Alman halkının ruhunda ve düşüncesinde, hayatında belki de ilk kez, özgürlüğün kendileri için ne anlama geldiğine dair bir fikrin doğmakta olduğuna inanmak istiyorum. Bunu o zamanlar bilemezdik. Bizim üniversite yıllarımızda özgürlük sorunu yakıcı öncelikte bir sorun değildi ya da öyle görünüyordu. Doktor Schleppfuss, bu kelimeye kendi derslerinin çerçevesinde kendi işine geldiği gibi bir anlam yükleyip diğer anlamlarını bir kenarda bırakabilirdi. Onları bir kenarda bıraktığı, din psikolojisi içindeki kapsamlarına gömülüp diğer anlamlarını gözetmediği kanısına varabilseydim keşke. Ama gözetiyordu işte. Bu duyguyu üzerimden atamıyordum. Teolojik açıdan özgürlüğe yüklediği anlamın ucunda, “daha modern fikirler”e karşı bir savunma ve polemik vardı. Yani basit, basmakalıp yollardan giderek dinleyicilerine bu sonuca varacakları fikirler veriyordu. Bakın, demek istiyordu sanki bu kelime bize de ait; bizim de tasarrufumuzda. Sadece sizin sözlüklerinizde kaldığını, ona mantıklı bir anlam yükleyecek olan şeyin sadece sizin fikirleriniz olduğunu sanmayın. Özgürlük büyük bir meseledir; yaradılışın koşulu; Tanrı’yı, bizi onun yolundan sapmaktan masun kılmasına engel olan bir şey. Özgürlük, günaha girmek özgürlüğüdür. İnançlılık, onu bize veren Tanrı’ya olan sevgimiz uğruna ondan, yani özgürlükten yararlanmamak demektir. </p>
			<p>Yanılmıyorsam, bundan biraz taraflı, biraz kötü niyetli bir sonuç çıkıyordu. Kısacası, beni tedirgin etmişti. Birisinin çıkıp da her şeye hâkim olmaya kalkışmasından, hasmının lafını ağzından alıp, evire çevire bir kavram kargaşası yaratmasından hoşlanmam. Günümüzde bu büyük bir soğukkanlılıkla yapılmakta ve benim kendi kabuğuma çekilmemin asıl sebebi de budur. Kimileri özgürlükten, akıldan, insanlıktan dem vurmamalı; dürüstlük adına bundan vazgeçmeli. Schleppfuss, hümanizmden de söz ediyordu – tabii, psikolojik açıklamalarını dayandırdığı, inancın Klasik dönemi sayılan yüzyılın bakışıyla. Derdi açıkça, hümanistliğin sadece özgür aklın icadı olmadığına, bundan bağımsız olarak da her zaman mevcut olduğuna, örneğin engizisyon faaliyetlerinin pek dokunaklı bir hümanizm ruhuyla hareket ettiğine ikna etmekti. O “Klasik” dönemde kadının biri tutuklanmış, yargılanmış ve yakılmış. “Altı yıl boyunca,” diye anlattı, “bir <em>incubus</em><a class="si-noteref epub-type_noteref" href="#f38" id="backref_38">38</a> ile ilişkiye girmiş; hem de uyuyan kocasının yanı başında; haftada üç kez; tercihen de kutsal günlerde.” Şeytan’la böyle bir ön anlaşma yapmış, yedinci yılın sonunda ruhu ve bedeniyle ona teslim olacakmış. Ama talihi yaver gitmiş, Tanrı’nın sevgisi, onu bu mühlet bitmeden önce engizisyonun eline düşürmüş. Hafif ölçekte bir sorgulama sonunda nedamet içeren, kapsamlı ve dokunaklı bir itirafta bulunmuş. Büyük ihtimalle Tanrı’nın affına mazhar olmuş. Ölümü gönüllü olarak kabullenmiş; istese kaçabileceği halde Şeytan’ın etkisinden kurtulabilmek için ısrarla yakılmayı tercih ettiğini, bu kirli günaha teslim olduğu için hayattan o denli nefret ettiğini açıklamış. Yargıç ile suçlu arasındaki bu uyumlu anlaşma, ne denli mükemmel bir kültür birliğinin, son anda durumu telafi etmek üzere ateşte yakarak bir ruhu Şeytan’dan kurtarmanın, bu suretle Tanrı’nın onu bağışlamasını sağlamanın ne denli sıcak bir hümanizma anlamına geldiğini gösteriyordu!</p>
			<p>Bu örneği verirken Schleppfuss, bize yalnızca hümanizmanın nasıl bir hal de alabileceğini değil, aslında gerçekte de ne olduğunu fark etmemizi sağlıyordu. Burada özgür düşüncenin kelime dağarcığından başka bir söz kullanmak ve umutsuz bir kavram olarak “şirk koşmak”tan söz etmek anlamsız olurdu belki; ama Schleppfuss, bu kavramın hiç bilinmediği “Klasik” yüzyıl adına bu kelimenin de üzerinde de durdu. <em>Incubus</em>’a yenilerek yakışıksız bir şirke düşen, söz konusu kadından başkası değildi. Zira Tanrı’dan kopmuş, inançtan kopmuştu; şirk koşmak buydu işte. Şirk koşmak, Şeytan’a, cinlere inanmak değil, daha ziyade felaket getirecek bir şekilde onlarla yakın ilişkide olmak, Tanrı’dan beklenecek şeyleri onlardan beklemek anlamına geliyordu. Şirk koşmak düşmanın insan nesline yaptığı telkinlere, kışkırtmalara kolayca kanmak demekti. Bu kavram, bütün çağırı dualarını; şarkıları, ruh çağırmaları, çizgiyi aşan bütün sihirbazlıkları, kötü alışkanlıkları, cinayetleri, <em>Flagellum haereticorum fascinarium</em><a class="si-noteref epub-type_noteref" href="#f39" id="backref_39">39</a> ile <em>illusiones daemonum’</em>u<a class="si-noteref epub-type_noteref" href="#f40" id="backref_40">40</a> kapsıyordu<span class="char-style-override-27">. </span>Şirk koşmak kavramı böyle belirleniyordu; böyle belirlenmişti. İnsanın kelimeleri nasıl kullandığı, bunlarla nasıl düşündüğü yine de ilginç bir konuydu. </p>
			<p>Schleppfuss’un derslerinde de geniş yer verildiği üzere, teoloji alanının tümünde, dünyada kötünün kutsal ve iyi olanla diyalektik ilişkisine, Tanrı’nın varlığını savunmak açısından, dünyada kötünün var olması fikrine, doğal olarak büyük önem atfediliyordu. Kötülük, evrenin mükemmelliğine katkıda bulunuyordu. O olmasa evren mükemmel olamazdı; o yüzden, kendisi mükemmel olduğu için Tanrı buna izin vermiş, sadece mükemmel iyilik değil, kendi varlığını her yönden, iki taraftan da pekiştirecek anlamda bir mükemmellik arzu etmişti. Kötülük, iyilik olduğu için çok daha kötü; iyilik, kötülük olduğu için çok daha güzeldi; evet, belki bu konu tartışılabilirdi; acaba iyilik olmasa kötülük hiç kötü olmaz, kötülük olmasa iyilik, hiç iyi olmaz mıydı, diye. Hippolu Augustinus özellikle, kötülüğün işlevi, iyiliği daha net bir şekilde ortaya çıkarmaktır, demeye getirmişti. İyilik, kötülükle karşılaştırıldığında daha çok hoşa gider. Bu noktada kötülüklerin olmasını Tanrı’nın istediğini sanma tehlikesine karşı elbette Aquino’lu Aziz Tommaso ve Tommasoculuk uyarısı öne çıkıyordu. Tanrı ne bunu istiyordu ne de kötülüğün olmamasını. İsteyip istememek söz konusu olmaksızın, mükemmellik uğruna kötünün de hükmetmesine izin veriyordu. Ama Tanrı’nın iyilik hatırına kötüye izin verdiğini iddia etmek, dalalet anlamına gelirdi. Çünkü “iyi” kavramına kendiliğinden uygun olmayan, kazara iyi olan hiçbir şey, gerçekten iyi sayılmazdı. Schleppfuss her zaman iyilik ve güzelliğin, kötülük ve çirkinlikle ilişkilendirilmeksizin mutlak iyilik ve mutlak güzellik olarak sorunlu birer kavram olduğunu söylüyordu – yani kıyaslanamaz bir niteliğin sorunlu bir nitelik olduğunu... Kıyas ortadan kalkarsa, ölçüt de ortadan kalkar. O zaman ne zordan kolaydan ne de büyükten küçükten söz edebiliriz. İyi ve güzel de, en sonunda niteliğin söz konusu olmadığı bir yere varır ki, bu da hiç var olmamak gibi bir yere ya da daha beter bir noktaya varır. </p>
			<p>Bunları, eve gidince iyi kötü aklımızda kalsın diye muşamba kaplı defterlerimize kaydettik. Schleppfuss’un dikte ettirdiklerine, yaratıklarının sefaleti göz önünde tutulursa, Tanrı’nın varlığının ispatının, onun kötülükten iyiliği oldurma yeteneğine dayandığını ekledik. Bu özelliğin Tanrı adına, mutlaka, bir şekilde harekete geçirilmesi gerekiyordu; eğer Tanrı, yarattıklarını günaha karşı yenilmez kılsaydı, iyilik kendini gösteremezdi. Bu durumda, evrene armağan edilen iyilik, Tanrı’nın, kötülükten, günahtan, acılardan, zaaflardan yarattığı bir iyilikti. O zaman da meleklerin övgü ilahileri için ortada fazla neden kalmıyordu. Tabii burada, tarihin sürekli gösterdiği üzere tam tersine iyilikten kötülük de doğabiliyordu. Öyle ki Tanrı bunu engellemek üzere dünyanın oluşmasına bile izin vermemek zorunda kalabilirdi. Bu da onun yaratıcı varlığına ters düşerdi. Bu yüzden de Tanrı, dünyayı olduğu gibi, kötülüklerle dolu olarak yaratmış, yani onu kısmen bazı şeytani etkilere teslim etmek durumunda kalmıştı. </p>
			<p>Schleppfuss’un öğrettiklerinin kendi fikirleri mi olduğu, yoksa derdinin bizi inancın Klasik yüzyıllardaki psikolojik yönüyle tanıştırmaktan ibaret mi olduğu, hiçbir zaman açıklık kazanmadı. Bu psikolojiye, tamamen aklı yatacak kadar sempati duymasa teolog olmazdı zaten. Benim merak ettiğim, onun derslerine neden daha çok gencin itibar etmediğiydi. Bu acaba, ne zaman Şeytan’ın gücünden bahis açılsa, cinselliğin önde giden bir rol almasından mıydı? Başka türlüsü nasıl olabilirdi ki? Bu alanın şeytani karakteri, “klasik psikoloji”nin temel öğesiydi. Onun gözünde cinsellik, Şeytan’ın sevdiği bir savaş alanıydı; Tanrı’nın hasmı, düşmanı ve mahvedicisi için belirlenmiş bir başlangıç noktasıydı. Zira Tanrı, cinsel ilişkiye başka herhangi bir insani eylemden daha büyük bir büyücülük gücü bağışlamıştı. Sadece bu eylemin dış görünüşünün rahatsız edici olmasından dolayı değil, ilk babamızın felaketi olarak bütün insan nesline miras kalmış bir günah olmasından... Üreme eylemi, estetik olarak çirkinliğinden dolayı miras kalmış bir günahın ifadesi ve aracı olarak tanımlanmıştı – Şeytan’ın burada rahatça hareket edebilmesinde şaşacak bir şey yok. Melek, Tobias’a boş yere, “Zevke teslim olanlar üzerinde Şeytan kudret kazanır,” dememiş. Zira cinlerin gücü, insanın kasıklarındadır. Evangelistlerin, “Sağlam silahlanmış kişi sarayında nöbet tutarsa, mülkü huzur içinde kalır,” derken ima ettikleri yerler de buralarıdır. Bütün bunlar tabii ki cinselliğe işaret ediyordu. Gizemli sözlerden her zaman bu tür anlamlar çıkarılabilir; sofuluğun kulakları da bunlara her zaman açıktır.</p>
			<p>İşin şaşılacak yanı, huzur söz konusu olduğunda aziz Tanrı’nın meleklerinin nöbette her zaman ne denli güçsüz kaldığıdır. Aziz pederlere dair kitap, onların tensel zevklere karşı ne kadar direnseler de, kadınlara karşı duydukları arzuyla baştan çıktıklarına dair hikâyelerle doludur. “... bana bedende bir diken, beni yumruklamak için Şeytan’ın bir meleği verildi...”<a class="si-noteref epub-type_noteref" href="#f41" id="backref_41">41</a> Bu, Korintlilere mal edilen bir itiraftır. – Mektubu yazan muhtemelen bastıran bir sara nöbetini ya da başka bir şeyi kast etmiş olsa bile, dindarlık onu kendine göre yorumlamıştır; beyin zorlandığında güdüler, cinsellik cinleriyle karanlık ilişkilere girebildiğine göre sonuçta haklıdır da. – Ayartılma, karşı çıkılması durumunda doğaldır ki, günah değildi, bilakis erdemin sınanması sayılırdı. Ama ayartılma ile günah arasındaki sınırı tespit etmek zordu. Zira kanımızda günah kaynıyorsa eğer, uyarılmaya duyarlı haldeyken ayartılmak, kötülüğe tam teslim olmak anlamına da gelmemeliydi. Burada yine iyilik ile kötülüğün diyalektik birlikteliği ortaya çıkıyordu. Zira kutsallık, ayartılma olmaksızın düşünülmezdi; insanın günaha girme potansiyeli ve ayartılmanın şiddetiyle orantılıydı. </p>
			<p>Peki ayartmayı, baştan çıkarmayı kim başlatırdı? Bu yüzden kim lanetlenmeliydi? Şeytan demek kolay... Evet, kaynağı oydu belki ama lanet, ancak nesnesiyle var olabilirdi. Nesne, yani ayartanın, baştan çıkaranın aleti de kadındı. Fakat kadın aynı zamanda kutsallığın da aleti oluyordu. Zira fokurdayan günah arzusu olmazsa, kutsallık konu olmazdı. Demek ki kadına buruk da olsa bir minnet duymak gerekti. İşin daha da ilginç ve derin anlam taşıyan yanı, insan her ne kadar iki cinsiyle birlikte cinsel bir varlık olsa da, Şeytan’ın kasıklara yerleştirmiş olduğu keyfiyeti erkeğe, kadından daha çok uysa da, tenselliğin ve cinselliğe köle olmanın bütün lanetinin kadına mal edilmesiydi. Öyle ki, bundan “Güzel bir kadın, burma altın halkalı dişi domuza benzer” diye bir atasözü çıkmıştı. Kadınlar üzerine eskiden beri buna benzer duygular dile getiren kim bilir ne çok şey söylenmiştir. Konu, genel olarak tenin arzu edilir bir şey olmasıydı ve bu durum, kadınla özdeş tutuluyor, bu suretle erkeğin tenselliği, kadının hesabına yazılıyordu. “Kadın olmayı ölümden daha acı bulurum, iyi bir kadın bile teninin arzulanabilir olmasına yeniktir” sözü de oradan gelir.</p>
			<p>Şu sorulabilir: İyi bir erkek için de bu böyle değil mi? Kutsal erkek için durum çok mu farklıydı? Olabilir, fakat bu işler, her tür tenselliğin dünyadaki temsilcisi olan kadının işleriydi. Cinsellik, onun etki alanıydı. Yoksa dişi denilen, yarım akıllı, zayıf inançlı varlık, bu mekânı dolduran tedirgin edici hayaletlerle kötücül ilişkilere girip cadılıkla suçlanacak edilecek şüpheli durumlara düşer miydi? Bunun bir örneği, güven içinde uyuklayan kocasının yanı başında <em>incubus </em>ile düşüp kalkan o kadındı. Hem de yıllarca. Aslında sadece <em>incubus’</em>lar yoktu. Bir de <em>succubus</em>’lar<a class="si-noteref epub-type_noteref" href="#f42" id="backref_42">42</a> vardı. Sefih delikanlının biri, o Klasik dönemde bir putla birlikte yaşarmış; sonunda da onun şeytani kıskançlığının kurbanı olmuş; zira birkaç yıl sonra, gerçek bir tutkudan çok, basit çıkarlar nedeniyle düzgün bir kadınla evlenmiş. Fakat onunla birlikte olamamış; çünkü put hep aralarına giriyormuş. Kadın, bütün hayatının tahammül edilmez bir put tarafından kısıtlanacağı düşüncesiyle haklı olarak gocunmuş ve adamı terk etmiş. </p>
			<p>Schleppfuss, psikolojik vaka olarak yine o dönemde başka bir delikanlının başına gelen iktidarsızlık durumun çok daha önemli olduğunu söylüyordu. Hiç kabahati yokken, dişi büyücüler marifetiyle baştan çıkmış, iktidarsız duruma düşmüş, bundan kurtulması da oldukça trajik bir yoldan olmuş. Adrian’la birlikte katıldığımız dersler anısına, sözleşmeli doçent Schleppfuss’un pek esprili bir şekilde takıldığı bu hikâyeyi kısaca aktaracağım. </p>
			<p>XV. yüzyılın sonlarına doğru Konstanz kıyısında Merssburg’da Heinz Klöpfgeissel adında fıçıcılık yapan, yakışıklı ve sağlıklı, dürüst bir delikanlı yaşarmış. Dul bir zangocun, Bärbel adındaki kızıyla mahrem bir ilişki içindeymiş. Onunla evlenmek istiyormuş ama kızın babası itiraz ediyormuş; zira Klöpfgeissel yoksul bir adammış ve zangoç, kızını vermeden önce ondan düzgün bir mevkiye gelmesini, kendi işyerinde kendi işinin patronu olmasını talep ediyormuş. Ama gençlerin sevdaları, sabırlarına baskın çıkmış; yeniyetme küçük bir çiftken zamanından önce gerçek çift olmuşlar. Geceleri zangoç çan çalmaya gidince, Klöpfgeissel, Bärbel’in odasına gidiyor, kucaklaşmaları esnasında biri, diğerine dünyanın en muhteşem varlığı gibi görünüyormuş. </p>
			<p>Durum böyleyken, günün birinde fıçıcı, başka bazı neşeli arkadaşlarıyla birlikte Konstanz’a, bir kilise törenine gitmiş. Güzel bir gün geçirmişler, akşam birayı fazla kaçırınca, kötü bir eve, kadınlara gitmeye karar vermişler. Bu iş Klöpfgeissel’e göre değilmiş; onlara katılmak istememiş. Ama delikanlılar onunla, iffet taslayan süt çocuğu diye alay etmişler ve onuruna dokunacak alaylı sözler söylemişler. Sonunda lafı onun bu işin ehli olup olmadığına, kıvırıp kıvıramayacağına getirince, onlarla birlikte içmekten sakınmadığı sert biranın da etkisiyle dayanamamış, razı olmuş, “Hay hay, ben bunun âlâsını bilirim,” demiş, onlarla birlikte işrete katılmış. </p>
			<p>Burada başına çok utanç verici, çok vahim bir şey gelmiş, kimsenin yüzüne bakacak hali kalmamış. Zira batakhanede Macar bir kadına çatmış, bütün beklentilere karşın, hiçbir şey gerektiği gibi gitmemiş, bir şey becerememiş; bunun üzerine çok öfkelenmiş ve çok korkmuş. Çünkü kadın onunla alay etmekle kalmıyor, kuşkulu bir şekilde başını sallıyormuş. Burada kötü bir koku aldığını, bir şeylerin yolunda olmadığını iddia ediyormuş; onun yapısında bir delikanlının birdenbire başarısız olması, onun Şeytan’ın eline düşmüş olduğu, bu işi onun pişirip kotardığını gösteriyormuş – bu minval üzerine daha bir sürü şey söylemiş. Delikanlı ona arkadaşlarına bir şey anlatmaması için bahşişler vermiş ve yıkılmış vaziyette evine dönmüş. </p>
			<p>Olabildiğince erken bir vakitte, biraz da endişeyle Bärbel’le buluşmak üzere sözleşmiş. Zangoç, çanlarını çalarken onlar gayet iyi vakit geçirmişler. Delikanlının incinmiş gururu da kurtulmuş, aslında bununla da yetinmesi gerekirmiş. Zira bu ilk ve tek göz ağrısının yanındayken yolunda gitmeyen bir şey yokmuş; onun yanında olmadığı zamanlar da neden umurunda olsunmuş ki? Fakat başarısız olduğu o seferden sonra içinde bir ukde kalmış ve bu durum onu bir kez daha denemeye, biricik sevdiğine son olarak bir madik atmak zorunda bırakmış. Hem kendini hem de kızı denemek için gizlice bir fırsat kolluyormuş; zira kendine karşı güvensizlik beslerken, gönlünün sultanıyla ilgili olarak da içten içe, şefkatli ama korku dolu bir şüphe duymadan edemiyormuş. </p>
			<p>Derken, iki fıçının çeperindeki çemberleri sıkıştırmak üzere koca göbekli, hastalıklı şarapçının mahzeninden çağrılmış; şarapçının iriyarı bir kadın olan karısı da başında durmak üzere mahzene inmiş. O çalışırken kolunu okşamış, kendi kolunu da karşılaştırmak üzere yanına dayamış; öyle tavırlar takınmış ki, delikanlının reddedecek hali kalmamış. Ama beyninin bütün istekliliğine rağmen teni, üzerine düşeni yapmak konusunda tümden başarısız kalmış. Bunun üzerine kadına, o gün canının dans etmek istemediğini, acelesi olduğunu, kocasının neredeyse merdivenden ineceğini, sıvışıp gitmesi gerektiğini söylemiş. Öfkesinden alaycı kahkahalar atan kadına karşı, hiçbir güçlü bir delikanlıya yakışmayacak bir şekilde borçlu kalmış. </p>
			<p>Derinden yaralanmış. Kendisiyle ilgili olarak kafası karışmış; yalnız kendisiyle ilgili de değil; zira daha ilk talihsizlikte yüreğine sızan kuşku, onu artık iyice sarmış, Şeytan’ın kurbanı olduğundan hiç şüphesi kalmamış. Zavallı ruhunun ve teninin şerefi tehlikeye girince, doğru papaza gitmiş ve günah çıkarma hücresinin kafesinden her şeyi onun kulağına anlatmış. Tekinsizliklerin etkisinde olduğunu, yapamadığını, bir kişi dışında iktidarsız kaldığını anlatıp bunun nereye varacağını, dinin böyle nahoş durumlarda anaç bir yardım sunup sunmadığını sormuş. </p>
			<p>O sıralar, o ülkede düşmanın, kutsal majestelerini küçük düşürmek niyetiyle insan nesline musallat ettiği başka bir sürü münasebetsizliğin, günahların yanı sıra bir de hızla yayılan bir büyücülük salgını baş göstermiş, ruhların çobanı, papazlara da bu konuda gayet uyanık davranmaları tembihlenmiş. Kötü varlıkların, erkeklerin en önemli güçlerini büyüyle bağlayan bu türü, papaza hiç yabancı gelmemiş. Klöpfgeissel’in itirafı üzerine yüksek makamlara başvurmuş; zangocun kızı içeri alınmış, sorguya çekilmiş, o da, delikanlının sadakatinden kuşkulandığını, Tanrı’nın ve insanların huzurunda kendisiyle evlenmeden önce başkalarına gitmemesi için gerçekten de ebelik yapan bir kocakarıdan bir eriyik aldığını itiraf etmiş; kucaklaştıkları sırada, güya vaftiz olmadan ölmüş bir bebeğin yağından yapılmış bu merhemle, Heinz’çığının sırtına gizlice kendini ve sevdiğini güvenceye almak niyetiyle belli bir şekil çiziyormuş. Ebe kadın da soruya çekilmiş ama o ısrarla inkâr etmiş. Bazı sorgulama aletlerinin Kilise’ye uygun düşmediği gerekçesiyle, sivil mahkemeye teslim edilmesi gerekmiş. Biraz baskı görünce beklenen gerçek gün ışığına çıkmış; kocakarı gerçekten de şeytanla bir anlaşma yapmış; keçi ayaklı bir keşiş kılığında kendisine görünen Şeytan, onu, kutsal kişileri ve Hıristiyan dinini aşağılayıcı iğrenç sözlerle inkâr etmeye ikna etmiş; karşılığında da ona sadece aşk merhemleri değil, başka bazı utanç verici pomatlar imal etmesi için tarifler de vermiş. Aralarında bir yağ varmış ki, hangi tahtaya sürülse, hızla uçup havalara yükseliyormuş. Baskılar tekrar edildikçe Şeytan’ın ihtiyar kadınla yaptığı sözleşmenin ayrıntıları, parça parça ortaya çıkıyor inanların tüylerini diken diken ediyormuş.</p>
			<p>Sadece ilaçları kullanmak suretiyle baştan çıkmış olan kızın kaderi, onun bu berbat ilacı alıp kullanması sonucu ruhunun selametinin nereye kadar zarar gördüğüne bağlıymış. Ama zangocun kızının şansızlığına, ihtiyar kadın, canavarın onu çok sayıda kişiyi yoldan çıkarmakla görevlendirdiğini, yeteneklerini kullanarak ona teslim edeceği her insanoğlunun karşılığında kendisini ateşe karşı daha dayanıklı kılacağını vaat ettiğini, yeterince çalışırsa, asbestten bir zırhla Cehennem’in alevlerinden korunacağını anlatmış – bu da Bärbel’in sonunu getirmiş. Bedenini feda ederek ruhunu Şeytan’ın pençelerinde ebediyen helak olmaktan kurtarmak artık onun kendi elindeymiş. Ayrıca yıkıcı nitelikteki bu ahlaki çöküntüden emsal teşkil edecek bir surette faydalanmak da son derece elzemmiş. Böylece halka açık alanda, yan yana iki ayrı kazıkta biri yaşlı, biri genç iki cadı birlikte yakılmış. Üzerinde büyü olan Heinz Klöpfgeissel, seyircilerin arasında başı açık mırıldanıyormuş. Sevdiğinin dumandan boğulduğu için kısılmış, istemeden çatlayan yabancılaşmış feryadı, ona Şeytan’ın sesiymiş gibi geliyormuş. O andan itibaren düştüğü iktidarsızlık hali geçmiş; çünkü aşkı kömür olur olmaz, kendisinden günah yoluyla çalınan erkekliğinden serbestçe yararlanma hakkı geri verilmiş. </p>
			<p>Schleppfuss’un derslerinin ruhunu belirleyen bu tiksindirici hikâyeyi hiçbir zaman unutmadım, hiçbir zaman da bununla ilgili olarak huzur bulamadım. O zamanlar, Adrian’la ikimiz arasında olsun, Winfried çevrelerinde olsun, çok kereler bu bahis açıldı. Ama her zaman öğretmenleri ve onların konferansları konusunda geri çekilip suskun kalan Adrian’da da, onun fakülte arkadaşları arasında da, benim bu anekdot üzerine, Klöpfgeissel’e duyduğum kızgınlığı yatıştıracak nitelikte bir infial uyandırmayı başaramadım. Düşüncelerimde bugün bile, kelimenin tam anlamıyla “cani eşek” diyorum ona. Ne şikâyeti vardı ki aptal herifin? Neden başka kadınlarla denemek istiyordu ki; sevdiği bir kadın vardı, Onu o kadar seviyordu ki, bu onu başkalarına karşı soğuk ve iktidarsız kılıyordu. Burada, bir kadının yanında aşkla başarılı oluyorsa, “başarısızlık” ne demek oluyordu? Bu, kesinlikle tam anlamıyla cinselliğin şımartılması demekti. İçinde aşkın olmadığı bir eylemi reddetmek doğal bir şey değilse, sevgiliyle birlikteyken, onunla yüz yüzeyken yapabilmesi de doğal olmamalıydı. Aslında Bärbel, sevdiğini bağlamış ve kısıtlamıştı ama Şeytan’ın marifetiyle değil, kendi aşkının cazibesi ve başka denemelerden uzak tutan arzusunun bağlayıcılığıyla... Her ne kadar bu konuyu aşkın onu getirdiği seçici konumu iktidarsızlığının sorumlusu olarak görüp budalaca işlere girişen erkeğin tarafından bakmak, bana daha kolay, daha basitmiş gibi gelse de, kızın büyülü merhemin koruyucu gücüne, delikanlının doğasını etkileyeceğine dair inancının onu psikolojik olarak güçlendirdiğini kabul etmeye hazırım. Ama bu bakış açısı da, ruhun, bir anlamda mucizevi bir doğal gücü olduğunu kabul etmeyi getiriyor beraberinde – bedensel organizma üzerinde, belirleyici ve değiştirici bir gücü olduğunu... Klöpfgeissel vakasıyla ilgili açıklamalarında Schleppfuss da tabii ki, konunun tabiri caizse bu sihirli yanını, bilhassa öne çıkarıyordu. </p>
			<p>O bunu, karanlık olduğu iddia edilen yüzyılların, insan bedeninin üstün gücü konusunda beslediği yüksek fikirlerin altını çizmek üzere sözde hümanist bir anlayışla yapıyordu. İnsan bedeninin, ruhunun etkilemesiyle değişebilmesi dolayısıyla dünyadaki bütün madde bileşimlerinden daha soylu olduğunun, bedenler arası hiyerarşi içinde en üst düzeyde bir yerde bulunduğunun işareti olarak kabul ediyorlardı. Korkunca soğuyor, öfkelenince ısınıyor, kederlenince zayıflıyor, sevinince güzelleşiyor, sadece düşünsel bir iğrenmeyle, psikolojik olarak bozulmuş bir yemeğin verebileceği iğrenme duygusunu yaratabiliyor, çilek dolu bir tabağa bakmakla bile alerjik birisinin cildi kabarcıklarla kaplanabiliyordu, hatta böyle bir etkinin sonucunda hastalıklar ve ölümler bile olabiliyordu. Ruhun, sahip olduğu bedeni değiştirdiğini de görebilmek, nelere kadir olduğunu anlamak için sadece bir adımdı; ama gerekli bir adım. Buna bu suretle yabancı bir ruhun da, bilerek ve isteyerek, yani büyü yoluyla yabancı bir başka bedenin yapısını değiştirebileceğine dair insanlığın zengin deneyimleriyle desteklenen başka kanaatler de eklenecekti. Başka bir ifadeyle, büyü, şeytani etkiler ve cadılık gerçekliği, böylece kesinlik kazanmış, batıl inanç denilen alanda, ejderhanın öldürücü bakışlarına dair söylence üzerine yoğunlaşan kem bakış gibi olgular da böyle ortaya çıkmıştı. Temiz olmayan bir ruhun sadece bakışlarıyla isteyerek ya da istemeyerek başkaları üzerinde, hele narin yapıları böyle bir bakışın zehirlerine karşı daha hassas olan çocuklarda, zararlı etkiler yaratabileceğini inkâr etmek, insanlık suçu sayılabilirdi. </p>
			<p>Schleppfuss’un dersleri işte böyle sıradışıydı; hem ruhu hem de düşündürücülüğü açısından sıradışıydı. “Düşündürücü” çok isabetli bir kelime; buna filolojik açıdan her zaman değer vermişimdir. Aynı anda hem uzlaşma hem de çekimserlik içerir. Her halükârda bu çok temkinli bir uzlaşmadır; konunun ya da kişinin düşünmeye değer olması ile kuşku verici niteliğinin alacakaranlığında kalır. </p>
			<p>Schleppfuss’a sokakta ya da üniversitenin koridorlarında rastladığımızda, her sefer, derslerinin saatten saate artan yüksek entelektüel düzeyinin uyandırdığı saygıyla selamlaşıyorduk. Ama o bizden daha da fazla eğiliyor, şapkasını çıkararak, “Hizmetinizdeyim!” diyordu. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f36"><a class="si-backref" href="#backref_36">36</a><span class="si-text">. (Lat.) Doktora derecesinden sonra verilen ders verme izni. (Y.N.)</span></div>
				<div class="si-footnote html5_aside epub-type_footnote" id="f37"><a class="si-backref" href="#backref_37">37</a><span class="si-text">. Schleppfuss, Almancada ayağını sürüyen manasındadır. (Ç.N.)</span></div>
				<div class="si-footnote html5_aside epub-type_footnote" id="f38"><a class="si-backref" href="#backref_38">38</a><span class="si-text">. (Lat.) Kadınlarla uykularında cinsel ilişkiye giren bir tür erkek cin. (Ç.N.)</span></div>
				<div class="si-footnote html5_aside epub-type_footnote" id="f39"><a class="si-backref" href="#backref_39">39</a><span class="si-text">. (Lat.) Sapkın cadılara verilecek ceza; Nicolas Jacquier’in ilk kez 1581’de yayımlanan aynı adlı metninden. (Y.N.)</span></div>
				<div class="si-footnote html5_aside epub-type_footnote" id="f40"><a class="si-backref" href="#backref_40">40</a><span class="si-text">. (Lat.) Şeytani ilüzyonlar. (Y.N.)</span></div>
				<div class="si-footnote html5_aside epub-type_footnote" id="f41"><a class="si-backref" href="#backref_41">41</a><span class="si-text">. Yeni Ahit, “2. Korintliler” 12:7. (Y.N.)</span></div>
				<div class="si-footnote html5_aside epub-type_footnote" id="f42"><a class="si-backref" href="#backref_42">42</a><span class="si-text">. (Lat.) Erkeklerle ilişkiye giren dişi cin. (Ç.N.)</span></div>
			</div>
  </body>
</html>