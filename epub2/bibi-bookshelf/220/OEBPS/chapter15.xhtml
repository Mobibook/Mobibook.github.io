<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter15">
<div class="chapter html5_article">
			<h1>XV</h1>
			<p>Adrian’ın Wendell Kretzschmar’la ilişkisi hiçbir zaman ne koptu ne de gevşedi. Tanrıbiliminin genç heveslisi, lise yıllarının müzik öğretmenini her tatilinde, Kaisersaschern’e her gelişinde görüyordu. Onu ziyaret ediyor, katedraldeki orgcu konutunda onunla sohbet ediyor, bazen de Leverkühn amcanın evinde buluşuyordu. Bir iki kez de anne babasının onu hafta sonu Buchel Çiftliği’ne davet etmesini sağlamıştı. Onunla orada uzun gezintiler yapmış, Jonathan Leverkühn’ün, konuğuna Chladni’nin ses resimleri ve yemek yiyen damlayı göstermesini istemişti. Kretzschmar, Buchel Çiftliği’nin yaşlanmakta olan ev sahibiyle gayet iyi anlaşıyordu. Buna karşılık Frau Elsbeth’le ilişkileri, aralarında ciddi bir gerginlik olmasa da pek o kadar rahat değildi. Muhtemelen kadıncağız, onun kekemeliğinden tedirgin oluyor, o da bu yüzden onun yanındayken, özellikle de doğrudan onunla konuşurken daha da kötü kekeliyordu. İlginç olan şu ki, Almanya’da müziğin popüler anlamda bir saygınlığı vardır. Fransa’da ise ilgi, daha çok edebiyata yöneliktir. Bizde kimse, birisinin müzisyen olmasını yadırgamaz, bundan ürkmez, rahatsızlık duymaz ya da duruma aşağılayıcı ve alaycı bir tavır takınmaz. Eminim Elsbeth Leverkühn de Adrian’ın kendinden yaşça biraz büyük, mesleğini, üstelik de Kilise’nin hizmetinde görevli bir adam olarak sürdüren arkadaşını tam anlamıyla saygıyla karşılamıştı. Buna rağmen, onunla ve Adrian’la birlikte Buchel’de geçirdiğim iki buçuk gün boyunca orgcuya karşı tavırlarında, nezaketiyle tam olarak gizleyemediği bir yapaylık, mesafeli bir duruş, bir reddetme hali hissettim. Bu hal daha önce de sözünü ettiğim kekemeliğinin birkaç kez felaket derecesinde artmasına neden olmuştu. Acaba bu durum, kadının rahatsızlığını ve güvensizliğini ya da ne denirse onu hissetmesinden mi kaynaklanıyordu, yoksa bu kadının tabiatı karşısında kapıldığı kendi ürkekliğinin ve çekingenliğinin yarattığı baskıya yenik düşmesinden mi, söylemesi zor. </p>
			<p>Kretzschmar ile Adrian’ın annesi arasındaki bu kendine özgü gerginlik, bana kalırsa, hiç kuşkusuz, daha çok anneden, onun Kretzschmar’ı kafasına takmasından kaynaklanıyordu ve ben, hüküm süren bu sessiz mücadeleyi hisseden kişi olarak kendi hassasiyetimle tarafların arasında yerimi alıyor; ağırlığımı, bir birinden, bir  diğerinden yana koyuyordum. Kretzschmar’ın ne istediği, gezintiler esnasında Adrian’la nelerden konuştuğunu biliyordum. Benim kişisel dileğim de, içten içe onunkileri destekler nitelikteydi. Benimle sohbet ederken de, öğrencisinin müzisyen olmaya, besteci olmaya yazgılı olduğunu, kararlılıkla hatta ısrarla dile getirdiğinde ona hak veriyordum. “Onun,” diyordu, “müziğe karşı içselleşmiş bir kompozitör bakışı var. Dışında kalıp sadece tadını çıkaran biri gibi bakmıyor müziğe. Öyle birinin göremeyeceği şekilde, motiflerin nasıl oluştuğunu bulup çıkarıyor, kısacık bir bölümde bile öğeleri aynı anda hem soru hem yanıt olarak algılıyor, bunların nasıl yapılmış olduğunu, içyüzünü görüyor; bütün bunlar, yargımın haklı olduğunu gösteriyor. Henüz beste yapmaya başlamamış olması, yaratıcı yeteneğini ortaya koymaması, sade, gençlik besteleriyle işe koyulmaması, sadece onurundan. Alışıldık, denenmiş tarzda bir müzikle dünyaya açılmasına, gururu engel oluyor.”</p>
			<p>Bunlara tamamen katılıyordum. Ama annesinin oğlunu korumaya yönelik endişesini de anlıyor, bu nedenle de bazen onunla bir dayanışma havasına girip Adrian’ı müziğe yönlendirmeye çalışan Kretzschmar’a karşı düşmanca denebilecek duygular besliyordum. Hiç unutamadığım bir sahne geçmişti Buchel çiftlik evinin oturma odasında. Anne, oğul, Kretzschmar ve ben, dördümüz tesadüfen bir arada oturuyorduk ki, engelli müzisyenin ıkına sıkına sürdürdüğü –Adrian’ın adının bile geçmediği– basit bir sohbet sırasında, Elsbeth ansızın yanında oturmakta olan oğlunun başını tuhaf bir şekilde kendine doğru çekmiş, koluyla sarılmıştı; ama omuzlarına değil, eli alnına gelecek şekilde başına; kara gözlerini Kretzschmar’a dikip kulağa güzel gelen sesiyle ona hitap ettiği esnada Adrian’ın başını, göğsüne bastırmıştı. </p>
			<p>Üstad ile öğrenci arasındaki özel buluşmalar bununla sınırlı kalmadı; Halle ile Kaisersaschen arasında sanırım on dört gün kadar süren, Adrian’ın zaman zaman bana da bilgi verdiği, bazı örneklerini bizzat benim de gördüğüm oldukça yoğun bir mektuplaşma oldu. Kretzschmar Leipzig’teki Özel Hase Konservatuvarı’nda bir piyano ve org sınıfını devralmak üzereydi. O okul o zamanlar şehrin ünlü devlet okullarında bile gitgide artan bir saygınlık kazanmaya başlamıştı ve bu saygınlık, benim 1904 yılının, Başmelek Mikail Yortusu’nda öğrendiğime göre, gelecek on yıl boyunca, çok başarılı bir pedagog olan Clemens Hase’nin ölümüne kadar büyüyerek devam edecekti. (Okul, hâlâ ayakta olsa da, artık pek hükmü kalmamış.) Ertesi yılın başında Wendell yeni görevine başlamak üzere Kaisersaschern’den ayrıldı ve Halle ile Leipzig arasındaki o mektuplaşma süreci de ondan sonra başladı. Kretzschmar iri, dik, kazınmış gibi sivri harflerle kâğıdın tek yüzünü dolduruyor, Adrian ise sarımsı, kaba kâğıtlara hepsi bir boy, biraz eski biçimli ve kıvrımlı harfleriyle, süslü yazı yazmaya yarayan bir kalem kullandığını belli eden elyazısıyla yazıyordu mektuplarını. Mektupların tasarımında çok sıkışık ve şifre gibi yazıların arasında minik çıkmalar ve düzeltmeler yer alıyordu. Ama ben, onun yazma tekniklerine nicedir alışık olduğum için, elinden çıkan her şeyi zorluk çekmeden okuyabiliyordum. Mektuplarından birini yazarken bakmama izin verdi; Kretzschmar’ın cevabını da gösterdi. Bunları belli ki, kararını verdikten sonra atacağı adım karşısında fazla şaşırmamam için yapıyordu. Yine de henüz karar vermemişti; büyük tereddütler içindeydi. Yazdıklarından anlaşıldığı üzere, ikircikler içinde kendi kendine bir sınavdan geçiyor, belli ki benden de bir yol göstermemi bekliyordu – uyarıcı mahiyette mi, yoksa teşvik edici anlamda mı, orasını Tanrı bilir.</p>
			<p>Kendi açımdan, günün birinde bir oldubitti karşısında kalacak olsam bile şaşırmam söz konusu değildi ve olamazdı. Bir şeylerin mayalanmakta olduğunu hissediyordum – bunların gerçekleşip gerçekleşmemesi ayrı konuydu. Oysa, Leipzig’e taşınmasıyla birlikte Kretzschmar’ın bu işte kazanan taraf olma şansı artmıştı. </p>
			<p>Yazanın üstün yeteneğini gösteren mektubunda Adrian, kendine eleştirel bir gözle bakıyor, eski hocasına, şimdi yeniden, daha kesin kararlı bir şekilde öğretmeni olmak isteyen kişiye, seçmiş olduğu mesleği değiştirerek kendini tümüyle müziğin kollarına atmaktan alıkoyan vicdan rahatsızlıklarını anlatıyordu; bu alaycı, pişmanlık içeren ifadeleri, beni son derece duygulandırmıştı. Yavaş yavaş bana teolojinin ampirik bir öğrenim dalı olarak onu düş kırıklığına uğrattığını itiraf etmeye başladı. Sebeplerini tabii ki, ne bu saygıdeğer bilim dalında ne de akademisyen hocalarında, sadece kendinde aramak gerekirdi. Bunun kanıtı da, daha iyi, daha doğru bir seçimin ne olabileceği konusunda kesin bir şey söyleyememesiydi. Bazen, başka bir alana geçmek olanağına aklı yatınca, lisedeyken “pek eğlendiği” matematiğe geçmeyi düşünüyordu. (“Pek eğlenmek” ifadesi, kelimesi kelimesine mektubundan alınmıştır.) Ama kendinden korkuyor, o dalı seçerse, onu benimser de kendini ona adarsa, onunla özdeşleşirse, kısa zamanda yine usanacağını, sıkılacağını, demir kepçeyle kaşıklamış gibi doyup bıkacağını biliyordu. (Bu barok deyişi de, kelimesi kelimesine mektubundan hatırlıyorum.) “Zatı âlilerinden saklayamam,” diye yazmıştı. (Oysa mektup yazdığı kişiye kural olarak “siz” diye hitap ederdi, bu kez yanılıp eski bir hitap şekli kullanmıştı.) “Ne sizden ne kendimden saklayabilirim; çırağınızın kahredici bir özelliği var. Her Tanrı’nın günü karşılaşılmayan, insanın gözlerini kamaştıran değil, onun yerine merhamet duymaya yol açacak bir özellik.” Tanrı’nın ona kıvrak bir zekâ armağan ettiğini, çocukluktan beri eğitim sırasında ona sunulan her şeyi fazla çaba göstermeksizin kavradığın, öyle ki, hiçbir şeye karşı gerçek bir saygı geliştirmesine olanak kalmadığını yazıyordu. İçini ısıtmak, uğruna kanıyla canıyla gayrete gelmek için her şey fazla kolay geliyordu. “Korkarım sevgili dostum ve üstadım, ben kötü bir adamım; zira benim sıcaklığım yok. Derler ki, ne sıcak ne soğuk, ılık olanlar lanetliymişler, dışlanmışlar. Kendime ılık diyemem; ben kesinlikle soğuğum. Ama kendi hakkımda bu yargıya, rahmet ve lanet dağıtan kudretin takdirinden bağımsız olarak varmış olmayı diliyorum,” diye yazmıştı.</p>
			<p>Şöyle devam ediyordu:</p>
			<p>“Söylemesi gülünç kaçabilir ama lisedeyken her şey çok iyiydi. Orada yerimi bulmuştum; çünkü üst sınıflarında pek çok değişik konuyu birbirinin peşi sıra veriyorlardı. Kırk beş dakikadan kırk beş dakikaya görüşlerini peş peşe dizip bitiriyorlardı. Kısaca; çünkü burada bir görev, bir meslek söz konusu değildi. Ama bu kırk beş dakikalık ders saatleri bile bana çok uzun geliyor, sıkıntı veriyordu. Can sıkıntısı, dünyanın en soğuk şeyidir. Diğer oğlanların yarım saat daha geveleyecekleri şeyler, en geç on beş dakika sonra benim için bitiyordu. Yazarları okurken ben yine önden gidiyordum. Hatta daha evdeyken okumuş oluyordum. Eğer bir şeyin cevabını o an veremiyorsam, çok önden gittiğim, gelecek derse geçtiğim içindi. Tek bir konunun kırk beş dakikaya yayılması sabrımı zorluyordu ve bunun emaresi, baş ağrılarım oluyordu.” (Bununla migrenini kastediyordu.) “Baş ağrılarım tutuyorsa, yorgunluktan değil, bıkkınlıktan, soğuk can sıkıntısındandı. Sevgili üstadım ve dostum, artık konudan konuya geçen bekâr bir delikanlı olmadığımdan, bir meslekle, bir eğitimle evlendiğimden dolayı olsa gerek ağrılarım fena halde arttı. </p>
			<p>Yüce Tanrım, hangi mesleği seçersem seçeyim, kendime yazık edeceğimi sandığıma inanmamalısınız. Bilakis kendime değil, edineceğim, benimseyeceğim mesleğe yazık olacağını düşünüyorum. Söylediklerimden müziğe biat ettiğimi, ona ilanıaşk ettiğim sonucunu çıkarabilirsiniz; ancak istisnai bir durum olarak onun yolunda daha çok bana yazık olacak. </p>
			<p>‘Teolojiyi seçince sana yazık olmadı mı?’ diye soracaksınız. – Kendimi ona adayışım, ona sığınmam, hem bu sebepten hem de değil – çünkü onu, en yüce bilim olarak görüyordum; gönül indirmek, karşısında boyun eğmek, kendimi disipline sokmak için seçtim onu; soğukluğumu, kibrimi cezalandırmak için, kısaca bir tür <em>contritio</em><a class="si-noteref epub-type_noteref" href="#f48" id="backref_48">48</a> duygusuyla... Benim ihtiyacım olan şey, kıldan yapılan elbiselerin altına dikenli kemerlerdi. Kaygılar içindeyken manastır kapılarına dayanan eskilerin yaptığını yaptım. Bunun saçma ve komik yanları var; bu bilimsel manastır hayatının yani... Ancak gizli bir korkunun, sizin beni tanıştırdığınız, bana yazık edecek sanata sığınmak üzere bu işten vazgeçmek, yani Kutsal Kitap’ı sıranın altına sürüp bırakmak konusunda içten içe beni uyardığını anlıyorsunuz, değil mi? </p>
			<p>Benim bu sanata yazgılı olduğumu düşünüyor, beni, ‘bu yoldan saparak’ atacağım adımların büyük adımlar olmayacağına ikna etmeye çalışıyorsunuz. Benim Lutherci anlayışım da, teoloji ile müziğin birbirine yakın alanlar olduğunu doğruluyor. Bana da müzik, teoloji ile o çok eğlenceli bulduğum matematik arasında büyülü bir bağ imiş gibi gelmiştir başından beri. Teolojinin de işaret ettiği gibi, bir zamanların simyacıların ve kara büyücülerin laboratuvar çalışmalarıyla, onların bitmez tükenmez çabalarıyla, ortak bir yanı var ama aynı zamanda özgürleşme ve dinden dönüşle de... Ama bu dönme, inançtan kopma anlamına gelmez, bu mümkün değildir. Söz konusu olan, inanç içinde bir dönme durumu; inancın bir parçası, bir eylemi olarak... Her şey Tanrı’yla mümkündür; en çok da onun yolundan ayrılmak...”</p>
			<p>Aktardıklarım, mektubun bütünü olmasa da, neredeyse kelimesi kelimesine onun söyledikleriyle aynı. Belleğime güveniyorum. Ayrıca, düşüncelerini okur okumaz kâğıda geçirmiştim; özellikle de dinden dönmeyle ilgili yerlerini. </p>
			<p>Bundan sonra konuyu bir kereliğine olsa da dağıttığı için özür diliyor, eğer Kretzschmar’ın ısrarlarına boyun eğerse, ne tür bir müzikal etkinliğe yöneleceğine dair uygulamayla ilgili sorulara geçiyordu. Virtüöz bir solist olmak için şansı kalmadığını söylüyordu. “Isırgan olacak adamın, zamanında yakması gerektiği”ni, eline bir çalgı almak, eline almayı aklına getirmek için bile artık çok geç olduğunu, zaten, içinden gelen hevesin de bu yönde yetersiz kaldığının açık olduğunu yazıyordu. Tuşların başına geçmesi, onlar üzerinde ustalık geliştirmek hevesinden değil, müziğin kendisine karşı duyduğu gizemli bir meraktan kaynaklanıyordu; dinleyicinin önün çıkıp müzikle, müzik aracılığıyla onları mest eden sanatçıların sahip olduğu Çingene kanından yoksundu. Bunun, ruhsal bazı önkoşulları vardı ve bunların kendisinde bulunmadığını söylüyordu; kalabalıklarla bir sevgi alışverişi için, çiçekler için, alkış gürültüleri içinde kedi gibi eğilip bükülmeler, el öpmeler için bir istek duymalı insan, diyordu – bütün bu konuyu adıyla sanıyla dile getirebilecek ifadeler kullanmaktan kaçınmıştı; örneğin eğer bu kadar gecikmiş olmasaydı bile, virtüöz olmak için fazla çekingen, fazla kibirli, fazla sivri olduğunu...</p>
			<p>Orkestra şefi de olacak olsa, yine aynı engellerin yoluna çıkacağını söyleyerek devam ediyordu sözüne. Elinde baget, fraklı bir<em> primadonna</em> kılığında, bir çalgı hokkabazı olarak orkestranın önünde müziğin yeryüzündeki yorumcu elçisi ve gala temsilcisi olmaya da layık görmüyordu kendini. Burada, konuyla ilgili olarak az önce dile getirdiğim yerde, ağzından bir söz kaçırmıştı. Dünyadan ürkmekten söz ediyordu. Kendini bir “dünya ürkeği” olarak tanımlarken, bununla öğünmüyordu. Bu özelliğinin, sıcaklık yoksunluğunun dışavurumu olduğunu söylüyordu. Sıcaklık, sempati ve sevgi eksikliğinin... – Bu suretle, bir sanatçı olunup olunamayacağı, yani her zaman, dünyaya âşık ve dünyanın âşık olduğu biri olunup olunamayacağı meselesi gündeme geliyordu. – Böyle şeyler aradan çıkarsa, solist ya da şef olmak için geriye ne sebep kalırdı? Evet, her neyse, karanlık bir laboratuvar, altın elde edilen bir mutfak olarak müzikle, söz kesmenin, onunla nişanlanmanın yolu kompozitörlüktü. Harika! </p>
			<p>“Siz, dostum, bir Albertus Magnus olarak siz beni bu gizemli öğretinin kuramlarıyla tanıştıracaksınız ve eminim ki, tecrübelerime dayanarak önceden hissediyorum ve biliyorum ki, ben aptal bir öğrenci olmayacağım. Bütün trükleri ve zorlukları kavrayacağım; hem de kolayca. Çünkü zekâm, bana yardımcı olacak; zemin hazır, bazı ekinler şimdiden ekili. Ustalığımı katarak ana maddeyi süzeceğim; ruhum ve ateşimle maddeyi dar boğazlardan, geniş karınlı cam haznelerden geçirip damıtacağım, arıtacağım. Harika bir iş! Daha meraklı, daha gizemli, daha yüce, daha derin, daha iyi, beni ikna etmek için daha az gayret isteyecek bir şey düşünemiyorum. </p>
			<p>Buna rağmen, nedense ta içimden bir ses uyarmakta beni? ‘<em>O homo fuge</em>!’<a class="si-noteref epub-type_noteref" href="#f49" id="backref_49">49</a> Bu soruyu açıklıkla yanıtlayamıyorum. Şu kadarını söyleyebilirim, sanata karşı bir vaatte bulunmaktan korkuyorum. Çünkü doğamın –yetenek sorununun ötesinde– bunu yeterince yerine getirebileceğine dair kuşkularım var. Çünkü görebildiğim kadarıyla başka bir sürü şeyin yanı sıra, sanatçı olmanın önemli bir parçası olan yoğun duyarlılığı yadsımak zorundayım. Bende bunun yerine, benim için fazla bir önem taşımadığına dair cümle âleme karşı yemin edebileceğim, kolayca doygunluğa ulaşan bir zekâ var. Bu ve bunun yanı sıra, bunlara bağlı, baş ağrısı eşliğinde beliren bir yorulma halim ve bir usanma âdetim var ki, korkularımın ve endişelerimin kaynağını oluşturmakta. Bunlar beni bir perhiz, bir her şeyden el ayak çekme durumuna getirebilir. Görüyorsunuz sevgili ustam, bu genç yaşımda –öğrenciniz olmasam da– yeterince bir şeyler bilecek kadar payımı almışım sanattan. Daha ileriye götürecek de olsa, inkâr edilemez biçimde bir alanda kalmak, birilerinin diğerlerinden öğrendiği aktarımlardan, trüklerden, bir şeyin ‘nasıl’ yapılacağına dair şemalardan ve denemelerden oluşan bir alanda kalacağım. Olacak olanları görür gibiyim, (olacakları önceden bilmek, yazık ki ya da iyi ki benim doğamda var) dâhiyane bir sanat eserinin bile taşıyıcı iskeletinde, onu güçlendiren özünde bazı bayatlıklar bulunduğunu, güzelin peşinde koşarken bünyesinde herkese mal olmuş bir kültüre ait bir şeyler barındırdığını fark edeceğim. Bunu görüyorum. Bundan utanacağım, kızaracağım, bundan dolayı helak olup, baş ağrılarına yakalanacağım; hem de çok yakında.</p>
			<p>‘Bunu anlıyor musunuz?’ diye sormam çok budalaca ve iddialı olur. Nasıl anlamazsınız ki! Eser güzelse eğer, şöyle gelişirdi: Yalnız çellolar başlar çalmaya; dünyanın anlamsızlığını, bütün koşuşturmaların, gayretlerin, kovalamaların, samimi düşüncelerle birbirine yakınmanın boşunalığını son derece manidar bir şekilde sorgulayan hüzünlü bir temadır bu. Çellolar bir süre bu soruya üzülürmüş gibi bilgece baş sallamaya devam eder. Sözlerinin belli bir noktasında, çok iyi tartılıp düşünülmüş bir noktasında, nefesliler bölümü derin bir soluk alıp geri çekilip gerilir gibi, omuzlarını kaldırıp indirerek madenin yumuşatılmış gücüyle, ağırbaşlı, etkileyici, törensel ve görkemli bir armoni içinde koral bir ilahiye başlar. Kulağa hoş gelen bu ezgi, doruk noktasına böylece iyice yaklaşır; ama iktisat kuralları gereği bunu ilk seferde sonuna kadar tırmanmaktan kaçınır. Geri çekilir, yer açarmış, bir şeyler biriktirirmiş gibidir; derken iner; böyleyken de hep güzel kalır. Sonra yeniden geriye çekilir, başka bir şeylere yer açar; bir şarkı kadar sade, şakacı, ağır, halka özgü, görünürde kaba yapılı gibidir ama bunu umursamaz; birkaç çalgısal analiz ve renklendirme sanatı sayesinde, şaşılacak kadar ifadeli, incelmeye yatkınmış gibi gösterir kendini. Şarkıcıkla bir süre daha akıllıca ve sevgiyle oyalanılır. Şarkı parçalarına ayrılır, bunların her biri incelenir, değiştirilir; orta seslerden alınıp baştan çıkarıcı bir figür olarak kemanların ve flütlerin en büyüleyici tizlerine tırmandırılır. Orada yukarıda, en okşayıcı olduğu yerde bir süre salınır. İşte o esnada nefeslilerin yumuşatılmış metalik, koral ilahisi yeniden söz alır, ön plana geçer, bu kez ilk seferinde olduğu gibi gerilip güç alır gibi başlamaz; sanki melodisi, daha az önce yine buradaymış gibi yapar. O ilk seferinde bilgece geri çekildiği doruk noktasına doğru huşu içinde ilerlemeye devam eder. Böylece duygu kabarmasının, ahh, etkisi daha da büyük olacaktır. Bas tubaların uyumlu geçiş notalarıyla zengin bir biçimde desteklenen bir tırmanışla, geriye dönüp yaptıklarından memnun, dürüstçe sona ermek üzere durdurulamaz bir şekilde başarıyla yoluna devam eder. </p>
			<p>Sevgili dostum, neden gülesim geliyor? Yaratılmış olan bu şeyden daha fazla deha kullanılarak yararlanılmaz, keskin köşeler yuvarlatılamaz mı? Güzele daha deneyimli bir anlayış içinde erişilemez mi? Ben, ben rezil, buna gülüyorum. Üstelik de vurmalı çalgıların homurtulu destek notalarıyla –Bum, bum, bum, bang!– neredeyse gözlerim yaşaracak; gülme krizi dayanılmaz. – Daha önce de böyle gizem dolu ve etkileyici durumlarda, lanet olsun, hep gülmek zorunda kaldım. Komik karşısında kapıldığım bu abartılı duygudan arınmak için, bu gıdıklanma durumundan kurtulurum ümidiyle teolojiye sığındım – ama orada da bir sürü müthiş komiklik buldum. Acaba neden her şey gözüme, kendi kendinin parodisiymiş gibi görünüyor? Neden sanatın neredeyse tümü, hayır, bütün araçları, bütün gelenekleri bugün benim için birer parodi anlamı taşıyor? – Bunlar gerçekten de retorik sorular – bunlara cevap vermenizi bekleyemem. Ama siz, böyle şaşkın bir yüreği, böyle burnu büyük birini müzik için yetenekli sayıyor, tevazu içinde teoloji biliminde bırakmak yerine, yanınıza çağırıyorsunuz.”</p>
			<p>Adrian’ın itiraz niteliğindeki ifadeleri böyleydi. Kretzschmar’ın yanıtı belge olarak elimde yok. Leverkühn’ün terekesinde de bulunmadı. Onu bir süre saklamış, yanında taşımışsa da, Münih’e, İtalya’ya, Pfeiffering’e taşınmaları esnasında kaybetmiş olmalıydı. Ancak ben, bunları, not almadığım halde, sırf Adrian’ın ifadelerine dayanarak neredeyse olduğu gibi hatırlıyorum. Kekeme, çağırısında, uyarılarında ve onu ayartma kararında ısrar ediyordu. Adrian’ın mektubundaki tek bir kelimenin bile onu inandığından bir an için olsun caydıramadığını yazıyordu. Mektubu yazanın kaderinde müzik vardı; o müziği, müzik onu istiyordu; biraz korkak, biraz şımarık bir tavırla, yarı geçerli karakter tahlillerinin, bünyesinin ardına sığınıyordu; tıpkı ilk saçma sapan meslek seçimi olan teolojinin arkasına saklandığı gibi. “Bunların hepsi yapmacık Adri – baş ağrılarının artması da, bunun cezası.” O pek övündüğü ya da yakındığı mizah duygusu, müzikle şimdiki yapay uğraşından daha iyi bağdaşacaktı; zira teolojinin aksine, müzikte bu duygudan yararlanabilirdi. Saydığı, bahane olarak gösterdiği bütün bu itici karakter özelliklerinden, düşündüklerinden ya da düşünür göründüğü şeylerden çok daha iyi bir şekilde yararlanabilirdi. Kretzschmar, sanatın da inkârı anlamına gelecek olan, kendini nereye kadar inkâr edeceğine ilişkin soruyu, kesinlikle, Adrian’ı bağışlamak niyetiyle, açık bırakmıştı. Zira kalabalıklarla bütünleşmeyi, eliyle öpücükler dağıtmayı, ön gösterim temsillerini, duygu kabarmalarını patlayacak balonlar gibi göstermesini, kasıtlı olarak verilmiş basit birer yanlış hüküm olarak görüyordu. Bahane olarak ileri sürdükleri, tam da sanatın gereksinim duyduğu şeylerdi. Sanatın onun gibi insanlara, tam da onun gibilerine gereksinimi vardı bugünlerde. Adrian riyakârca saklambaç oynayan espriyi iyi bilirdi. Soğukluk, “çabucak doygunluk noktasına gelen bir zekâ”, tadı kaçmış, bayatlamış olanı ayırt etme duygusu, yorulmak, bıkmak, usanç getirme eğilimi, tiksinebilmek; bütün bunlar, bunlarla donanmış bir yeteneği göreve davet etmek için yeterliydi. Neden? Bunlar kısmen kişisel özellikler olduğu gibi, kısmen de kişisel huylar üzerinden sanatların yıpranmışlığına, tükenmişliğine dair kolektif duyguların ifadesiydi; sıkılmışlığın ve yeni yollar aramanın... “Sanat ilerler,” diye yazmıştı Kretzschmar. “Bunu, zamanın ürünü ve zamanın aracısı kişilerin yardımıyla yapar; burada nesnellik ile öznellik ayırt edilemeyecek denli birbirine bağlıdır ve biri, kolayca diğerinin kılığına girer. Sanatın hayati ihtiyacı, devrimci ilerlemelerdir; yeniliklerin oluşmasıdır. Bunun için, eski usul araçlarla bir şey söylemek imkânı kalmayınca, tükenmişliğe karşı direnebilmek için güçlü öznel duyguların yardımına gereksinim duyar. Görünüşte enerjisi olmayan, kişisel bir yorgunluk, entelektüel bir can sıkıntısı içinde, ‘nasıl yapılmış’ sorularına nefretle bakan, o lanet olası, her şeyi kendi kendinin parodisi olarak ‘güldürü’ ışığında görme eğiliminde bulunan kişilerin duygularına. Ve ben derim ki, hayatta kalmak ve gelişmek uğruna sanat, bir anda ortaya çıkmak, nesnelleşmek ve gerçekleşmek üzere bu yorgun yürekli kişilerin maskesinin arkasına saklanır. Bu size çok metafizik bir durum gibi mi geliyor? Ama bu aslında gerçeğin ta kendisi, sizin de esasen bildiğiniz gerçek. Silkelenin Adrian ve kararınızı verin! Ben bekliyorum. Artık yirmisine geldiniz, üstesinden gelmeniz gereken bir sürü çetrefilli iş var. Sizi cezbedecek yeterince çetin iş var; kanonlar, fügler, kontrpuanlar yüzünden baş ağrılarına yakalanmak, Kant’ın Tanrı’nın varlığına ilişkin kanıtları çürütme iddialarını çürütmekten yeğdir! </p>
			
			<p class="stanza">
				<span>Bakirelik değerlidir ama anne olmak gerekli,</span>
				<span>Yoksa bir kız, çorak topraktan başka nedir ki?”</span>
			</p>
			
			<p class="margin">Cherubini’nin “Seyyah”ından yaptığı bu alıntıyla bitirmişti mektubunu. Başımızı kaldırdığımızda Adrian’ın muzipçe gülümsediğini gördüm.</p>
			<p>“Çok uygun düşmüş. Sence de öyle değil mi?” diye sordu.</p>
			<p>“Kesinlikle,” diye cevap verdim. </p>
			<p>“Ne istediğini biliyor,” diye devam etti. “Bunu benim, onun kadar iyi bilememem oldukça utanç verici.”</p>
			<p>“Sanırım, sen de biliyorsun,” dedim. Zira işin doğrusu, onun mektubunda asla gerçek anlamda bir reddedişin izine rastlamamıştım – elbette bütün bunları “yapmacık” olsun diye yazmadığını biliyorum. Karar vermek zoruna olan birinin kuşkularını derinleştirecek nitelikteki sözlerin, onun karar verme iradesi açısından yanlış olduğu, onun işini zorlaştıracağı, kararsızlığını derinleştireceği kesin bir şey. Bir karar verilecekti; heyecan içinde bekliyordum. Yaptığımız ilk konuşmada, ikimizin de geleceğe ilişkin kararı verilmiş gibiydi aslında. Artık yollarımız ayrılıyordu. İlerlemiş miyobuma rağmen ben askerlik hizmetine uygun bulundum ve görevimi hemen başlamak istedim; Naumburg’da 3. Saha Topçu Bölüğü’nde görev aldım. Adrian ise zayıflığı nedeniyle mi sürekli baş ağrıları yüzünden mi bilemem, herhangi bir sebeple, belirsiz bir süre için hizmetten muaf tutuldu. Söylediğine göre, meslek değiştirme konusunu ana babasıyla konuşmak üzere birkaç haftasını, Buchel’de geçirmeye karar verdi. Ancak bu konuda, meseleyi onlara üniversite değiştirmekten ibaretmiş gibi ortaya koymak niyetinde olduğunu açıkladı – bunu kendi kendine de böyle açıklıyordu bir bakıma. Onlara müzikle uğraşmayı “daha ön plana almak” istediğini, bu yüzden de eski öğretmeninin çalıştığı şehri seçtiğini söyleyecekti. Ancak teolojiyi bırakacağına değinmeyecekti. Üniversiteye yeniden kaydolup felsefe derslerine katılmak, bu dalda doktora yapmak niyetindeydi. </p>
			<p>1905 kış sömestrinin başında Leverkühn, Leipzig’e gitti. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f48"><a class="si-backref" href="#backref_48">48</a><span class="si-text">. (Lat.) İmha, tahrip. (Y.N.)</span></div>
				<div class="si-footnote html5_aside epub-type_footnote" id="f49"><a class="si-backref" href="#backref_49">49</a><span class="si-text">. (Lat.) “Kaç be adam!” Christopher Marlowe’un <em>Doktor Faustus </em>adlı tiyatro oyununda geçen Latince bir dize. Faust tam Şeytan’la anlaşmasını kanla imzalamak üzere kolunu kestiği anda, yarasının üzerinde, ilahî bir uyarı mahiyetinde beliren kelimeler. (Ç.N.)</span></div>
			</div>
  </body>
</html>