<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter30">
<div class="chapter html5_article">
			<h1>XXX</h1>
			<p>1914 Ağustosu’nun ilk kavurucu günleri beni, yedek başçavuş rütbesiyle birliğime katılmak üzere Freising’den, Thüringen Naumburg’a çıktığım acil bir yolculukta, hıncahınç dolu trenlerde aktarmalar yaparken, kalabalıkların kaynaştığı peronlarda sıralar halinde dizili bagajlarla dolu istasyon salonlarında beklerken buldu. </p>
			<p>Savaş başlamıştı. Uzun süredir Avrupa’nın üzerinde bekleyen felaket patlak vermiş, her şeyi önceden hesaplanmış, alıştırması yapılmış, disipline edilmiş bir harekât suretinde şehirlerimizi kasıp kavuruyor, insanların kafalarında ve yüreklerinde huşu olarak, coşkunluk olarak bir acil durum heyecanı, bir kader ânı duygusallığı, kudret hissi ve fedakârlık biçiminde esiyordu. Kaderin yaptığı bu kısa devre, karşı tarafta, düşman hatta müttefik ülkelerde bile, daha ziyade bir felaket olarak algılanıyordu sanırım; savaşı evlerinde, odalarında, mutfaklarında yaşayan Fransız kadınlarının ağzından, cephedeyken sık sık işittiğimiz gibi <em>grand malheur</em><a class="si-noteref epub-type_noteref" href="#f152" id="backref_152">152</a> olarak; buna yürekten katılırım. “<em>Ah, monsieur, la guerre, quel grand malheur!</em>”<a class="si-noteref epub-type_noteref" href="#f153" id="backref_153">153</a> Bizim Almanya’da kabul edelim ki, daha çok bir yüceliş, tarihsel bir yükselme duygusu, yeni bir başlangıç hevesi, gündelik sıradan şeyleri bir yana atmak, dünyanın böyle devam etmemesi gereken durağanlığından kurtulması, geleceğe karşı duyulan bir merak, görev duygusunun ve erkek olmanın yarattığı cazip bir durum olarak algılanmıştı; kısacası, bir kahramanlık şenliği etkisi gibi karşılanmıştı. Her şeyden önce, benim Freising’deki son sınıf öğrencilerimin bile yanakları kızarmış, gözleri parlamıştı. Gençler olarak eyleme katılmak, macera heveslerini körüklemiş, buna şaka eder gibi alelacele vaat edilen acil duruma bağlı erken mezuniyet gibi faydalar eklenmişti. Askerlik bürolarına akın ediyorlardı ve ben, onların gözünde soba başında pinekleyen bir tembeli oynamayacağım için mutluydum. </p>
			<p>Esas itibarıyla yükselen millî duygulara doludizgin katıldığımı inkâr etmeyeceğim. Sarhoş edici yanları mizacıma ters düşse de, alttan alta biraz tekinsiz gibi gelse de, onları teşhis etmeye çalışıyordum. Vicdanım –bu kelime burada şahsi vicdanım anlamının dışında kullanılmıştır– tam olarak temiz değildi. Demir gibi bir iradeyle, herkesi saran bir görev duygusu içinde de olsa, savaşa yönelik bu tür hareketlenmeler her zaman, bir bakıma çılgın bir tatil başlangıcı misali bir şeyler taşır içinde; görev adına okulu kırmak benzeri gemlenmesi güç bazı heveslere imkân tanır – benim gibi ağırbaşlı bir adamın kendini bunlara kaptırması kolay değildir. Şahsen, heyecan dalgalarına kapılmamak için direnirken buna ulusumun buraya kadar yaptıklarıyla kendine karşı gözü kapalı bir hayranlığa kapılmakta haklı olup olmadığına dair bazı moral kuşkular eklenir. Ancak bu noktada kendini feda etmeyi, ölmeye hazır olmayı gerektiren bir an gelir ki, bu her şeyi aşar; bir bakıma söylenecek son sözdür, karşısında denecek bir şey kalmaz, akan sular durur. Savaş, başa gelmiş genel bir felaket olarak iyi kötü, açık bir biçimde kabul edildiği an, her bir birey ve halk olarak insanlar kendilerini göstermek zorundadır; içinde yaşadıkları dönemi de kapsayan çağın zaafları ve günahları uğruna kendi kanlarıyla kefaret ödemeye hazır olurlar; savaş, eski Âdem’i, yani bireysel çıkarları bir yana bırakıp birlik ve beraberlik içinde yeni ve daha yüce bir hayata erişmek, kendini feda ederek başkalarını kurtarmak şeklinde sunularak duygulara seslenmeye görsün, genel geçer ahlak değerleri aşılır, sıradışı bu durum karşısında sesi kesilir. O zamanlar, görece temiz bir kalple savaşa doğru yola çıktığımızı aklımdan çıkarmamalıyım; yurdumuzdaki davranışlarımız yüzünden, kanlı bir dünya faciasını, bizim iç meselelerimizin mantıken kaçınılmaz sonucu olarak değerlendirmek zorunda kalacağımızı beklemiyorduk. Tanrı şahittir ki, bu böyleydi; ama beş yıl önce; otuz yıl değil. Hukuk ve kanunlar, <em>habeas corpus,</em><a class="si-noteref epub-type_noteref" href="#f154" id="backref_154">154</a> özgürlük ve insanlık onuru, ülkede pek az itibar görüyordu. Kayser tahtında oturan, hiç de asker sayılmayacak, savaştan başka her şeye uygun olan o dansçının, o oyuncunun baskıları, aydınların canını sıkıyordu aslında – kültüre bakışı da geri kalmış bir budalanınkinden farklı değildi; ama içi boş yasak koyma gösterilerinin pek etkisi kalmamıştı. Kültür özgürdü ve gıpta edilecek bir seviyeye erişmişti, uzun süreden beri devletten bağımsız olmayı başarmıştı; o yüzden de genç temsilcileri, o sıralar patlak veren halk savaşının, devletin ve kültürün bir bütün olacağı bir hayat biçimine geçiş için bir fırsat olacağını düşünüyordu. Bu noktada, bizde her zaman olduğu gibi kendine özgü bir bencillik, tümüyle safiyane bir egoizm egemendi; Almanya’nın gelişme sürecinin –ki biz hep o süreçteyizdir– gelişmesini tamamlamış ve felaket dinamiklerine asla meraklı olmayan dünyanın diğer unsurlarının da bizimle birlikte kanlarını dökmek zorunda olmadığı fikri kimsenin umurunda değildi; bunu çok doğal olarak karşılıyorlardı. Bu yüzden bize gocunanlar tamamen haksız da değiller; zira moral açıdan bakılacak olursa, bir halkın sosyal yaşamını daha seçkin bir biçime dönüştürmesinin yolu, dışa karşı bir savaş değil –kanlı da olsa– bir içsavaş olmalıdır. Buna da her zaman karşı çıkılır; ama biz bunu önemsemiyor, bilakis müthiş buluyorduk oysa ulusal birliğimizi, hem de kısmi uzlaşma şeklindeki birliğimizi kurmak bile bize üç çetin savaşa mal olmuştu. Oldukça uzun zamandır büyük bir güçtük; bu kanıksanmış bir durumdu ama yüzümüzü beklediğimiz kadar güldürmüyordu. Bunun bize bir şey kazandırmadığı, dünyayla ilişkilerimizi düzeltmekten çok bozduğu hissi, itiraf edilse de edilmese de herkesin içinde bir ukdeydi. Yeni bir hamle icap ediyordu; bizi egemen bir dünya gücü haline getirecek bir hamle – bunu da elbette edepli bir ev ödeviyle başaramazdık. Savaşsa savaş; gerekirse herkese karşı; herkesi dize getirmeli ve kazanmalıydık. Buna “kader”imiz karar vermişti. (Bu “kader” kelimesi de, ne denli “bizden” gelir kulağa; Hıristiyanlık öncesinden kalma insan sesine benzemeyen, trajik, mitolojik, müzikal dramlardan çıkma bir motif gibidir.) Bize düşen, hevesle, heyecanla, sadece heyecanla öne atılmaktır. – Almanya’nın seküler saati vurmuştu; tarihin eli artık bizim üzerimizdeydi; İspanya’dan, Fransa’dan, İngiltere’de sonra dünyaya damgasını vurmak, onu yönetmek sırası bizimdi. XX. yüzyıl bizimdi ve yüz yirmi yıl önce başlamış bu burjuva dönemi sona erdikten sonra dünya, Almanya’nın, henüz tam olarak tanımlanmamış bir askerî sosyalizmin işaretiyle yenilenecekti. </p>
			<p>Bu tasavvur –fikir dememek için tasavvur diyorum– akıllarda savaşmaya mecbur olduğumuz fikriyle uyum içinde bütünleşiyordu. Kutsal zaruret bizi elbette gayet iyi hazırlanmış, alıştırması yapılmış silahların başına çağırıyordu; mükemmellikleriyle bizi, onları kullanmak için içten içe baştan çıkaran silahların çağırısına dört bir yandan işgale uğramak korkusu ekleniyordu. Bizi bundan sadece muazzam gücümüz, savaşı başka insanların topraklarına taşıma kudretimiz koruyabilirdi. Bizim durumumuzda saldırı ile savunma aynı şeydi; kutsal zaruretin saati vurduğunda gireceğimiz çetin sınava, misyonumuza dair dokunaklı duyguları ikisi bir arada uyandırıyordu. Varsın o dışarıdaki halklar bizi hukuku ve barışı çiğneyen, tahammül edilmez can düşmanları olarak görsünler – dünyanın, hakkımızdaki fikirlerini değiştirinceye, bize sadece hayran olmakla kalmayıp bizi sevmesini sağlayıncaya kadar kafasına vurabilecek gücümüz vardı. </p>
			<p>Kimse eğlendiğimi sanmasın! Buna hiç gerek yok; şundan dolayı yok, çünkü kendimi bu genel hissiyatın dışında kalmış gibi gösteremem. Bir bilimadamının doğal ağırbaşlılığı içinde kendimi coşkunluk çığlıklarından uzak tutsam da, evet, hatta herkesin düşündüğünü ve hissettiğini mi düşünüp hissediyorum, diye içimde anlık bazı eleştirel sorgulamalar, hafiften bir rahatsızlık duygusu kıpırdanıyor olsa bile büyük ölçüde buna ben de kaptırmıştım kendimi. Bizim gibiler, herkesin fikrinin doğru olup olmadığından kuşku duyar; ancak böyle yüksek şahsiyetler için, bir kereliğine olsa da –bundan daha iyi bir “bir kerelik” olma durumu olamaz– etiyle kemiğiyle, heyeti umumiye arasına karışmak büyük bir zevktir yine de. </p>
			<p>Vedalaşmak ve teçhizatımla ilgili birkaç eksiği tamamlamak için Münih’te iki gün daha kaldım. Şehir, zaman zaman örneğin, şebeke suyuna zehir atıldığı ya da kalabalık arasına bir Sırp casus karıştığına dair çılgın şayialarla paniğe kapılıp öfkeli korku krizlerine yakalansa da, büyük bir şenlik havasında kaynıyordu. Ludwig Caddesi’nde karşılaştığım Doktor Breisacher de, böyle biri sanılarak yanlışlıkla vurulmamak için göğsünü siyah-beyaz–kırmızı kokartlar ve flamalarla donatmıştı. Savaş durumu, üst düzeyde iktidarın, sivil ellerden askeriyeye geçmesi resmî açıklamalarla ilan edilerek bir generale tevdi edilmesi, içtenlikli bir saygıyla karşılandı. Kraliyet sarayı mensuplarının en önemli cephelere mareşal olarak gitmeleri durumunda yanlarında bir kurmay başkanının bulunması, dolayısıyla çok önemli bir zarara yol açamayacak olmaları huzur veriyordu. Onlara neşeli bir halk gurubu eşlik ediyordu. Silahlarına çiçek buketleri iliştirilmiş birliklerin kışla kapılarından çıkışını, alelacele toplanmış sivillerin, mendilleri burunlarında kadınların eşliğinde tezahürat yaptıklarını, o esnada köylü delikanlıların onları kahraman olmaya yüreklendirenlere aptal bir gururla, mahcup gülümsediklerini görüyordum. Bir tramvay vagonunun arka platformunda cephe kıyafetinde çiçeği burnunda silahlı bir subay gördüm; yüzü arkaya dönüktü ve besbelli yeni hayatına dair derin düşüncelere dalmış, önüne bakıyordu – bir anda toparlandı, kendisini o halde gören kimse olup olmadığına bakıp gülümsemeye başladı. </p>
			<p>Onunla aynı durumda olduğumun farkına vararak  memleketi dolduran, diğerlerinin arasında olmadığıma bir kez daha sevindim. Esasen, en azından öncülerden biriydim; tanış çevremizden ilk ayrılan bendim. Hepimiz seçici, kültürel değerleri gözeten, kaçınılmaz olan şeyleri kabul eden, gençliğin ve erkekliğin gereklerine öncelik veren güçlü ve vatansever insanlardık. Fakat herkesin, ne olduğunu bilmediği ama askerden muaf olmasına yol açacak bir sağlık sorunu çıkmştı ortaya. Sugambier Knöterich hafif derecede tüberküloz hastasıydı. Ressam Zink boğmaca benzeri öksürüklerle seyreden astım krizleri geçiriyor, geçinceye kadar da cemiyetten uzak kalıyordu. Arkadaşı Baptist Spengler’in de bilindiği gibi, her yanı ayrı hastaydı. Fabrikatör Bullinger, yaşça genç olsa da bir sanayici olarak evinden yurdundan ayrılamazdı. Zapfenstösser Orkestrası ise başkentin sanat hayatının bir vazgeçilmezi olarak görünüyor, üyeleri, dolayısıyla Rudi Schwerdtfeger de askerlik hizmetinden muaf sayılıyordu. Ayrıca Rudi, eskiden bir operasyon geçirmiş, bir böbreğini kaybetmişti. Ansızın öğrenildiğine göre tek böbrekle idare ediyordu; ama kadınlar bunu çoktan unutmuşlardı bile. </p>
			<p>Böyle devam edebilirim ve Schlaginhaufen’lerle, Botanik Bahçesi’nin oradaki Scheurl ailesinin hanımlarıyla görüşen çevrelerde söz konusu olabilen isteksizlik, korumacılık, bazı şeylere duyulan saygıyla imtina etme gibi sebeplere dayanan başka vakalar sayabilirim – bu çevrelerde, bir öncekinde de olduğu gibi savaşa ilke olarak soğuk bakılıyordu; Rhein ittifakı anıları, Fransızlara karşı dostluk, Prusya’ya karşı duyulan Katolik nefret ve benzeri duygular egemendi. Jeanette Scheurl, derin kederler içinde ağlamaklı bir haldeydi; ait olduğu iki ulusun, kavga edecekleri yerde birbirini tamamlaması gereken Almanya ile Fransa’nın arasında hoyratça tırmanan uzlaşmazlık, onu ümitsizliğe düşürüyordu. “<em>J’en ai assez jusqu’à la fin de mes jours!</em>”<a class="si-noteref epub-type_noteref" href="#f155" id="backref_155">155</a> diye isyan ediyordu öfkeyle hıçkırarak. Farklı duygular içinde olsam da nezaket çerçevesinde ona katılıyordum. </p>
			<p>Bütün bu olup bitenden hiç etkilenmemesi, benim için dünyanın en anlaşılır şeyi olan Adrian’a hoşça kal demek üzere Pfeiffering’e gittim; evin oğlu Gereon da, hemen o sıralar birkaç at alarak birliğine katılmak üzere yola çıkmıştı. Rüdiger Schildknapp’ı orada buldum; şimdilik askere çağırılmamıştı ve hafta sonunu arkadaşımızın yanında geçiriyordu; daha önce denizci olarak hizmette bulunmuştu, bir süre sonra askere çağrılacak ama birkaç ay içinde yine terhis edilecekti. Benim durumum sanki çok mu farklı olacaktı? 1915 Argonne Muharebesi’ne kadar ancak bir yıl kadar cephede kalacak, ondan sonra bazı olumsuz koşullar içinde tifüs kapacak, bir haç nişanıyla evime sevk edilecektim. </p>
			<p>İleriye dönük olarak söyleyeceklerim şimdilik bu kadar. Rüdiger’in savaş hakkındaki yargıları, Jeanette’in Fransız kanı nedeniyle olduğu gibi, onun da İngiltere’yle olan yakınlığı bağlamında şekillenmişti. İngiltere’nin savaş ilanı fena halde içine dokunmuş, onu fevkalade kederlendirmişti. Kanaatine göre, anlaşmalara aykırı biçimde Belçika’ya girerek onu asla tahrik etmemek gerekirdi. Fransa ve Rusya olsa neyse – onlara ne istenirse yapılabilirdi. Fakat İngiltere! Bu büyük bir sorumsuzluktu. Öfkeli bir gerçekçilikle savaşta pislik, kötü kokular, kol, bacak kesme vahşeti, cinsel başıbozukluk ve bitlenme dışında bir şey bulamıyor; bütün bu belaları “büyük bir dönem” diye açıklayan ideolojik basınla fena halde dalga geçiyordu. Adrian da ona karşı çıkmıyordu; bense, ülkedeki derin hassasiyetlere katıldığım halde, onun sözlerinde bir nebze gerçek payı olduğunu teslim etmekten geri kalmıyordum. </p>
			<p>Üçümüz, Nike heykelinin bulunduğu salonda akşam yemeği yiyorduk; bize nezaket içinde servis yapan Clementine Schweigestill’in giriş çıkışları arasında Adrian’a, Langensalza’daki kız kardeşi Ursula’nın halini hatırını sormaya karar verdim. Çok mutlu bir evliliği varmış; sağlık açısından da, 1911 ve 1912’de üst üste yaptığı iki doğuma bağlı olarak yakalandığı ciğerinin üst lobundaki hafif zatürreeden de kurtulmuştu. O sıra dünyaya gelen iki Schneidewein bebeğinden biri Rosa, diğeri Ezechiel’di. 1922 ve 1923’te yine peş peşe doğacak iki bebekten önce dolu dolu bir on yıl geçecekti. Bir sonraki oğlan, Raimund olacaktı. Orada, üçümüz baş başa oturduğumuz o gece, tılsımlı Nepomuk’un dünyaya gelmesine daha dokuz yıl vardı. </p>
			<p>Yemek esnasında da, daha sonra çalışma odasında da siyaset ve ahlaka dair çok şey konuşuldu; Schildknapp’ın savaşa dair kendi deneyimlerine dayalı katı görüşlerini mevcut tek bakış açısı olarak ortaya atmasını biraz olsun dengelemek üzere ben de hassasiyetle, böyle tarihî anlarda nasyonal karakterin nasıl da efsane gibi ortaya çıktığından dem vurdum. Almanya’nın oynadığı önemli rolün, yani Belçika’ya karşı hatasının, Büyük Frederik’in resmen tarafsız olan Saksonya’ya yaptığı büyük güç gösterisini anımsattığını, dünyanın bunu üzerine kopardığı yırtıcı yaygaradan, filozof Reich şansölyesinin hatasının bilincine vararak o halka mal olmuş, tercüme edilemez “zaruret buyruk dinlemez” deyişinden, hüküm süren hayati zaruretler karşısında eski, hukuki evrakın Tanrı’nın huzurunda nasıl küçümsendiğinden söz ettim. Bunun üzerine Rüdiger gülmeye başladı, bizi de güldürdü; zira benim hassasiyetle çizdiğim tabloyu bir ölçüde kabul ediyordu ama o uzun boylu filozof şansölyenin bu keyfi kabalığını, vakur pişmanlığını, kötü bir işe girişirken gösterdiği safiyane işgüzarlığı, çoktandır kararlaştırılmış stratejik bir planı ahlaki bir şairaneliğe büründürme gayretini ironik biçimde ele alarak karşı konulmaz bir biçimde güldürüye döndürdü – işin daha da komik olan yanı, dünyanın, besbelli ki, çoktandır bildiği bu saldırı planı karşısında kendinden geçmiş bir şekilde erdem diye kükremesiydi; ev sahibimizin bundan çok hoşlandığını, gülebildiği için minnettar olduğunu görünce bu neşeli ortama ben de katıldım; komedi ile trajedinin aynı ağaçta yetiştiğini, birinden diğerinde dönmek için aydınlatmanın yönünü değiştirmenin yeterli olduğunu hiç aklımdan çıkarmadan. </p>
			<p>Esasen, Almanya’nın içinde bulunduğu çıkmazda, moral olarak yalnızlaşmasının, resmen dışlanmasının, dünyanın onun gücü ve savaşa hazır olma üstünlüğü karşısında kapıldığı korkunun payı olduğunu anlayabiliyor, hissediyordum; bu arada, bu güçlü ve üstün olma varsayımının dışlanmış olmamız olgusuna karşı kabaca bir teselli oluşturduğunu da teslim ediyordum – hayati önemdeki bu konuların espri konusu edilmesine aldırmaksızın, odada bir aşağı bir yukarı yürüyerek onların karşısında savunulması güç olan vatansever hassasiyetlerim hakkında sözler sarf ediyordum. Bu arada Schildknapp derin koltuğunda oturmuş ince kıyılmış tütün dolu piposunu içiyor, Adrian ise her zaman olduğu gibi orta kısmı alçaltılmış ve üzerine okuma yazma kürsüsünün yerleştirilmiş olduğu eski Alman masasının başında duruyordu. Gariptir, o da Holbein’in çizdiği Erasmus gibi eğik bir zeminde yazıyordu. Masanın üzerinde birkaç kitap vardı. Bir Kleist cildinin, kuklalar üzerine yazılmış bir makalesine okuma işareti konulmuştu; vazgeçilmez olarak Shakespeare soneleri, yanı sıra bir de aynı yazarın oyunlarını içeren bir cilt vardı: <em>On İkinci Gece</em>,<em> Kuru Gürültü</em>, bir de yanılmıyorsam, <em>Veronalı İki Centilmen</em>. Kürsünün üzerinde çalışma kâğıtları duruyordu: uçuşan yapraklar halinde taslaklar, başlangıçlar, notlar, çeşitli aşamalarda eskizler... İlk satırları çoğunlukla kemanlar ya da ahşap üflemeliler için doldurulmuştu, en altta da baslar vardı, araları ise henüz boş ve beyazdı. Öte yandan, armonik ilişkiler ve çalgı gruplamaları notaya geçirilmiş, diğer üst sesler de açıklık kazanmıştı. Ağzında sigarası önüne eğilmiş, kareli tahtada bir satranç oyuncusunun hangi hamleyi yapacağını etüt ettiği gibi durumu görmeye çalışıyordu; müzik kompozisyonu buna çok benzer. Beraberliğimiz, o kadar sorunsuzdu ki, yalnızmış gibi davranıyor, bir klarnet ya da korno motifini yerine yerleştirmek üzere gönlüne göre kaleme sarılıyordu. </p>
			<p>Kozmik müziği de <em>Brentano Şarkıları</em>’nın basıldığı koşullara benzer biçimde Mainz’ta, Schott ve Oğulları tarafından basıldıktan sonra şimdi neyle meşgul olduğunu pek bilmiyorduk. Dramatik grotesk bir süitten söz edilebilirdi; konusunu duyduğumuz kadarıyla eski bir hikâye ve anekdot kitabı olan <em>Gesta Romanorum</em>’dan alıyordu; ne çıkacağını, bir şey çıkıp çıkmayacağını, sonuna kadar götürüp götürmeyeceğini kendi de kestiremeden denemeler yapıyordu. Karakterler, insanlar için değil, kuklalar için düşünülmüştü. (Bu, neden Kleist’i seçtiğini açıklıyordu.) – <em>Evrenin Mucizeleri</em>’ne gelince, bu ciddi surette iddialı esere yurtdışında bir temsil ayarlanmıştı, ama savaş patlak verince suya düşmüştü. Yemekteyken bundan söz etmiştik. <em>Aşkın Çabası Boşuna</em>’nın Lübeck’ teki temsili başarısız olsa da, <em>Brentano Şarkıları</em> tek başına etkisini göstermiş, sayesinde Adrian’ın adı, Münih’te değil ama Almanya’nın daha duyarlı yerlerindeki sanat çevrelerinde deneysel karakterde de olsa belli ölçülerde ezoterik bir yankı uyandırmıştı. Birkaç hafta önce Paris’teki Rus Balesi direktörü, Colonne Orkestrası eski üyesi Herr Monteux’den bir mektup almıştı. Mektupta, deneysel müziğe sıcak bakan bu şefin, <em>Evrenin Mucizeleri</em> ile birlikte <em>Aşkın Çabası Boşuna</em>’dan birkaç orkestra parçasını tümüyle konser biçiminde sahnelemek istediğini bildiriyordu. Bu organizasyon için Champs-Elysées Tiyatrosu’nu öngörüyor, Adrian’ı eserleri üzerinde birlikte çalışmak ve yorumlamak üzere Paris’e davet ediyordu. Arkadaşımıza bu koşullarda davete icabet edip etmeyeceğini sormadık. Her halükârda koşullar öyle bir gelişti ki, konu bir daha gündeme gelmedi. </p>
			<p>Kendimi hâlâ ahşap kaplamalı, büyük avizeli, oymalı dolaplı, yassı deri minderli köşe divanıyla, derin pencere oyuklarıyla, o odanın halısıyla zeminin üzerinde gezinir, Almanya üzerine ahkâm keserken görüyorum – ilgi göstermesini pek beklemediğim Adrian’dan çok, kendim ve Schildknapp için konuşuyordum. Ders vermeye ve konuşmaya alışkın bir kişi olarak konumuma ısınmıştım, bu işten keyif alıyordum. Kötü bir konuşmacı sayılmazdım ve kendi kendimi dinlemekten hoşlanıyor, kelimelere olan hâkimiyetimden belli bir hoşnutluk duyuyordum. </p>
			<p>Canlı el kol hareketlerine başvurarak Rüdiger’e, sözlerimi o pek kızdığı savaş çığırtkanlığı olarak sayıp saymamak konusunda, kendisinin karar vermesi gerektiğini anlatıyordum. Ancak bu arada etkileyici yüz ifadelerinden imtina etmeksizin, konuya biraz da psikolojik yönde bir katkıda bulunuyor, aslında çokyönlü bir yapıya sahip Alman varlığının tarihî bir noktada bulunduğunu, kanımca bu psikolojiyi doğal karşılayıp buna izin vermek gerektiğini, son tahlilde burada büyük bir başarının söz konusu olduğunu vurguluyordum. </p>
			<p>“Bizim türümüzde bir halk için,” diye devam ettim. “Maneviyat her zaman ön plandadır ve esas motive eden unsur budur. Politik eylem, ikinci sırada gelir. Bir refleks, bir ifade, bir araçtır. Kaderin bizi görevlendirdiği dünya gücü olma atılımımız ta derinlerden gelmektedir; Dünya karşısında şahlanışımız, bilincinde olmaktan acı duyduğumuz yalnızlığımızdandır; imparatorluğun kurulduğu günden beri dünya ekonomisiyle aramızdaki en güçlü bağlar bile bu yalnızlığı giderememiştir. Acı olan, aslında bir özlemin, beraberlik için duyduğumuz açlığın, savaşa yönelmiş ampirik bir olgu olarak tezahür etmesidir.”</p>
			<p>“Tanrı gayretlerinizi kutsasın!” dediğini işittim Adrian’ın kısık sesle kısa bir kahkaha atarak. Nota kâğıtlarından başını kaldırmamıştı bile. </p>
			<p>Durakladım ve ona baktım ama o ilgilenmedi.</p>
			<p>“Ne için,” diye karşılık verdim. “Senin kanaatine göre nasıl tamamlanacak cümle? ‘Sizden bir iş çıkmaz, <em>Hallelujah</em>!’ şeklinde mi?”</p>
			<p>“Daha iyisi, ‘Bundan bir iş çıkmaz,’ diyelim,” diye karşılık verdi. “Öğrenci ağzı kullandığım için bağışla; ama konuşman bana o fi tarihindeki samanlık yatakhanesindeki münazaralarımızı hatırlattı – neydi o oğlanların adı? Bakıyorum da eski adlar aklımdan siliniyor.” (Bunu söylediğinde henüz yirmi dokuzundaydı.) –  “Deutschmeyer miydi? Dungersleben mi?”</p>
			<p>“Soylu Deutschlin’i kastediyor olmalısın,” dedim. “Diğerinin adı da Dungersheim’dı. Bir Hubmeyer, bir de Teutleben vardı. Sen isimleri hiç aklında tutmazsın zaten. İyi, gayretli çocuklardı.”</p>
			<p>“Her neyse! Hatırlasana ‘Schappeler’ diye seslenince cevap veren biri vardı; sonra bir de sosyoloji doktoru. Ne diyorsun buna şimdi? Aslında sen, onlardan biri değildin fakülte itibarıyla. Oysa bugün seni dinlerken onları dinler gibi oluyorum. Samanlık yatakhanesinde – demek istediğim: bir zamanlar öğrenciysen, hep öğrenci kalırsın. Akademik hayat, insanı genç ve zinde tutar.”</p>
			<p>“Onların fakültesinden olan sendin,” dedim. “Ama aslına bakarsan, sen, benden daha çok misafir öğrenci gibiydin. Elbette Adri. Ben sadece bir öğrenciyim; öyle kaldığımı söylerken de haklısın; dahası, akademik hayatın insanı genç tuttuğu konusunda da haklısın; bunun anlamı da, akla ve özgür düşünceye sadık kalmak, kaba olaylara daha seçkin yorumlar yapmaya imkân sağlar.”</p>
			<p>“Burada sadakatten mi söz ediyoruz?” diye sordu. “Anladığım kadarıyla Kaisersaschern dünya kenti olmak istiyormuş. Bu bana pek vefalı bir işmiş gibi gelmiyor.”</p>
			<p>“Haydi, haydi,” diye bağırdım ona. “Hiç de böyle bir şey anlamadın. Benim, dünya karşısında Alman atılımı demekle neyi kastettiğimi pekâlâ biliyorsun işte.”</p>
			<p>“Anlasam da pek bir faydası olmaz,” diye cevap verdi. “Zira kaba olay dediklerin ilk olarak bizim kopukluğumuzu ve kendi içimize dönüklüğümüzü daha artıracaktır; siz savaş yanlıları, siz istediğiniz kadar Avrupa’ya hayran olabilirsiniz; ama görüyorsun işte ben Paris’e gidemiyorum. Siz gidersiniz benim yerime. O da iyi. Laf aramızda, ben zaten gitmeyecektim. Utangaçlığımı gizlememe yardımcı oldunuz.”</p>
			<p>“Savaş kısa sürecek,” dedim sesimi bastırmaya çalışarak; zira sözleri içimi acıtmıştı. “Fazla uzun süremez. Hızlı bir başarı bekliyoruz; borcumuzu kabul edecek, telafi edeceğimizi açıklayacağız. Suçu üstleneceğiz...”</p>
			<p>“Ve sizler, bunu onurla taşıyacaksınız,” diye atıldı. “Almanya’nın omuzları geniştir ne de olsa; böyle gerçek bir atılımı uygar dünyanın cinayet olarak adlandırması kimin umurunda ki? Umarım üstüne alınmazsın; samanlık yatakhanesinde dile gelen, senin de katıldığın bu fikre pek kıymet vermiyorum. Temelde dünyada sadece bir mesele var; adı da, nasıl başarılı olunur? Nasıl kurtulunur? Koza nasıl delinir, nasıl kelebek olunur? Genel durum için bu soru geçerlidir. Burada da başarıdan söz edilmekte.” Masanın üzerinde duran Kleist yazılarının arasındaki kırmızı kitap ayracını çekip aldı. “Burada, kuklalara dair o muhteşem paragrafta, buna ‘dünya tarihinin son bölümü’ deniyor. Bu arada burada sadece estetikten söz ediliyor; kullanım hakkı aslında kuklacıya ve Tanrı’ya, yani bilinçsizce ya da sonsuz bir bilinçle hareket edene mahsus olan hoşluktan, özgürce bir zarafetten yani... Öte yandan sıfırla sonsuz arasındaki her yansıma, zarafeti öldürüyor. Bu yazara göre bilinç, ebediyete göçmeli ki zarafet yeniden kendine gelsin ve Âdem, bilgi ağacından bir kez daha ısırmalı ki masumiyeti geri dönsün.”</p>
			<p>“Çok sevindim,” diye haykırdım. “Bunu okumuş olduğun için çok sevindim. Fevkalade iyi düşündün; bunu başarı kavramıyla ilişkilendirmekle isabet ettin. Ama ‘sadece estetikten söz ediliyor’ deme; ‘sadece’ deme! Estetiği insanlığın kısmi bir yan alanı olarak değerlendirmekle büyük bir haksızlık ediliyor; bundan çok daha büyük bir anlam taşıyor; temelde her şey onun etki alanının genişlemesine ya da yabancılaşmasına bağlı; tıpkı yazarın ‘hoşluk’ kelimesine en geniş anlamını yüklediği gibi. Estetik bakımdan kurtulmuş ya da kurtulamamış olmak; bu kaderdir; mutlu ya da mutsuz olmak buna bağlıdır; yani dünyada dostlarıyla birlikte yaşamak ya da gururuyla bile olsa da umarsız bir yalnızlık içinde kalmak; nefretlik olanın nefret edilen olduğunu bilmek için filolog olmaya gerek yok. Nefretlik olma haline mahkûm ve ona bağlı kalmaktan kurtulmak arzusu bu – şimdi yine samanlıkta eşiniyorum belki ama ben bu arzuyu duyuyorum ve her zaman da duymuşumdur; bunu şu kaba bir bakış açısına karşı savunmak istiyorum; Almanlık, <em>kat’exochen</em>’dir<a class="si-noteref epub-type_noteref" href="#f156" id="backref_156">156</a>, koyu bir Alman olma durumudur; doğrudan doğruya bir tuhaf ruh halinin tanımıdır, münzevilik zehri, taşralı bir kenarda köşede kalmışlık hissi, nevrotik biçimde nahoş durumlara karışma hali, bir tür satanizm...”</p>
			<p>Kestim. Adrian bana bakıyordu; sanırım beti benzi atmıştı. Bana çevirdiği bakış, bilinçli bir şekilde beni mutsuz eden, ben ya da bir başkası fark etmez, çevrildiği herhangi birini aynı derecede mutsuz edecek bir bakıştı; suskun, müphem, incitecek kadar soğuk ve mesafeli. Ardından hemen gülüşü geldi; ağzı kapalı, burun kanatlarını alaylı bir şekilde titreştiren gülüşü – sonra da başını çevirişi. Masadan uzaklaşıp Schildknapp’ın yanına doğru değil, ahşap kaplamasında bir aziz resminin asılı durduğu pencere boşluğuna doğru yürüdü. Rüdiger bir şeyler söyledi. Aklımda kaldığı kadarıyla yakında cepheye gideceğim için, hem de atla gideceğim için iyi şanslar diledi. “Cepheye at sırtında gitmek vardı; yoksa iyisi mi hiç gitmemeli,” dedi. Hayalî bir beygirin boynunu okşadı. Güldük. İstasyona gideceğim sırada vedalaşmamız kolay oldu, neşeli geçti. İyi ki duygusal olmadı; aksi halde pek uygun düşmeyecekti. Ancak Adrian’ın o son bakışını yanımda götürüyordum savaşa – belki de beni kısa sürede geriye, eve getirecek olan, görünürde bitlerden kaptığım tifüs değil, o bakıştı. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f152"><a class="si-backref" href="#backref_152">152</a><span class="si-text">. (Fr.) Büyük kötülük. (Y.N.)</span></div>
				<div class="si-footnote html5_aside epub-type_footnote" id="f153"><a class="si-backref" href="#backref_153">153</a><span class="si-text">. (Fr.) Ah mösyö, savaş, ne büyük kötülük. (Y.N.)</span></div>
				<div class="si-footnote html5_aside epub-type_footnote" id="f154"><a class="si-backref" href="#backref_154">154</a><span class="si-text">. (Lat.) Bedenin sana ait. Özgürlüğün sınırlanmasına dair tüm olası cezai işlemlerin yargı denetiminde olması ilkesi. (Y.N.)</span></div>
				<div class="si-footnote html5_aside epub-type_footnote" id="f155"><a class="si-backref" href="#backref_155">155</a><span class="si-text">. (Fr.) Bana, hayatımın sonuna yetecek kadar üzüldüm. (Y.N.)</span></div>
				<div class="si-footnote html5_aside epub-type_footnote" id="f156"><a class="si-backref" href="#backref_156">156</a><span class="si-text">. (Yun.) Daha üstünü bulunmayan (bir) şey. (Y.N.)</span></div>
			</div>
  </body>
</html>