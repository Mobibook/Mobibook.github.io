<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="chapter html5_article">
			<h1>VI</h1>
			<p>Saale kıyısındaki baba şehrimi bir yabancıya anlatacak olursak, Halle’nin biraz güneyinde, Thüringen’in karşısına bir yerlere düştüğünü söyleyebiliriz. Neredeyse, bir zamanlar orada olduğunu söyleyecektim – zira uzun süre uzakta olunca her şey geçmişte kalmış gibi geliyor. Oysa kuleleri hâlâ yerli yerinde; mimari görüntüsünün hava bombardımanlarından herhangi zarar görmüş olduğunu duymadım bugüne kadar; tarihsel güzellikleri açısından bu son derece esef verici bir şey olurdu. Huzur içinde belirteyim ki, nüfusumuzun büyük çoğunluğuyla, en ağır darbelere maruz kalıp evsiz barksız bırakılmış olanlarıyla bile aynı duyguları paylaşmak isterim ki, bizler, ettiğimizi bulduk; işlediğimiz günahtan da daha ağır bir kefaret ödedik. Rüzgâr eken fırtına biçer sözü, kulaklarımıza küpe olmalı. </p>
			<p>Kaisersaschern, ne ticaret şehri olan Halle’ye, ne Thomaskantor’un şehri Leipzig’e, ne Weimar’a ne de Dessau ve Magdeburg’a uzak sayılır; buna rağmen demiryollarının bir düğüm noktası olarak 27<span class="space"/>000 nüfusuyla tamamen kendine yeterli bir şehirdir ve her Alman şehri gibi kendini, tarihsel öz değerlere sahip bir kültür merkezi olarak hisseder. Geçimini, makine, deri, iplik, armatür, kimyasal fabrikaları ve değirmen gibi değişik endüstrilerden sağlar. İçinde salonlar dolusu kaba işkence aletleri bulunan bir kültür tarihi müzesine, aralarında bazı bilginlerin Merseburg’dakilerden daha eski olduğunu ileri sürdükleri, biraz yağmur duasını andıran, Fulda lehçesinde aliterasyonla yazılmış oldukça önemli sayılan iki büyü duasının bulunduğu 5<span class="space"/>000 elyazması ile 25<span class="space"/>000 ciltlik çok değerli bir kütüphaneye sahiptir. – Şehir X. yüzyılda Katolik Piskoposluk bölgesiydi; XII. yüzyıl başlarından XIV. yüzyıla kadar da böyle kaldı. Bir sarayı ve bir katedrali vardır, katedralin içinde Adelaide’nin torunu, Teophano’nun oğlu, Saksonyalı olduğu için değil, Scipio’nun Africanus soyadını alması misali, Saksonya’yı yendiği için kendini <em>Imperator Romanorum et Saxonicus</em> ilan eden Kayser III. Otto’nun mezarı yer alır. 1002 yılında sevgili Roması’ndan sürülüp de kahrından ölünce, kemikleri Almanya’ya getirilmiş, Kaisersaschern’deki katedrale gömülmüştür – Bu tümüyle onun iradesi dışında bir durumdu. Çünkü kendisi, Almanların kendi kendilerine karşı duydukları antipatinin timsalidir ve ömrü boyunca Alman olmaktan dolayı acı çekmiştir.</p>
			<p>Şimdilerde geçmiş zaman kipinde konuşmayı tercih ettiğim bu şehir, yani Kaisersaschern, gençliğimizin şehridir ve bu şehir için, hem atmosferi hem de dış görünüşü bakımından Ortaçağ havasını oldukça güçlü bir biçimde koruduğu söylenebilir. Eski kiliseleri, iyi korunmuş evleri, ambarları, ahşap karkasları dışarıdan görülen çıkmalı binaları, sivri çatılı yuvarlak kuleleri, parke taşı döşeli ağaçlı meydanları, birer çıkıntı oluşturan balkonlarıyla, cephe boyunca zemin kata kadar inen iki sivri kulesi ve yüksek çatısındaki çanıyla gotik ile Rönesans arasında kalmış belediye binası ve bunlara benzer başka özellikleri, bu kentte geçmişle bağları kopmamış bir hayatın devam ettiği duygusunu uyandırır. Bu şehir, belli bir zamana ait olmamak kavramını, skolastik anlamda <em>nunc stan</em> durumunu alnında taşır gibidir. Üç yüzyıl, dokuz yüzyıl öncesinden beri değişmeyen kimliği, üzerinden akıp giden, her şeyi durmadan değiştiren zamana karşı kendini korumuştur – imajını belirleyen diğer şeylerin yanı sırasofuluğu, yani zamana karşı direnen inadı ve gururu sayesinde başka şeyler de, hatıraları ve vakarı da ayakta kalmıştır. </p>
			<p>Şehrin görünüşü üzerine söyleyeceklerim bu kadar. Ancak havasında, insanlığın XV. yüzyılın son onyıllarındaki haletiruhiyesinden, sona ermekte olan Ortaçağ’ın isterisinden, gizemli, salgın bir ruhsal hastalıktan bir şeyler asılı kalmış gibiydi. Uyanık zihniyetli, modern bir şehirden böyle söz etmek tuhaf kaçabilir (bu şehir modern değildi; yaşlıydı ve yaşlılık, şimdiki zamandan ziyade, geçmiş zaman demektir; şimdiki zamanla örtüşen bir geçmiş zaman) – ama kulağa biraz fazla abartılı gelse de, burada bir an için ansızın çocukça bir Haçlı hareketi, kutsal addedilen bir sinir krizi patlak verdiğini, hezeyan içinde komünistlik nutukları atıldığını, “laik cadı” ateşlerinin yakıldığını, halkın mistik bir havada haç mucizesi görüntüleri verecek şekilde ortalara döküldüğünü tasavvur edebiliriz. Tabii ki burada böyle şeyler olmadı. –Nasıl olabilirdi ki? Zamanın koşullarının ve düzeninin gereği olarak polis buna izin vermezdi. Günümüzde neden durdurmadı polis böyle şeyleri?– Yine zamanın gereği; böyle şeylere izin veren zamanının gereği. İçinde yaşadığımız zaman, zamanın ta kendisi, gizliden gizliye, ya da gizliden öte, son derece bilinçli bir şekilde, kendinden menkul bir bilinçle, tuhaf bir biçimde hayatın gerçekliğinden, sadeliğinden kuşkuya düşürüyor insanı; belki de tümüyle yanlış ve uğursuz bir tarihsellik üretiyor; dediğim o ki, zaman, yeni zamanın ruhunun yüzüne vurmak üzere, kitap yakmak ve adını anmak istemediğim başka birtakım sembolik hareketlerin heyecanı içinde o eski dönemlere geri dönmek, karanlık bir şeyleri tekrarlamak eğilimi gösteriyor. </p>
			<p>Bu tür eskiye ait nevrotik, derinlerden gelen bazı şeylerin, bir şehrin gizemli, manevi özelliklerinin simgeleri, şehrin görsel manzarası, kendine özgü fiziksel yapıları kadar, surları içinde yaşayan çok sayıda “orijinal”, toplum dışı kalmış, zararsız yarı delileridir. Karşılarında, onları kovalayan, alaya alan ama batıl inançlı bir panik içinde kaçan çocuklar, “oğlanlar” vardır. Bir zamanlar, belirli bir “yaşlı kadın” tipi tartışmasız olarak cadılık şaibesi altındaydı. Kötü pitoresk bir dış görünüşe sahipti; kuşkuların etkisiyle gelişir, som şeklini folklorik hayal gücüne bağlı olarak tamamlardı – kısa boylu, kambur, sinsi bakışlı, gözleri yaşlı, karga burunlu, ince dudaklıydı; gençleri korkutmak için koltuk değnekleriyle dolaşır, tercihen bir kedisi, bir baykuşu ve konuşan bir kuşu olurdu. Kaisersaschern her zaman bu tipin birkaç örneğini barındırmıştır. İçlerinde en popüleri, en abartılanı ve en korkulanı “Bodrum” Liese’siydi. Ona böyle denmesinin sebebi, Küçük Gelbgiesser Geçidi’nde bir bodrum katında oturmasıydı. Görünüşü genel önyargılara o denli uyan bir ihtiyardı ki, rastlayanları, özellikle de peşine takılmış gençleri beddualarıyla bağıra çağıra lanetlerken, aslında hiçbir kusuru olmadığı halde, en inanmaz kişileri bile arkaik bir dehşete düşürebilirdi. </p>
			<p>Günümüzde yaşananlara dayanarak hiç çekinmeden şunu söyleyeceğim. Aydınlanma dostları için “halk” kelimesi ve kavramı, her zaman arkaik ve ürkütücü bir anlam taşır; kalabalıkları gerici kötülüklere yönlendirmek için onlara “halk” diye hitap etmenin yeterli olacağı bilinir. Gözlerimizin önünde, ya da tam olarak gözümüzün önünde olmasa bile, Tanrı adına, insanlık adına, adalet adına olamayacak nice şey hep halk adına, olup bitmiştir! (Gerçek olan şudur ki, halk, her zaman “halk” olarak kalır. En azından varlığının belli bir katmanında; arkaik olanında.) Küçük Gelbgiesser Geçidi’nin seçim günü sosyal demokrat oy pusulası veren sakinleri ve komşuları bile, yerin üzerinde bir konuta sahip olamayan, yoksulluk içindeki bu ninenin sefaletinde şeytani bir şeyler bulmak, yaklaştığı zaman cadı bakışlarından korumak için çocuklarına sarılmak eğilimindeydiler. Böyle bir kadın yakılacak olsaydı eğer –ki basit birtakım değişikliklerle buna gerekçe bulmak ihtimal dahilinde olmaktan pek de uzak sayılmaz– şehrin ileri gelenlerinin arkasına kurulmuş bariyerlerin ardında durur, ağızları açık seyrederler, muhtemelen isyan filan da etmezlerdi. (Halktan söz ediyorum.) Ama eski çağlardan kalma bu folklorik katman hâlâ hepimizin içinde yaşıyor. Bu konuda ne düşündüğümü tam olarak ifade etmem gerekirse, ben, dini onları zapturapt altında tutmak için en yeterli, en uygun araç olarak görmüyorum. Kanımca bunun için edebiyat, beşerî bilimler, özgür ve güzel insan ideali daha yararlı olurdu.</p>
			<p>Kaisersaschern’in toplum dışı kalmış tiplerine geri dönecek olursak, yaşı belli olmayan bir adam vardı. Birileri aniden seslenecek olsa, bir bacağını yukarı kaldırıp sekerek dans etmeye başlar, bağırıp çağırarak peşine düşen sokak çocuklarına, yüzünde hüzünlü ve çirkin bir ifadeyle özür diler gibi gülümserdi. Bir de kılığı kıyafetiyle tamamen çağdışı Mathilde Spiegel adlı bir kişilik vardı. Kırmalı bir uzun etek, <em>fladus</em> denen bir topuzla gezerdi. – Bu komik <em>fladus</em> kelimesi, Fransızca iltifat anlamına gelen <em>flûte douce</em>’dan bozmaydı; burada tuhaf, bukleli bir saç modeli ve baş süslemesi anlamında kullanılıyordu. – Makyajlıydı ama bayağılıktan uzaktı; bunun için fazla kaçık bir kadındı. Peşinde atlas yelekli, basık burunlu kısa tüylü, küçük Çin köpekleri, deli dolu kendini beğenmişliğiyle şehirde dolaşır dururdu. – Son olarak bir de siğilli, kıpkırmızı burnu, işaretparmağında kalın mühür yüzüğü, söylediği her kelimeye anlamsızca öten bir dırıltı ekleme tikinden dolayı çocukların <em>Tüdelüt</em> adını taktıkları Schnalle adında, kısa boylu bir emekli vardı. İstasyona gitmekten hoşlanır, her yük katarı hareket ettiğinde, en son vagonun tepesinde oturan adamı, mühür yüzüklü parmağını sallayarak uyarırdı: “Aman aşağı düşmeyesiniz, düşmeyesiniz! <em>Tüdelüt</em>!”</p>
			<p>Bu tuhaf anıları buraya eklerken önemsiz bir şey yapıyor olduğum hissine kapılmıyor değilim. Ancak, takdim ettiğim tiplemeler, genel çevre bakımından, Adrian’ ın üniversiteye gidinceye kadar, benim de hep yanında olduğum sekiz gençlik yılını geçirdiği şehrimizin psişik görünümü bakımından son derece karakteristiktir. Yaşım gereği ondan iki sınıf öndeysem de, ders aralarını çoğunlukla etrafı duvarlarla çevrili bahçede ikimizin de arkadaşlarından ayrı, baş başa geçirirdik. Öğleden sonraları, bazen “Aziz Müşteriler” Eczanesi’nin karşısındaki küçük öğrenci odamızda buluşurduk; bazen de ben onu, amcasının Parochial Caddesi 15 numaradaki asma katı ünlü Leverkühn Müzik Aletleri deposu olarak kullanılan evinde, ziyaret ederdim.</p>
			</div>
  </body>
</html>