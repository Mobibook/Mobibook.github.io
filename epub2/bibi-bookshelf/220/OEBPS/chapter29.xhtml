<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter29">
<div class="chapter html5_article">
			<h1>XXIX</h1>
			<p>1914 Münih Faşingi, Epifanya ile Küllenme Çarşambası arasındaki bayram ateşinden kızarmış yanaklarımızla geçirdiğimiz o gevşek ve barıştırıcı haftalar, Freising’den genç bir lise profesörü olarak kâh tek başıma kâh Adrian eşliğinde katıldığım bazısı ortak bazısı özel etkinlikler, çok canlı ama doğrusunu söylemek gerekirse, uğursuzluk yüklü anılar olarak kaldı aklımda. Şimdi tarihsel açıdan bakınca, korkulu günlerle dolu <em>bir</em> döneme denk geliyordu. Isar Nehri’nin kıyısındaki bu kentte yaşamın estetik masumiyetini, Dionysos’u anımsatan keyifli hayatını, eğer böyle ifade etmeme izin verilirse, ebediyen sona erdirecek Birinci Dünya Savaşı denen dört yıllık savaşın başlamasından önceki son faşingdi bu. Aynı zamanda tanıdık çevremizdeki kimi kişilerin kaderlerinin akışı içinde, elbette başka kimsenin dikkatini çekmeksizin gözlerimin önünde felaketlere sürüklendikleri bir sürecin başlangıcıydı; bir yanıyla kahramanım Adrian Leverkühn’ün ölümcül sonuçlar getirecek anlaşılmaz bazı hareketlerde bulunarak karıştığı, benim de yakından tanığı olduğum üzere hayatını ve yazgısını yakından ilgilendiren olaylardan bu sayfalarda kaçınılmaz olarak söz edilmesi gerekiyor. </p>
			<p>Bununla Clarissa Rodde’nin, o zamanlar bizimle birlikte vakit geçiren, henüz annesinin yanında yaşayan, karnaval eğlencelerine katılan ama hocasının, Saray Tiyatrosu’nun sanat yönetmeninin aracılığıyla bir taşra sahnesinde iş bulup amatör olarak oynamak üzere şehirden ayrılmaya hazırlanan o gururlu, alaycı, ölümü küçümseyen sarışının başına gelenleri kastetmiyorum. O husus da başlı başına bir talihsizlik olarak zuhur etmiş olmalıydı ve adı Seiler olan hocasını bununla ilgili olarak her tür sorumluluktan uzak tutmak gerekirdi. Adam, günün birinde Frau Rodde’ye bir mektup yazmış, mektupta öğrencisinin fevkalade zeki, tiyatro aşkıyla dolu olduğunu ama doğal yeteneğinin başarılı bir tiyatro kariyeri yapmasına yeterli olmadığını yazmıştı; tiyatro sanatçılığının temelinde yatan, tiyatro kanı dedikleri komedyen içgüdüsünden yoksun olduğunu, seçtiği bu yolda devam etmemesi gerektiğini tavsiye ediyordu. Ancak bu, Clarissa cephesinde ağır bir ağlama nöbetine, bir ümitsizlik buhranına yola açmış, dolayısıyla annesinin de yüreğine dokunmuştu. Mektubu yazan saray oyuncusu Seiler’den eğitime ara vermesini, ilişkilerini kullanarak genç kıza tiyatroya yeni başlayanlar kademesinde bir konum bulunmasına yardımcı olması istenmişti. </p>
			<p>Clarissa’nın içler acısı yazgısının üzerinden yirmi dört yıl geçti. Bunları da kronolojik sırası içinde anlatacağım. Bu noktada onun o narin, acılı, geçmişi ve ıstırabı damıtan ablası Ines geliyor gözlerimin önüne – ve onunla birlikte, münzevi Adrian Leverkühn’ün hayatının gidişatına çok yakından karışmış olan, üzüntüyle hatırladığım, zavallı Rudi Schwerdtfeger; onu görmezden gelip atlayamam. Okurum, benim bu tür sıçramalarıma artık alışmış olup yazarlara özgü bir hızını alamazlık, bir dizginlenemezlik ve kafa karışıklığı durumuna yormayacaktır. Meselenin aslı şu; yeri gelince, korkuyla endişeyle ve evet dehşetle de olsa anlatmayı çok önceden göze aldığım şeyler, üzerimde öyle bir baskı yaratıyor ki, önceden sadece kendi anlayabildiğim bu sözlerle, ima yoluyla değinerek ağırlıklarını biraz olsun hafifletmeye çalışıyorum – onların çuvaldan yavaş yavaş çıkmasını sağlıyorum. Böylece ileride onları paylaşmayı kolaylaştırıyor, dehşet dikenlerini çıkarıp tekinsizliklerini hafifletmiş oluyorum. Evet, anlatma tekniğimin kusurları için özür dilemeye ve notlarımı açıklamaya burada şimdilik son verelim – Adrian’ın burada sözünü edeceğim gelişmelere başlangıçta uzak durduğunu, pek önemsemediğini, benim ise toplumla daha ilgili ya da diyelim ki insani açıdan daha katılımcı olmam nedeniyle, bunlarla bir ölçüde sadece benim aracılığımla ilgilendiğini söylememe gerek yok. Konu şöyle gelişti. </p>
			<p>Daha önce de işaret ettiğim gibi, Rodde kardeşler, Clarissa ile Ines, anneleri Frau Rodde’yle pek uyum içinde değillerdi. Onun o ılımlı havalı, hafif şehvetli, yarı bohem salonunu, o salonun ayrıcalıklı bir yurttaşlık zamanının kalıntılarıyla tefriş edilmiş olsa da köklerinden kopmuş halinin sinirlerine dokunduğunu pek de saklamıyorlardı. İkisi de ayrı ayrı yönlerde bu sonu olmayan durumdan kurtulma çabasındaydılar. Mağrur Clarissa, çıkışı sanatçılıkta aramış ama hocası bir süre sonra sanatçılık damarının yetersiz olduğunu saptamıştı. İnce, melankolik, baştan beri yaşamdan ürken Ines ise, ruhsal açıdan korunmanın yolunu, burjuva sınıfının güvenli sığınağına geri dönmekte, bu yolda mümkün olduğu kadar saygın, aşkla, olmazsa Tanrı rızasıyla aşksız bir evlilik yapmakta bulmuştu. Ines de, annesinin de kalben onayıyla adımını attığı bu yolda –tıpkı kız kardeşi gibi– başarısız olacaktı tabii. Bunun gerçekleşmesine hem kendi kişisel ideallerinin hem de her şeyi değiştiren, altüst eden niteliğiyle dönemin izin vermeyeceği trajik bir biçimde ortaya çıkacaktı. </p>
			<p>O sıralar, Doktor Helmut Institoris diye biri peydahlanmıştı; bir estetisyen, teknik üniversitede sözleşmeli doçent olarak ders veren bir sanat tarihçisiydi, dinleme salonunda fotoğraflar dağıtarak estetik kuramı ve Rönesans mimarisi anlatıyordu; günün birinde üniversiteye intisap edip profesör, ordinaryüs, akademi üyesi olmak, özellikle de Würzburg’lu, varlıklı bir aileden, önemli bir mirastan pay alacak bir bekâr olarak toplumsal çevresini genişletecek, içtimai mevkiini yükseltecek bir medeni durum elde etmek gibi iyimser beklentiler içindeydi. Kendi ayaklarının üzerinde durabiliyor, seçeceği kızın maddi koşullarını kendine sorun etmiyordu – bilakis evliliğin ekonomik sorumluluğunu elinde tutmak, eşinin tümüyle kendisine bağımlı bir konumda olmasını isteyen erkeklerdendi. </p>
			<p>Bu istek, bir güçlülük duygusunun kanıtı değildir. Institoris de aslında güçlü bir adam değildi – bu onun güçlü olan her şeye, başka hiçbir şeye önem vermeden gelişen şeylere karşı beslediği estetik hayranlığından da belli oluyordu. Uzun kafalı bir sarışındı; daha çok kısa boylu sayılabilirdi; düzgün taranmış hafif yağlı saçlarıyla gayet kibar bir görünüşe sahipti. Dudakları ince sarı bir bıyıkla gölgelenmişti, altın çerçeveli gözlüğünün ardındaki mavi gözlerinin zarif ve soylu bakışlarından, onun zorbalığı –tabii ancak güzel olduğu sürece– takdir edebileceği pek belli olmuyordu; ya da belki çok iyi anlaşılıyordu. Baptist Spengler’in bir keresinde isabetle ifade ettiği gibi, içinde yaşadığımız onyıllar içinde yetiştirilmiş olan, veremin ateşi yanaklarını yakarken sürekli, “Hayat ne kadar güçlü ve güzel!” diye haykıran tiplerden biriydi. </p>
			<p> Ancak Institoris bağırmıyordu; hatta İtalyan Rönesans dönemini “kan ve güzellik tüten” bir zaman olarak anlatırken bile, daha çok alçak sesle, fısıldar gibi konuşuyordu. Zaten verem de değildi; olsa olsa diğer herkes gibi gençliğinde hafif bir tüberküloz atlatmıştı. Ama narin ve asabi bir yapısı vardı. Bir sempatik sinir rahatsızlığından, türlü evhamlar ve erken ölüm korkusu yaratan sempatik sinir sisteminden, <em>solar plexus</em>’tan mustaripti; Meran’da zenginlere hizmet veren bir sanatoryumun kayıtlı müşterisiydi. Muhtemelen kendisi de, doktorları da evlilik hayatının sağlayacağı bakımın ve düzenin, sağlığının güçlenmesine yararlı olacağını umuyorlardı. </p>
			<p>1913-1914 kışında, bu işin nişanlanmaya kadar uzanabileceğinin işaretlerini veren Ines Rodde’ye yaklaştı. Ancak kız, araya savaşın başlamasına kadar uzayacak bir bekleme mühleti koydu; ürkekliği ve sorumluluk duygusu, ikisinin gerçekten birbiri için yaratılıp yaratılmamış oldukları sorusunu yanıtlamak üzere uzun, titiz bir sınav süresini gerekli kılıyordu. Institoris’in zarafetle yerini aldığı Frau Rodde’nin salonunda olsun, genel şenliklerde olsun, ayrı muhabbet köşelerinde olsun, bu “çiftçik” ne zaman beraber görünse, herkes aralarında doğrudan ya da dolaylı sözlerle aynı soruyu tartışır gibiydi; etraflarında bulunan, havada bir ön ya da deneme nişanı kokusu alan, gözlem gücüne sahip, bir insan sever olarak bendeniz de, ister istemez bu tartışmalara katılmaktan geri duramıyordum. </p>
			<p>Helmut’un neden Ines’e göz koyduğuna şaşıranlar, aslında bunu gayet net olarak anlayabilirdi. Ines, bir Rönesans kadını değildi – ne kırılgan ruhuyla ne de zarif bir hüzünle gölgeli bakışları, ne öne doğru çaprazına eğik boynu ne de belirsiz bir hınzırlıkla hafifçe bükülmüş dudaklarıyla. Fakat talibi de estetik bakımdan ideal biriyle baş edecek durumda değildi; erkek olarak üstünlüğü burada epey yetersiz kalırdı – bundan emin olmak için, onu şakadan da olsa Orlando gibi her bakımdan ses getiren güçlü yapılı bir kadının yanında tahayyül etmek yeterliydi. Hem Ines, kadınca cazibeden de tümden yoksun biri değildi; ilgiyle bakan bir erkeğin onun gür saçlarına, eklemlerinde minik çukurlar oluşan ellerine, zarafetle taşıdığı gençliğine âşık olması pekâlâ anlaşılabilirdi; bu belki tam da Helmut’un aradığı şeydi. Kızın koşulları cazip geliyordu. Sözgelimi, çok önem verdiği burjuva kökeni; şimdilerde üstünü biraz otlar bürümüş haliyle, belli bir seviye kaybıyla biraz aşağı çekilmiş olması, onun erkek üstünlüğü açısından sakınca oluşturmuyor; bilakis ona sahip çıkarak yeniden yüceltmek, onarmak arzusu uyandırıyordu. Biraz yoksul düşmüş, biraz da sefahat düşkünü dul bir anne, tiyatrocu bir kız kardeş, şöyle böyle bohem bir çevre – bunlar saygınlığına gölge düşürecek koşullar sayılmazdı pek. Bu evlilikle sosyal açıdan bir şey kaybetmeyecek, kariyerini tehlikeye atmış olmayacaktı. Annesinin Ines’e rahatlıkla, gerektiği gibi bir çeyiz, keten örtüler ve belki gümüş yemek takımları vereceğinden, Ines’in de temsilî açıdan kusursuz bir ev hanımı olacağından emindi. </p>
			<p>Doktor Institoris’in açısından bakınca olay gözüme böyle görünüyordu. Ama kızın gözünden bakınca, konu kabul edilir olmaktan uzaklaşıyordu. Bu aşırı titiz, kendiyle fazla ilgili, gerçi nazik, iyi eğitim görmüş, fakat bedenen kesinlikle mükemmel olmayan, küçük hızlı adımlarla yürüyen adamın, düş gücümü sonuna kadar seferber etsem de, karşı cins üzerinde hiçbir albenisi olamazdı. Öte yandan Ines’in, bakireliğinin verdiği bütün muhafazakârlığına rağmen, aslında böyle bir albeniye ihtiyaç duyduğunu hissedebiliyordum. Buna ek olarak bir de ikisinin birbirine tamamen zıt felsefi düşünceleri ve aralarına kuramsal olarak ibretlik denecek ölçüde farklılıklar bulunan hayat anlayışları vardı. Kısaca formüle edilecek olursa, buna estetik ile ahlak arasındaki çelişki denebilir; dönemin kültürel diyalektiğine büyük ölçüde egemen olan bu çelişki; bir bakıma bu iki genç insanda kişilik buluyordu. Hayatın parıltılı ve pervasız yanının skolastik bir biçimde yüceltilmesiyle, acının derinliğine ve hikmetine duyulan karamsar hayranlık arasındaki çatışma. Bu çelişkinin, esasen kişisel olarak yaratıcı bir bütünlük oluşturduğu, ancak zaman içinde cesaretle ayrışmış olduğu söylenebilir. Doktor Institoris –bir “Aman Tanrım!” eklemeliyim– etiyle kemiğiyle bir Rönesans adamıydı, Ines Rodde ise tam anlamıyla bir karamsar ahlakçılığın çocuğu. “Kan ve güzellik tüten” bir dünyayla hiç ilgisi yoktu. Yaşamla ilgili olarak da, işte tam da bu noktada, kentsoylu, kibar ve gerekirse dıştan gelecek darbeleri iktisadi açıdan yumuşatacak şekilde minderle kaplı bir evlilikte koruma arıyordu. Bu sığınağı sunmak ister görünen adamın –ya da adamcığın– estetik vicdansızlıklar, alçakça güzel eylemler, İtalyan usulü zehirlemelere meraklı biri olması ironik bir şeydi.</p>
			<p>Bu ikisinin baş başayken dünya görüşleriyle ilgili çekişmelere girdiklerinden emin değilim. Daha çok yakın gelecekle ilgili şeylerden konuşuyor, nişanlanırlarsa bunun nasıl olacağını gözden geçiriyorlardı. Felsefe, daha ziyade seçkin toplulukları içindeki sohbetlerinin konusuydu. Çeşitli vesilelerle balo salonlarında ya da ağaç altında, dinlenme ve şarap sofralarında, daha geniş çevrelerde, karşılıklı konuşmalar içinde birbiriyle fikir yarıştırdıklarını hatırlıyorum. Institoris sadece güçlü, kaba güdülere sahip insanların büyük eserler yaratabileceğini iddia ediyor, Ines ise buna karşı çıkıyor, sanatın yüceliklerinin ekseriya Hıristiyanlık vicdanıyla biçimlenmiş, acıyla incelmiş, hayata karşı cesur duruşlu anlayışlardan doğduğunu savunuyordu. Bana bu türden antitezler boş ve fazlasıyla zamana bağlıymış gibi gelir; dehayı, belli ki, bariz bir şekilde hayatiyet ile zaaf arasındaki nadiren başarılı, kesinlikle her zaman kararsız bazı dengelerin oluşturduğu gerçeğine de pek uygun düşmez. Ama bu özel vakada bir kereliğine, bir taraf, aslında <em>olduğu</em> şeyi, yani hayata karşı kırılganlığı, diğer taraf ise sahip olmak için <em>kıvrandığı</em> şeyi, yani gücü temsil ediyordu; o zaman da bunlara izin vermek gerekiyordu. </p>
			<p>Hatırladığım kadarıyla bir keresinde (Knöterichler, Zink ve Spengler, Schildknapp ve onun yayımcısı Radbruch da gruptaydı) öyle bir arada otururken, beklendiği gibi âşıklar arasında değil, tuhaf bir şekilde, Institoris ile şık bir avcı kıyafetiyle aramızda oturan Rudi Schwerdtfeger arasında dostane bir atışma başladı. Konunun ne olduğunu gerçekten hatırlamıyorum; ama fikir ayrılığı Schwerdtfeger’in fazla düşünmeden, hatta hiç düşünmeden ortaya attığı masumane bir mülahazayla patlak verdi. Konu “meziyet”ti. Bildiğim kadarıyla, mücadele verilerek elde edilen, kişinin iradesiyle, zorlanarak ve kendini aşarak edinilen, Rudolf’un yürekten takdir ettiği, hak edilmiş bir kazanım saydığı bu durumu Institoris kabullenmiyor, ter dökerek kazanılmış bir şeyi kendi kafasınca meziyet addetmiyordu; ona göre bu, anlaşılacak şey değildi. Güzellik, estetik açısından bakılınca istek ya da irade değil, sadece yetenek bir meziyetti. Bunun uğruna emek vermek, çaba göstermek ayaktakımına yaraşır bir işti; yalnızca içgüdüyle, gayriihtiyari, kolayca gelen şey, soylu bir şey olabilirdi ve bu yüzden de ancak böylesi meziyet sayılabilirdi. Aslında sevgili Rudi hiç de kahraman ve azimli bir kişi olmamıştı; hayatta kolayına gelmeyen hiçbir işe el atmamıştı; örneğin, başlıca işi olan mükemmel bir şekilde keman çalmaya bile. Ama berikinin söyledikleri keyfini kaçırmıştı. Her ne kadar işin aslı esasında kendisinin pek vâkıf olamayacağı “yüksek” bir şeyler olduğuna dair karanlık bir sezgiye kapılsa da, bunu kendine yedirmek istemiyordu. İnfial içinde açılmış ağzıyla Institoris’in yüzüne baktı, mavi gözlerini onun bir sağ, bir sol gözüne dikiyordu.</p>
			<p>“Hayır, nasıl olabilir, saçmalık bu,” dedi usulca ve bastırılmış bir sesle; savunduğu şeyden çok da emin olmadığı seziliyordu. “Meziyet, kazanılmış olan meziyettir, yetenek böyle değildir. Sen hep güzellikten söz ediyorsun Doktor; ama birinin kendini aşarak doğanın verdiğini daha iyi bir hale getirmesi, yine de güzel bir şeydir. Sen ne dersin, Ines?” diyerek yardım istercesine ona döndü. Bu soruyu yöneltmekle yine olanca saflığıyla kendini ele vermiş oluyordu; zira Ines’in bu gibi işlerde Helmut’la prensip olarak aksi fikirde olduğu kuralından haberi yoktu. </p>
			<p>Ines, yüzü hafifçe kızararak, “Haklısın,” diye yanıt verdi. “Her halükârda sana hak veririm. Yetenek eğlenceli bir şeydir; ama ‘meziyet’ sözcüğünün anlamında da içgüdüsel olan şeyler için söz konusu olmayan bir takdir gizlidir.”</p>
			<p>“Gördün mü!” diye haykırdı Schwerdtfeger muzaffer bir edayla. Institoris buna gülerek karşılık verdi:</p>
			<p>“İtiraf edeyim ki, doğru yere başvurdun.”</p>
			<p>Ancak burada herkesin üstünkörü olsa da fark ettiği gibi, Ines’in yüzünde beliren, kimsenin görmezden gelemediği, kolay kolay da kaybolmayan bir kızarmanın gösterdiği tuhaf bir durum ortaya çıktı. Talibine, bu ve benzer sorularda hak vermemek onun âdetiydi; fakat bu delikanlıya, Rudolf’a doğrudan hak vermek pek de tarzına uygun düşmemişti. Bu noktada Rudolf’un aklına aslında, karşı savın ne olduğunu –kendisine açıklanmadığı sürece– anlayamayan birine hak vermenin etiğe pek uygun olmayan bir vaziyet olduğu gelemezdi. Ines’in hükmünü ifade ettiği sözlerinde, mantıklı, doğal, haklı gibi görünse de, yadırgatıcı bir şeyler vardı ve bence, kız kardeşi Clarissa’nın, Schwerdtfeger’in bu hak edilmemiş zaferine eşlik eden kahkahasıyla bunun altı çizilmiş oluyordu – üstünlük kazanmanın, üstünlükle ilgisi olmayan nedenlere bağlı olduğu durumlarda bir değer taşımadığı, bu aşırı kısa çeneli, mağrur kişiliğin gözünden kaçamazdı; kendi de bu şansı kaçırmak niyetinde değildi. </p>
			<p>“Tamam!” diye seslendi. “Hop hop Rudolf, haydi teşekkür et; kalk ayağa delikanlı ve kurtarıcının önünde eğil, ona bir dondurma alıp gel, gelecek vals için de söz al!”</p>
			<p>Hep böyle yapardı. Kız kardeşiyle mağrur bir dayanışma içinde, onun saygınlığı konu olduğunda her zaman, “Hop, hop!” derdi. Talibi Institoris de centilmenlik konularında durumları kavramakta biraz ağır kaldığında, ona da, “Haydi, hop!” derdi. Gururu nedeniyle her zaman üstünlük taslar, kardeşiyle ilgilenir, bir şeyler gereği gibi olmadı mı fena halde şaşırmış gibi görünürdü. “Eğer biri senden bir şey isteyecek olursa, hemen atılacaksın,” demek ister gibiydi. Bir seferinde Zapfenstösser konseriyle ilgili, sanırım Jeanette Scheurl için, bir bilet bulmak söz konusuydu, birtakım bahaneler ileri süren Schwerdtfeger’e ricada bulunan Adrian’ın adına da, “Hop!” dediğini gayet iyi hatırlıyorum. </p>
			<p>“Evet Rudolf! Haydi! Hop!” diye seslendi. “Tanrı aşkına ne oluyor size? İlle de arkanızdan itmek mi gerek?”</p>
			<p>“Hayır, tabii ki buna gerek yok... Ama...”</p>
			<p>“Aması filan yok,” diye bastırdı, tepeden bakarak yarı latife eder, yarı ciddi cezalandırır gibi. Adrian da, Schwerdtfeger de güldüler – Schwerdtfeger, o bilindik dudak büzerek omuz eğerek takındığı genç tavrıyla her şeyi düzene koyacağını vaat etti.</p>
			<p>Clarissa, Rudolf’ta bir şey istenince atılması gereken bir tür talip görür gibiydi sanki. Aslında o, en safiyane, en iyi niyetli ve en yılmaz şekilde Adrian’ın teveccühü kazanmak için gayret göstermekteydi sadece. Clarissa, kız kardeşinin peşindeki gerçek talibiyle ilgili olarak sık sık benim kanaatimi soruyordu – bunu, zarif ve çekingen bir şekilde yapıyordu, tıpkı Ines gibi; adeta hem öğrenmek ister hem de bir şey işitmek, bilmek istemezmiş gibi hemen omzunu silkiyordu. İki kardeş de bana güven duyardı. Bunun anlamı, bana başkalarını değerlendirebilecek, buna hakkı olan biri gibi değer vermeleriydi; güvenlerinin tam olmasında, benim biraz oyunun dışında durmamın ve tam anlamıyla tarafsız oluşumun etkisi vardı. Güvenilir kişi olma rolü, hem hoşa gider hem de acı verir; zira oyuna hep, dikkate alınmamak önkoşuluyla katılırsınız. Fakat ben kendime sık sık, başkalarına güven vermenin, onlarda bir takım tutkular uyandırmaktan çok daha iyi olduğunu söylemişimdir. “İyi” olarak ortaya çıkmanın, “güzel” olarak görünmekten ne denli evla olduğunu...</p>
			<p>Ines Rodde’nin gözünde “iyi bir insan”, dünya âlemin estetik açıdan hayran olmadığı, salt ahlaki ilişki içinde bulunduğu biriydi; bana olan güveni bundan ileri geliyordu. Ama şunu belirtmeliyim ki ben, iki kardeşe eşit davranmıyor, talip Institoris hakkındaki kanaatimle ilgili bilgilendirmelerimi, soruyu soran kişiye göre biçimlendiriyordum. Clarissa’yla konuşurken daha çok kendimden yola çıkıyor, onun seçimindeki tereddüt konusuna, bu pek de tek taraflı sayılmayacak tereddütler konusunda bir psikolog gibi ifadelerle, “zorba içgüdüler”i yücelten bu zayıf yaratıkla, onun da katıldığı şekilde biraz eğlenmekten çekinmiyordum. Ines sorunca iş değişiyordu. O zaman, her ne kadar inanmasam da, <em>pro forma</em><a class="si-noteref epub-type_noteref" href="#f151" id="backref_151">151</a> varsaydığım duygularını dikkate alıyordum; adamla evlenme ihtimalini öngörerek mantıksal nedenlerle dikkatli davranıyor, saygımı koruyarak onun sağlam niteliklerinden, bilgisinden, temiz bir insan olduğundan, isabetli görüşlerinden dem vuruyordum. Sözlerime yeterli sıcaklığı kazandırmak ama fazla da abartmamak için gösterdiğim çaba bana sevimsiz geliyordu; zira kızın kuşkularını güçlendirmek, onun ihtiyaç duyduğu sığınağın keyfini kaçırmak kadar, kuşkularına rağmen oraya sığınmaya ikna etmek de sorumluluk yüklüyordu. Evet, gel zaman git zaman, özel bir nedene bağlı olarak onu bu evliliğe ikna etmek, vazgeçirmekten daha fazla sorumluluk gerektiriyor gibi gelmeye başladı. </p>
			<p>Çoğunlukla Helmut Institoris konusundaki fikirlerimi dinlemekten sıkılıyor, samimi bir güvenle konuyu bir bakıma biraz genelleştirerek çevremizdeki diğer kişiler hakkında örneğin, Zink ve Spengler ya da bir örnek daha zikretmek gerekirse, Schwerdtfeger hakkında da ne düşündüğümü öğrenmek istiyordu; onun keman çalmasını nasıl bulduğumu merak ediyordu; karakteri hakkındaki kanaatimi, ona değer verip vermediğimi, ne ölçüde değer verdiğimi, bu değerin ciddi mi yoksa espri niteliğinde mi olduğunu bilmek istiyordu. Ona fevkalade ölçülü davranarak cevap veriyordum; mümkün olduğu kadar hakkaniyetle, Rudolf’tan tıpkı burada, bu sayfalarda bahsettiğim gibi söz ediyordum; o da beni dikkatle dinliyor, benim dostane övgülerimi kendi gözlemleriyle tamamlıyordu; onun bu konudaki ısrarına biraz şaşsam da, bunları ben de onaylamak durumunda kalıyordum. Bu, tutkulu bir ısrardı; kızın karakteri, hayata karşı güvensizlikle dolu bakışı göz önünde bulundurulursa, bunda şaşılacak bir şey yoktu ama yine de biraz yadırgatan bir şeyler vardı. </p>
			<p>Gelgelelim, sonuç olarak bu bir mucize değildi; bu çekici genç adamı, benden daha uzun bir süreden beri tanıyordu. Kız kardeşi, onunla kardeşçe bir ilişki içinde ona daha yakından bakmış, samimiyet içinde benden daha fazla bir şeyler söylemiş olabilirdi. O, içinde hiçbir “kötülük” olmayan bir insan, demişti belki. (Bu kelimeyi değil de, daha hafif bir tabir kullanmış olabilirdi ama neyi kastettiği aşikârdı.) Temiz bir insan – korkusuzluğu da ondan; temizlik korkusuz kılar. Onun ağzından bu sözü işitmek çok etkileyiciydi. Çünkü kendisi, istisnai bir şekilde bana karşı korkusuz ve sokulgan davransa da öyle biri değildi. Rudolf içki içmezdi, her zaman kremasız, az şekerli çay içerdi, onu da günde üç kere. Sigara da içmezdi – olsa olsa arada bir ve onu da tiryakilikten değil. Bu türden erkek uyuşturucuları (böyle ifade ettiğini hatırlıyorum), bu tür narkotikler kullanmak yerine, flört ediyordu ve o buna hakikaten çok yatkındı, bunun için yaratılmıştı – aşk veya dostluk için değil; zaten bunlar da onun ellerinde kolayca flörte dönüşebilirdi. Uçarı bir kuş mu? Hem evet hem hayır. Kesinlikle bu basit bir alışkanlık değildi. Aradaki farkı anlamak için onu örneğin, serveti uğruna müthiş işler çeviren, sırf insanların onun parasını daha da çok kıskanması için alay eder gibi,</p>
			
			<p class="stanza">
			<span>“Mutlu bir yürek, sağlıklı kan, </span>
			<span>Evladır servetten ve de bol paradan”</span>
			</p>
			
			<p class="margin no-indent">diye şarkılar mırıldanan fabrikatör Bullinger’le birlikteyken görmek yeterdi. Ama kendi değerinin farkında olmak, bunun bilinciyle yaşamak, bütün hoşluğuyla, çapkınlığıyla, sosyal şıklığıyla, bütün olarak sosyalliğe olan ilgisiyle Rudolf’un hayatını güçleştiriyordu ve bu aslında korkunç bir şeydi. Benim de öyle düşünüp düşünmediğimi sordu; örneğin son Cococello Club’deki Biedermeier Şenliği; katılan bütün bu derli toplu, süslü püslü sanatçı zümresi, hayatın hüznüyle ve güvenilmezliğiyle acı verici bir çelişki oluşturuyordu. Böyle sıradan bir davette egemen olan, şarabın, müziğin, insanlar arası ilişkilerin yarattığı ateşli heyecanlarla çarpıcı bir tezat oluşturan zihnî boşluk ve yokluk dehşetini ben de görüyor muydum? İnsan bazen, birilerinin sosyal biçimselliğin verdiği mekanik davranışlarıyla birileriyle konuştuğunu, bu arada aklının tümüyle başka yerde, belki de gözlemlediği bir başka kişide olduğunu gözleriyle görebiliyordu. Davetin sonuna doğru gösteri yerindeki çözülmeyi, gitgide artan rahatsızlığı ve boşalan salonun dağınık ve kirli halini... Böyle bir toplantıdan sonra yatağında bir saat boyu ağladığını itiraf etti. </p>
			<p>Bu minval üzere konuşmasını sürdürdü. Daha çok genel endişelerini ve eleştirilerini dile getirdi; Rudolf’u unutmuş gibi görünüyordu. Ama söz tekrar ona döndüğünde, aradan geçen zaman içinde aklından hiç çıkmamış olduğu şüphe götürmezdi. Sosyal şıklıktan söz ederken, çok masum, zararsız, gülüp geçilecek bir şeyler kastettiğini söyledi. Ama bu bazen de hüzünlü olabiliyordu. Kendini bekletmek ihtiyacıyla, başkalarının onu beklemesi amacıyla toplantılara daima sonuncu olarak katılıyordu. Ayrıca toplulukta kıskançlık uyandırma hesabıyla dün şurada, burada, Langewieschler ya da diğer arkadaşları, adları her neyse; iki soylu kızları olan Rollwagen’lerde olduğunu anlatarak rekabeti körüklüyordu. (Bu soylu lafını işittiğimde korkup tırsıyorum.) Ancak bütün bunlara, “orada da bir görünmem lazımdı” gibi özür diler mahiyette, ortalığı yatıştırır edalarında değiniyordu – oysa orada da aynı biçimde konuştuğundan emin olabilirdiniz; zira herkesin onunla birlikte bulunmaktan mutlu olduğu sanısını uyandırmak istiyordu – sanki herkes en çok buna değer veriyormuş gibi. Ama böyle davranarak insanların gönlünü aldığından emin oluşunda bulaşıcı bir şeyler vardı sanki; saat beşte çaya gelir, beş buçuk-altı arası bir yere, Langewiesch’ler ya da Rollwagen’lere sözü olduğunu söylerdi; aslında bu doğru değildi. Burayı daha çok sevdiğini, ayrılamadığını, diğerlerinin bekleyebileceğini göstermek için saat altı buçuğa kadar kalırdı. İnsanların bundan mutluluk duyacağından o kadar emindi ki, insanlar da gerçekten sevinirdi. </p>
			<p>Güldük ama ben biraz isteksizce güldüm; çünkü kızın kaşlarının arasındaki kederi fark etmiştim. Bu arada gerekli görmüşçesine –yoksa sahiden gerekli mi görüyordu– beni Schwerdtfeger’in sevimlilikleri konusunda, yani bunlara fazla önem vermemem konusunda uyardı. Bunun kendince pek önemi yoktu. Bir keresinde tesadüfen, onun birine, kesinlikle umursamadığı birine, toplantıdan ayrılmaması için söylediklerini kelimesi kelimesine duymuş; samimi bir Bavyera diyalektiyle, açıkça, “Gitmeyin, bana bir iyilik yapın, kalın!” diyormuş – bu ona, “bana da olabilir” diye düşündüğü, ebediyen küçük düşürücü bir şey gibi gelmiş.</p>
			<p>Kısacası, onun ciddiyetine, sempatik ilişkilerine ve özen gösterdiği konulara karşı acı verici bir güvensizlik duyuyordu. Büyün bunlar, benim de ileride öğreneceğim şekilde “nezaketen” cereyan ediyordu; çünkü o bunları derinden gelen bir güdüyle değil yakışık aldığı için, sosyalliğin bir gereği olduğu için yapıyordu; bundan bir anlam çıkarmanın âlemi yoktu. Gerçekte bunlar görgüsüzlük, tatsızlık olarak değerlendirilmeliydi. Örneğin, “Mutsuz olan öyle çok kişi var ki!” şeklinde ürkütücü ifadesini kendi kulaklarıyla duymuştu. Biri, onu şakayla karışık, bir kızı –ya da belki söz konusu olan evli bir kadındı– mutsuz etmemesi için uyarmıştı. O da bunun üzerine, kibirli bir yanıt vermişti: “Ah mutsuz olan öyle çok kişi var ki!” İnsan bunun karşısında sadece, “Aman Tanrım, sen herkesi onlardan biri olmanın utancından koru!” diye düşünebilirdi.</p>
			<p>Öte yandan fazla da sert olmak istemiyordu. –  “utanç” kelimesini sarf ederken, belki de biraz öyle olmuştu. Onu yanlış anlamamalıydım. Rudolf’un varlığının belli ölçüde saygın bir temele oturduğundan kuşku yoktu. Arkadaşlık ederken, bazen müphem bir yanıt vererek ya da sadece sessiz bir bakış atarak bile onu, o alışıldık şamatacı halinden koparmak, daha ciddi zeminlere çekmek mümkünmüş gibi görünüyordu. Evet, bu bazen gerçekten de mümkün oluyordu; o zaman son derece kolayca etki altına alınabiliyordu. Langewiesch’ler ve Rollwagen’ler ya da her kimlerse, gözünde sadece birer gölgeye, birer şemaya dönüşüyordu; fakat başka bir havayı soluduğunda, başka etkiler altında kaldığında da, samimiyetinin, karşılıklı anlaşma gibi şeylerin yerini tam bir yabancılaşma ve umutsuz bir uzaklık alıyordu. Böyle şeyleri hissedebiliyordu; duyarlı bir insandı ve nedamet içinde bunu telafi etmeye çalışıyordu. Bu gülünç derecede dokunaklı bir şeydi; yeniden ilişkiye girebilmek için, kendisini unutmadığının, seçkin şeyler arasında kendini daha iyi hissettiğini söylüyor – bunun işareti olarak daha önce sarf ettiği ya da tesadüfen bir kitaptan öğrendiği sözleri yineliyordu. Esasen bu, insana gözyaşları döktürecek bir durumdu. Ve sonunda söz, o akşamki vedalaşmalarına geldi – o esnada pişman olduğunu ve durumu düzeltmek istediğini belli etmişti. Geri gelmiş, insanın yüzünü buruşturan, bundan usanmış kişilerde acıma hissi uyandıran şive taklitli şakalar eşliğinde vedalaşmıştı. Herkesle el sıkıştıktan sonra bir kez daha geri dönmüş, sade ve yürekten bir <em>adieu</em> demiş, buna da çok daha iyi bir karşılık almıştı. Böylece iyi bir kapanış yapmış oluyordu. Bunu böyle yapmalıydı. Ondan sonra katıldığı iki toplantıda da bu böyle olmuş...</p>
			<p>Yeter mi? Bu, yazarın oluşturduğu kişiliklerin yüreklerini okura sahneler halinde canlandırarak dolaylı yollardan aktardığı türden bir roman değil. Bir biyografi anlatıcısı olarak yapmam gereken kesinlikle, her şeyi doğrudan, adlı adınca zikretmek, aktaracağım hayatın akışı üzerinde etkisi olan ruhsal olguları saptamaktan ibarettir. Fakat belleğimin bana ve kalemime dikte ettiği, bu kişinin kendine özgü ifadelerinin, diyebilirim ki, bu çok özel yoğun ifadelerin paylaşılması gerekli olgular, olduğuna şüphe yok. Ines, genç Schwerdtfeger’i seviyordu; burada iki soru çıkıyor karşımıza: Birincisi, acaba kızın kendi bunun bilincinde miydi? İkincisi ise kemancıyla, başlangıçta kardeşçe, dostça olan ilişkisinin, ne zaman, tam olarak ne vakit böyle ateşli ve tutkulu bir hal aldığıydı.</p>
			<p>Birinci soruya ben, evet, cevabını veriyorum. Onun gibi çok okuyan, psikoloji bakımından eğitim görmüş sayılabilecek, yaşadıklarını şair gözüyle de irdeleyebilen bir kız, önceleri belki çok şaşırtıcı, çok inanılmaz gelse de, duygularının nasıl geliştiğini elbette gözlemlemişti. Kalbini bana açarken gösterdiği zahirî saflık, bunu bilmediği anlamına gelmezdi. Zira saflık gibi görünen şey, hem paylaşma ihtiyacından ileri geliyordu hem de bu bir güven meselesiydi, tuhaf bir biçimde kılık değiştirmiş bir güven. Çünkü bir ölçüde, benim hiçbir şeyi fark etmeyecek kadar basit olduğumu sandığı hissini veriyordu; gerçi bu da güvenin bir türüydü; ancak asıl muradı, gerçeğin benim gözümden kaçmamasıydı; çünkü bana güveniyor, sırrının benim indimde iyi muhafaza edileceğini tahmin ediyordu. Burası kesindi. Bir erkek olarak ruhuyla, duygularıyla kendini, hemcinslerinden biri için yanıp tutuşan bir kadının yerine koymak, doğası gereği zoruma gitse de, benim onun duygularını hümanistçe ve sırrına saygılı bir biçimde paylaşacağımdan emin olabilirdi. Bir erkeğin bir kadına olan duygularını –kadın bizim için bir şey ifade etmese bile– takip etmek, kendini, bizim cinsimizden bir kişi uğruna derin duygulara kaptırmış karşı cinsten birinin yerine koymaktan tabii ki çok daha kolaydır. İnsan böyle bir şeyi esas itibarıyla “anlamaz”, terbiyeli bir şekilde kabul ederek nesnel bir bakışla doğa kanunlarının önüne geçirir – üstelik bu durumdaki bir erkeğin tutumu, çoğunlukla kadının bir kadın arkadaşından, bir erkeğin kalbini tutuşturduğunu öğrendiğinde, o kalp kendisi için bir şey ifade etmese bile kıskançlığa kapılan bir kadın arkadaşın göstereceğinden çok daha fazla iyi niyet ve sabır içermelidir. </p>
			<p>Anlayışlı olmak için arkadaşça iyi niyetimden yana bir eksiğim yoktu. Kendimi onun yerine koymak anlamında anlayış göstermek de mizacımda vardı. Tanrım, küçük Schwerdtfeger! Yüzünün yapısında basık burunlu bir köpeklik vardı sonuç olarak; sesi de gırtlaktan geliyordu; erkekten çok oğlan çocuk gibiydi – oysa gözlerinin güzel mavisi, düzgün yapısı, insanı sürükleyen kemanıyla, ıslığıyla, genel olarak hoş bir adam olduğunu teslim etmeye hazırım yine de. Dolayısıyla Ines Rodde onu körü körüne sevmiyordu; derin bir tutkuyla âşıktı; içimden tıpkı onun alaycı, karşı cinse tepeden bakan kız kardeşi Clarissa gibi davranmak geliyordu. “Hop!” demek istiyordum ona. “Hop! Ne sanıyorsunuz siz be adam? Atılın, atın kendinizi ortaya lütfen!”</p>
			<p>Ancak bu “atılmak” meselesi, her ne kadar Rudolf bu görevi kabul etmiş bulunsa da, o kadar basit değildi. Zira ortada bir Helmut Institoris vardı; damat ya da olası damat Institoris, kızın talibi – işte burada o soruya geri dönüyorum; Ines’in Rudolf ile olan kardeşçe ilişkisinin ne zaman tutkuya dönüşmüş olduğu sorusuna... İnsani sezgilerim, bunun, Doktor Helmut’un bir erkeğin bir kadına yaklaştığı gibi yaklaşıp ona kur yaptığı esnada başladığını söylüyordu. Ines, kendisine talip olan Institoris hayatına girmemiş olsa, asla Schwerdtfeger’e âşık olmazdı; bundan emindim ve bu böyle kaldı. Ona kur yapmıştı ama bunu bir bakıma bir başkası için yapmıştı; zira bu vasat adam, kıza kur yaparken bununla ilişkili fikrî silsileyi, yani kızın içindeki kadını uyandırmıştı – ama gücü ancak bu kadarına yetmişti. Kız, mantıksal nedenlerden dolayı ona ram olmaya hazır olduğu halde o bu uyanışı kendine döndürememişti – bu kadarını başaramamıştı. Dolayısıyla kızın uyanan dişiliği derhal bir başkasına, bilincinde uzun zamandır rahat, yarı kardeşçe hisler beslediği bir başkasına yönelmiş, içinde ona karşı bambaşka duygular açığa çıkmıştı. Onun doğru kişi olduğunu, sevmeye değer olduğunu sanması da söz konusu eğildi; sadece mutsuzluğu arayan melankolisiyle, “Mutsuz olan öyle çok kişi var ki!” şeklindeki nefretlik söylemini kulaklarıyla duyduğu adama kenetlenmişti. </p>
			<p>Bu arada, ne tuhaftır ki, kendi düşüncelerine çok ters düşse de, yetersiz nişanlısının o pek hayran olduğu, ruhsuz, içgüdüsel “hayat” kavramından bir şeyler alıp bunları bir başka erkeğe karşı olan düşkünlüğü için kullanmıştı; yani Institoris’i kendi fikirlerinin doğrultusunda arkadan vurmuş oluyordu bir bakıma. Pekiyi, o zaman kadının o bilgece kederli gözlerinde Rudolf, o tür bir aşk hayatına dair bir şeyler temsil etmiş olmuyor muydu?</p>
			<p>Güzelliğin sadece doçenti olan Institoris’e karşı Rudolf, tutkuları besleyen ve insanlığı nurlandıran sanatın kazandırdığı bir üstünlüğe sahipti. Sevilen kişi olarak elbette bu yönüyle yücelecek, kişiliğinin yarattığı izlenimler, sanatın o sarhoş edici rüzgârıyla birleşecek, ona karşı beslenen duygular, kavranması kolay bir biçimde dönüp dönüp bununla yeniden beslenecekti. Ines aslında annesinin, âdetleri daha özgür olduğu için ilgi duyduğu, kendisinin de o yüzden yerleşip kök salmak zorunda kaldığı bu güzelliklerle dolu şehrin güzel hayatını küçümserdi. Fakat hayatını bir kentsoylu olarak idame ettirmek uğruna, aslında başlı başına büyük bir sanat topluluğu olan toplumun şenliklerine katılıyordu; oysa bu durum onun aradığı huzur için bir tehlike oluşturuyordu. Bu döneme dair, bir şeylere gebe, ürkütücü resimler kalmış belleğimde. Örneğin, Rodde’leri, onlarla birlikte Knöterich’leri, kendimi, bir Çaykovski senfonisinin fevkalade başarıyla yorumlandığı Zapfenstösser Salonu’nda, ön sıralarda, kalabalığın içinde ayakta alkışlarken görüyorum. Şef, bu güzel çalışmanın karşılığında seyircinin takdirlerini kabul etmek üzere orkestrayı ayağa kaldırmıştı. Schwerdtfeger, kısa bir süre sonra yerine geçeceği şefin yakınında, solunda durmuş kemanı elinde, salona dönmüş heyecanla ve mutlulukla, başını sallayarak özellikle bize doğru pek de yakışık almayacak bir samimiyetle selam veriyordu. O esnada bir bakış atmaktan kendimi alamadığım Ines, başı öne eğik, dudakları zoraki bir muziplikle gerilmiş, gözlerini inatla orada, yukarıda başka bir noktaya, şefe mi, hayır daha da öteye arpların bulunduğu yere dikmiş öylece duruyordu. Ya da Rudolf’u görüyorum, meslektaşı bir konuğun gösterdiği sıradan bir başarıdan dolayı aşka gelmiş, yarı yarıya boşalmış olan salonda durup sahneye doğru alkışlar savuruyor, bu arada virtüöz belki de onuncu kez reverans yapıyor. Ines, iki adım ötesinde, karmakarışık itilmiş iskemlelerin arasında durmuş, akşam boyunca onunla en fazla bizim kadar görüşmüş olduğu halde, ona bakıyor, onun alkışlamayı kesip arkasına dönmesini ve kendisini fark etmesini, selam vermesini bekliyor. O ise alkışlamaktan vazgeçmiyor ve kızı bir türlü fark etmiyor. Daha doğrusu, gözucuyla onu görebileceği ya da belki böyle söylemek fazla gelecek ama alkışlamaya ara vermeden hafifçe başını çevirse, mavi gözlerinin ucuna gerek kalmaksızın, kızın beklediğini görebileceği halde, bakışlarını kahramandan ayırmıyor. Kız birkaç saniye daha bekliyor, sonra rengi sararmış, kaşlarının arasında öfke çizgileri belirmiş bir halde, sırtını dönüp bulunduğu yerden çıkıyor. Bizimki de o anda yıldızını yeniden sahneye çağırmak için alkışlamaktan vazgeçip kızın peşinden gidiyor, kapıya vardığında ona yetişiyor. Kız, onun orada, aslında bu dünyada bulunmasını şaşkınlıkla karşılamış gibi soğuk bir ifade takınıyor, ne elini uzatıyor ne yüzüne bakıyor ne de bir kelime ediyor; öylece uzaklaşıp gidiyor. </p>
			<p>Anlıyorum, gözlemlerim arasındaki bu ıvır zıvırı, döküntüleri, burada ele almam hiç gerekmezdi. Bunlara bu kitapta yer yok; okur bunları budalaca bulup saygısızlık ederek kendisini sıktığım için kızabilir. Ama bu merhametli insan dostunun, aynı şekilde gözlemleri arasında bulunan, gelecek felaketler yüzünden anılarından silinemeyecek olan, buna benzer yüzlerce başka anıyı içine bastırdığına saysın hiç olmazsa. Dünyanın genel gidişatı içinde çok önemsiz bir payı olan bir facianın gelişini yıllarca izlemiş; fakat görüşlerimi de, endişelerimi de her bakımdan kendime saklamıştım elbette. Bir tek Adrian’a, Pfeiffering’de, daha hemen işin başlangıcında, anlatmıştım bir keresinde – aslında o, aşk ilişkilerine karşı böyle keşiş mesafesinde yaşarken bu tür sosyal hadiselerden söz etmekten kaçınıyor, hatta çekiniyordum. Yine de yaptım bunu; el altından, Ines Rodde’nin, Institoris’le nişanlanmak üzereyken, gözlemlerime göre umarsızca Rudi Schwerdtfeger’e ölesiye âşık olduğunu anlattım.</p>
			<p>Çalışma odasında oturmuş, satranç oynuyorduk.</p>
			<p>“Haberlere bak!” dedi. “Hamlemi şaşırıp kalemi kaybetmemi mi istiyorsun?”</p>
			<p>Gülümsedi, başını sallayarak ilave etti:</p>
			<p>“Zavallı şey!”</p>
			<p>Hamlesini düşünmek üzere cümlesine ara verdikten sonra devam etti:</p>
			<p>“Aslında Rudi için şakaya gelmez bir durum bu. – Kazasız belasız paçayı kurtarmaya baksın.”</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f151"><a class="si-backref" href="#backref_151">151</a><span class="si-text">. (Lat.) Formalite icabı; biçim gereği; görünüşte. (Y.N.)</span></div>
			</div>
  </body>
</html>