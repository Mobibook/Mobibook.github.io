<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter43">
<div class="chapter html5_article">
			<h1>XLIII</h1>
			<p>Hikâyem, sonuna doğru ivme kazanmakta – her şey böyledir. Sonuna yaklaşırken her şey sıkışır ve bir an önce sonuna varmak için hızlanır. Dünya son burcunda artık – en azından biz Almanlar için; bin yıllık tarihimiz yalan oldu, <em>ad absurdum; </em>anlamsız bir yere vardı, bahtsız bir yanılgı eseri saptığımız yanlış yolun bizi yok olmaya, çaresizliğe, benzeri görülmemiş bir iflasa, gürül gürül dans eden alevlerin sardığı bir cehenneme çıktığı kanıtlanmıştı. Doğru amaca götüren yolun her aşamasının doğru olduğuna dair Alman atasözü haklıysa eğer, bu, şerre götüren yolların da –bu kelimeyi en ciddi, en dinî anlamıyla kullanıyorum– her yerinin, her noktasının, her dönemecinin birer talihsizlik olduğunun itirafı anlamına gelir; aşkta da bu mantığın geçerli olduğunu doğrulamak çok acı gelse bile, bu böyle. Ben, sade bir Alman erkeği ve bilgili bir adam olarak Alman olan pek çok şeyi sevdim, benim önemsiz ama büyük etkilere ve özverilere açık olan hayatım, sevgiye, çoğu kez korkutan, her zaman ürküten ama sonuna kadar sadık bir sevgiye adanmıştır; değerli bir Alman’a ve onun sanatçılığına vakfedilmiştir; gizem dolu günahkârlığı ve aramızdan korkunç bir biçimde ayrılmış olması, kim bilir belki de, yüce bir lütfun yansıması olan bu sevgiye hiçbir gölge düşürmemiştir. </p>
			<p>İnsanın, gerçekleşeceğini hayal bile edemeyeceği felaket ânını beklemek üzere Freising’deki inziva yerime çekilmiş, feci bir biçimde infaz edilmiş olan Münihimizin yıkılmış anıtlarına, ardında kalan boşluğu saklayan ama kaldırımları kaplayan molozlar arttıkça, gitgide saklayamaz hale gelen bina cephelerinin oyuk göz çukurlarına bakmaktan kaçınıyorum. Kalbim oğullarıma, halkın büyük bölümü gibi inanmış, coşkuya kapılmış, özverilerde bulunmuş, savaşmış ve şimdilerde kendilerine benzer milyonlarca kişi gibi donuk gözlerle, çaresizliği, sonsuz bir ümitsizliğe dönüşen hayal kırıklığını tadan oğullarıma duyduğum merhametle sıkışıyor bir süredir. Ruhlarının içine düştüğü ıstırap, onları bana, inandıklarına inanmayan, mutluluklarını paylaşmayan bana yakınlaştıramaz onları. Hatta bunu benim üzerime atacaklar, bana taşıtacaklar – sanki onların yıkılmış rüyalarını ben de görmüş olsaydım her şey başka türlü olurmuş gibi. Tanrı yardımcıları olsun. Yaşlı Helene’mle beraberim. İhtiyaçlarımı karşılıyor, ben de ona arada bir bu çöküşün ortasında bitirmek için bütün gayretimi gösterdiğim yazı çalışmalarından, onun sadeliğine uygun düşebilecek bazı bölümler okuyorum.</p>
			<p><em>Apocalipsys cum figuris</em> adlı sona dair kehanet, 1926 Şubatı’nda, aktarmak zorunda kaldığım korkunç olaylardan bir yıl sonra Frankfurt am Main’da bıçak gibi keskin ve muhteşem bir şekilde seslendirildi. Biraz da bu olayların bıraktığı çöküntüye bağlı olarak Adrian, kendini geride tutma mutadına bağlı kaldı ve her ne kadar fesat yaygaraların, yavan kahkahaların gölgesinde kalsa da, bu son derece sansasyonel olaya katılamadı. Buruk ve onurlu hayatının her iki bakımdan da en önemli simgesi olan eserini hiçbir zaman dinleyemedi – dinlemek, işitmek üzerine söylediği bütün o şeylerden sonra, pek de fazla şikâyetçi olmuş olmamalı. Yolculuk için zaman ayırabilen bir tek ben vardım, bir de kıt imkânlarına rağmen Frankfurt’a gelen, sonra da Pfeiffering’e gidip kendine özgü Fransız ve Bavyera karışık aksanıyla konuşarak haberleri verecek olan Jeanette Scheurl. Adrian o sıralar bu şık taşra kadınını yanında görmekten çok hoşlanıyordu; varlığı ona iyi geliyor, huzur veriyordu; bir tür koruyucu güç gibi. Gerçekten de onları çalışma odasının bir köşesinde <em>el ele</em> otururken görmüştüm; suskun, saklanır gibi. El ele tutuşmak ona göre bir şey değildi. Bu, duygulanarak, hatta sevinçle ama aynı zamanda biraz da korkarak fark ettiğim bir değişiklikti. </p>
			<p>O günlerde, kendiyle aynı göz rengine sahip olan Rüdiger Schildknapp’ı da yanında görmekten her zamankinden daha çok haz ediyordu. Gerçi o artık eskisi gibi değildi pek; ama yıpranmış bir centilmen olarak yine de Adrian’ın çok sevdiği arazide uzun yürüyüşlere hep hazır olduğu, en çok da çalışamadığı zamanlara tat kattığı acıklı ve tuhaf komiklikleri nedeniyle hoşlanıyordu ondan. Bir kilise faresi kadar yoksuldu, bu yüzden ihmal ettiği, gitgide dökülen dişleriyle başı dertteydi. Arkadaşlık hatırına tedavi ediyormuş görünüp ardından fahiş hesaplar çıkaran hain dişçileri anlatıyordu; en çok da taksit yöntemlerini; geçirilen vadeleri, onlar yüzünden onu asla memnun edemeyecek, memnun etmeyi de istemeyen yeni birilerinin yardımına başvurduğu gibi konulardan söz ediyordu. Geriye kalan ağrılı kökler üzerine eziyetler çektirerek uzun bir köprü oturtmuşlardı; o da üstüne binen yük altında kısa süre sonra sallanmaya başlamıştı. Bu sanat yapıtının ürkütücü bir şekilde yıkılması, yeniden, bu kez, eskileriyle karşılaştırılamayacak kadar büyük borçlara girmek demek olacaktı. “Göçüyor,” diye haberini verdi dehşet içinde; Adrian’ın bütün bu sefalet karşısında gözünden yaşlar gelesiye gülmesine diyecek bir şeyi yoktu; bilakis bunu baştan beri beklermiş gibi kendi de çocuklar gibi iki büklüm gülüyordu. </p>
			<p> Onun bu darağacı mizahıyla dolu arkadaşlığı, bizim münzeviye o sıralar pek uygun düşüyordu. Ne yazık ki, ben, ona komik bir şeyler sunmak konusunda yeteneksizdim. Yapabildiğim tek şey, inatçı Rüdiger’i, Pfeiffering’e yaptığı bu ziyaretler için yüreklendirmekten ibaretti. Adrian o yılı çalışmadan geçirdi. Mektuplarından çıkardığım kadarıyla, aklına yeni fikirler gelmiyordu, zihni durgunlaşmıştı ve bu son derece ıstırap verici, moral bozucu, ürkütücü bir şeydi onun açısından; bana açıkladığı kadarıyla Frankfurt’a gelmeyi de o nedenle reddetmişti. Daha iyisini yapamadıkça yaptığıyla yetinmesi mümkün değildi. Geçmişe ancak, şimdiki zamandaki yetersizliği karşısında şaşıp kalmadığı, bunu aşabileceğini hissedebildiği sürece dayanabilirdi. Freising’e yazdığı mektuplarında “sıkıcı ve aptalca” diye tanımlıyordu durumunu; bu “köpekçe varoluş”a, “belleksiz bitkisel yaşam”a ve dayanılmaz kırsal hayata küfrederek onurunu korumaya çalışıyordu; bu uyuşukluktan kurtulabilmek için yeni bir savaş ya da buna benzer dıştan gelecek bir dağdağa dilemek noktasına gelmişti. Beste yapmakla ilgili en küçük bir fikri yoktu. Bunun nasıl yapıldığını bile hatırlamıyordu; bundan böyle tek bir nota bile yazamayacağından emindi. “Cehennem acısın bana”, “bu zavallı ruhum için dua et.” – İçimi kederlerle dolduran kâğıtlarda böyle ifadeler yer alıyordu. Bir yandan da, kendi kendime, benden, sadece, eski çocukluk arkadaşından başka kimseye bu tür itiraflarda bulunmadığını söyleyerek avunuyordum. </p>
			<p>Cevaplarımda, insanın o an içinde bulunduğu durumun dışına çıkarak düşünebilmesinin ne denli zor olduğuna, onun pek mantıksız sayılmasa da en yakın köşenin ardını görmekten aciz, bir bakıma, mevcut durumu her zaman kalıcı bir kader olarak kabul etmeye eğilimli duygusal biri olduğuna –daha da kötüsü bu halinin, mutlu şeyler için değil, kötü şeyler için geçerli olduğuna– işaret ederek teselli etmeye çalışıyordum. Bu yorgunluk hali yakın zamanlarda geçirmiş olduğu bütün o korkunç düş kırıklıklarından ileri geliyor olabilirdi. Dumura uğrayan beynini, bağrında hayatın yeniden tomurcuklanmak üzere gizlice kıpırdandığı, kış uykusundaki toprağa benzetiyordum nahif ve oldukça şairane bir biçimde – ancak bunun, gereğinden fazla iyimser bir tablo olduğunun ben de farkındaydım; onun sıradışı varlığına, doludizgin giden yaratıcılığının, adeta ceremesi gibi bir atalete dönüşmesi durumuna pek uygun düşmüyordu. Ayrıca sağlığı da, yaratıcı gücünün durma noktasına gelmesinde bir yan unsurdan çok, asıl etken olacak biçimde inişe geçmişti bu kez. Ağır migren nöbetleri yüzünden karanlığa mahkûmdu, 1926 kışı boyunca sürekli, midesinde, bronşlarında ve boğazında iltihaplanmalar oldu; Frankfurt’a gitmemek için bunlar bile başlı başına yeterli engellerdi – zaten insani açıdan da hekimi bunu açıkça, kesin, itiraz edilemeyecek şekilde men etmişti. </p>
			<p>Yılın sonuna doğru –bunu söylemesi tuhaf ama– Max Schweigestill ve Jonathan Leverkühn aynı zamanda, nereyse günü gününe, yetmiş beş yaşlarında fani dünyadan ebediyete intikal ettiler. – Adrian’ın uzun zamandır kaldığı Yukarı Bavyera’daki evin babası ve mülk sahibi ile öte tarafta, Buchel Çiftliği’ndeki kendi babası... Annesinden “elementlerin bilgisine vakıf olan” kocasının huzur içinde bu dünyadan ayrıldığını haber veren telgrafın geldiği esnada, burada da, sessiz ve düşünceler içinde piposunu tüttüren, farklı bir diyalekt konuşsa da, tıpkı kendi babasının bir süredir altından kalkamadığı işleri yavaş yavaş oğlu ve vârisi Georg’a bıraktığı gibi, her işi Gereon’a devredip sonunda tümüyle ona terk eden ihtiyarın cenazesi kaldırılıyordu. Adrian, Elsbeth Leverkühn’ün de bu gidişi, Anne Schweigestill’in gösterdiği sessiz tevekküle benzer bir tevekkülle karşılayacağından, insan olmanın gereği olarak kabul edip aynı şeklide boyun eğeceğinden emin olabilirdi. O sıralardaki durumuyla cenaze için Saksonya’ya, Thüringen’e bir yolculuk yapması düşünülemezdi. Ama o pazar, ateşi yükseldiği, kendini bitkin hissettiği, üstelik de doktor yasakladığı halde, ev sahibinin bütün çevreden çok sayıda katılım olan Pfeiffering köy kilisesindeki cenaze törenine gitmek için ısrar etti. Ben de hem merhuma hem de manevi olarak diğer merhuma karşı son görevimi ifa ettim. Schweigestill’lerin evine hep birlikte yürüyerek döndük; ihtiyarın artık orada olmamasına karşın, piposunun keskin kokusunun kapısı açık duran oturma odasından dışarı taştığını, eskisi gibi havada asılı kaldığını koridorun duvarlarına izlerini bıraktığını fark ettik; aslında bu çok da şaşılacak bir şey olmadığı halde tuhaf bir şekilde duygulandık. </p>
			<p>“Bu böyle kalır,” dedi Adrian. “Uzun süre kalır; belki de bina ayakta durdukça. Buchel’de de kalır. İster kısa, ister uzun olsun, ölümümüzden sonra baki kaldığımız süreye, ölümsüzlük diyoruz.”</p>
			<p>Noel ertesiydi – dünyadan biraz el etek çekmiş, biraz yabancılaşmış olsalar da, babaların ikisi de bayramı yakınlarıyla birlikte geçirmişlerdi. Yeni yılın baharında, Adrian’ın durumunda, ortalık aydınlanırcasına gözle görülür bir iyileşme oldu. Başına çöken hastalık zulmünün zincirleri kopmuştu sanki. Hayata ilişkin planlarının suya düşmüş olmasının da, bununla ilintili olarak uğradığı sarsıcı kayıpların da ruhen üstesinden gelmiş gibiydi. Aklı yeniden diriliyordu. Kafasına hücum eden fikirlerin fırtınasında sükûnetini korumak için çaba göstermesi gerekiyordu. İşte bu 1927 yılı, oda müziğinin yüce ve mucizevi verim yılı olacaktı. Önce üç yaylı, üç tahta nefesli ve piyano için bir <em>ensemble</em> geldi; uzun, zengin bir çeşitlilik içinde çalışılmış ve çözümlenmiş, düşsel temaların net biçimde tekrarlanmaksızın uçuştuğu bir eserdi, diyebilirim. Onun, o coşkulu, o öne atılan karakterinin romantik yanını yansıtan ve tonunu oluşturan özlemi ne kadar çok severim – gerçi modern metotlara sıkıca bağlı olarak çalışıldığı için tematikti – ama öyle güçlü sapmalar gösteriyordu ki, gerçek anlamda röprizlere yer bırakmıyordu. İlk bölümün adı, açıkça “Fantazi” konmuştu. İkinci bölüm, görkemli bir tırmanışla yükselen bir <em>adagio</em> idi. Üçüncü bölüm, hafif, neredeyse oynar gibi başlayan bir finaldi, kontrpuan olarak gelişip yoğunlaşıyor ve sanki gitgide trajik, ciddi bir karakter kazanıyor ve kederli, matem marşı havasında bir epilogla sona eriyordu. Piyano hiçbir şekilde armonik bir dolgu malzemesine dönüşmüyor, partisyonu bir piyano konçertosu kadar solistlik gerektiriyordu – bunda kendi keman konçertosunun da izleri okunuyordu. Fakat en hayran olduğum yanı, tını bileşimlerinde ortaya çıkabilecek sorunların giderilmesinde gösterdiği ustalıktı. Hiçbir yerinde üflemeliler, yaylıları bastırmıyor; bilakis işitilmelerine fırsat bırakıyor, onlarla bir dönüşüm içinde kalıyordu. Pek az yerde yaylılar ile üflemeliler <em>tutti</em> bir aradaydı. İzlenimimi özetleyecek olursam eğer, insan, sanki sağlam ve tanıdık bir çıkış noktasından giderek daha uzak bölgelere çekilir gibi oluyor – her şey beklendiğinden başka bir şekilde gelişiyordu. “Ben sonat değil, roman yazdım,” diyordu Adrian. </p>
			<p>Leverkühn’ün müzikal “nesir” merakı, bu <em>ensemble’ </em>ın peşinden gelen ezoterik eseri <em>Yaylı Çalgılar Dörtlüsü</em>’nde doruğuna ulaştı. Oda müziği genel olarak tematik ve motifli çalışmalara yer verse de, bu eserde bu özellikten handiyse insanı kışkırtacak, kızdıracak bir şekilde kaçınılmıştı. Motif bağlamında hiçbir ilişki, hiçbir gelişme, hiçbir çeşitleme ve hiçbir tekrar yoktu. Görünürde, sürekli tümüyle bağlantısız, ilgisiz biçimde yeni bir şeyler geliyordu. Bunları bir arada tutan, tonları, ya da tınılarındaki benzerlikler, ya da daha çok kontrastlarıydı. Bilindik formların izine bile rastlanmıyordu. Üstat bu anarşist parçayla <em>Faust</em> kantatına hazırlık anlamında derin bir soluk almaktaydı görünüşe bakılırsa. Bu dörtlüde, eserin içsel mantığını, ilhamını yakalamayı sadece kulağına bırakmış gibiydi. Bu arada polifoni fevkalade öne çıkarılmıştı; her ses, her an tümüyle bağımsız gibiydi. Geneli, bölümler hiç aralıksız çalınıyor gibi gelse de, net biçimde birbirinden farklıydı, ayrı tempolarla eklemleniyordu. Başında moderato yazılı ilk bölüm, derin, düşündürücü, dört çalgının birbirine danıştığı, ciddi ve sakin bir şekilde alışveriş içinde olduğu, entelektüel olarak zor bir konuşma gibi ilerliyordu; neredeyse hiçbir dinamik değişim yoktu. Bunu bir delilik, bir hezeyan ânı gibi fısıldayan presto bölümü izliyordu. Bu bölümde çalgıların tümü sönümlü olarak surdinlerle çalınıyordu. Ardından kısa tutulmuş ağır bir bölüm geliyordu; burada temel sesi, bir şarkı söyleme sahnesini hatırlatacak şekilde, diğer çalgıların sitemleri eşliğinde viyola taşıyordu. <em>Allegro con fuoco </em>bölümünde ise polifoni nihayet uzun çizgiler halinde hissettiriyordu kendini. Dört bir yandan alevler yalıyormuş hissini veren son bölümden daha heyecan verici bir şey düşünemiyorum. Koşuşlar ile trillerin birleşimi öylesine bir etki yaratıyordu ki, insana koca bir orkestrayı dinliyormuş gibi geliyordu. Gerçekten de çalgıların tümünün imkânlarının sonuna, en uç noktalarına kadar kullanılmasıyla ve her birinin en uygun tonal olanaklarından yararlanılarak öyle bir ses dolgunluğuna erişiliyordu ki, oda müziğinin alışılmış sınırları tümden ortadan kalkıyordu. Eminim, eleştirmenler bu dörtlüyü, üstü kapalı bir orkestra eseri olarak değerlendireceklerdir. Oysa bu haksızlık olurdu. Partisyonlar incelenirse görülecekti ki, eserin bütününde yaylı çalgılar dörtlülerinin en ince, en hassas, en ayrıntılı kuralları sonuna kadar değerlendirilmiştir. Adrian benimle konuşurken oda müziği ile orkestra stillerinde eski sınırların korunamayacağına dair bir görüşünü paylaşmıştı; tonal renklerin özgürleşmesiyle birlikte, ikisi de birbirinin alanına taşacaktı elbette. Onun bu melezleştirme, bir şeyleri birbiriyle karıştırıp değiştirme merakı, <em>Vahiy</em> içinde de vokal ve çalgı öğelerinin işleniş biçimlerinde kendini göstermişti ama bu henüz bir gelişme aşamasındaydı. “Edebiyat Fakültesi’nde derslere devam ettiğim sırada, bir şeylere sınır koymanın, onların aşılacağı anlamına geldiğini öğrenmiştim,” diyordu. “Bu düşünceye her zaman bağlı kaldım.” Kastettiği, Hegel’in Kant eleştirisiydi; bu ifadesi –eskiye ait– izlenimlerinin yaratıcılığının entelektüel derinliği üzerinde ne denli belirleyici olduğunu gösteriyordu. </p>
			<p>Ve son olarak <em>Keman, Viyola ve Viyolonsel İçin Üçlü</em> – neredeyse çalınamaz nitelikte. Gerçekten de ancak ve mutlaka üç virtüözle, onları da teknik olarak zorlayacak nitelikte bir eser; yapısındaki hiddet, ortaya koyduğu zihinsel performansıyla, aynı şekilde akla gelmeyecek ses karışımlarıyla, insanı şaşkına çeviriyor, daha önce işitilmemiş bir şeyler arzu eden kulaklara, üç çalgının oluşturduğu, eşi görülmedik bir fantezi sunuyordu. “İmkânsız ama denemeye değer.” Adrian, <em>ensemble </em>henüz oluşma evresindeyken, keyfi yerinde olduğu bir esnada kafasında taşıyıp geliştirdiği, yakında yazmaya başlayacağı dörtlüyü, insanın bütün organizasyon gücünü, uzun süreliğine ve sonuna kadar tüketmesi beklenecek bu eseri böyle tanımlamıştı. Bu, yeni buluşların, siparişlerin, bunların hayata geçmesinin, yeni anlaşmalar yapmak üzere hatırlanmanın, çözümlerini de birlikte getiren yığınlarla sorunun birbirine karıştığı son derece bereketli bir dönemdi. – “Şimşeklerden havanın bir türlü kararamadığı bir gece,” demişti Adrian. </p>
			<p>“Pek ılımlı olmayan, değişken bir tür aydınlatma,” diye ekledi. “Ne olacaktı ki başka, ben kendim huzursuzum. Daha kundaktayken Şeytan çarpmış beni, öyle de devam edip gidiyor; bu gidişle cesedim bile titreyecek neredeyse. İlham dediğin dostum, şeytani serserilerdir; yanakları kırmızıdır. Pek de dostane sayılmayacak bir şekilde senin de yanaklarını kızartırlar. Senin gibi bir hümanistin bebeklik arkadaşı olarak insan mutlulukla azabı birbirinden her zaman için tam olarak ayırt edebilmeli...” Ardından da, kısa süre önceki verimsiz ama huzur dolu halinin, şimdiki yoğunluğundan daha iyi bir durum olup olmadığı konusunda bazen kararsız kaldığını itiraf etti. </p>
			<p>Nankörlük etmemesi gerektiğini hatırlattım. Onun neler yaptığının öyküsünü, şaşkınlıkla, gözlerimde sevinç gözyaşlarıyla, sevgiyle ve gizli bir korkuyla haftası haftasına okuyor ya da dinliyordum; kendi ifadesiyle, ruhunun ve çalı horozunun (kelimeyi “çalorozu” diye yazıyordu) ona yazdırdığı ve ondan talep ettiği şeyleri, titizlikle, kesinlikle, hem de hiçbir telaş izi taşımaksızın özenli bir notasyonla kâğıda geçiriyordu. Bir solukta, daha doğrusu soluk bile alamadan üç parça birden yazmıştı; içlerinden sadece biri bile, bestelendiği yılı hatırlanmaya değer kılmak için yeterliydi. Gerçekten de son bestelediği Dörtlü’nün <em>lento</em> bölümünü tamamladığı gün, Trio’yu kaydetmeye başlamıştı bile. On dört gün süreyle onu görmeye gidememiş olduğum bir esnada, “Sanki Krakov’da öğrenim görmüşüm gibi,” diye yazmıştı. Bu deyişi önce pek anlayamadım ama sonra XVI. yüzyılda sihirbazlığın resmen öğretildiği üniversitenin Krakov’da olduğunu hatırladım. </p>
			<p>Onun ifadelerindeki bu stilize biçimlere hep dikkat ederdim; her zaman çok severdi ama şimdi mektuplarında hatta günlük konuşma Almancasında bile gittikçe daha sık –hatta acaba fazla sık mı desem– yer vermeye başladığını söylemeliyim. Neden olduğu çok geçmeden anlaşılacaktı. Benim için bunun ilk işareti, bir gün masasında gözüme ilişen bir not kâğıdı oldu; üzerine kalın kalemle, şu sözleri yazmıştı:</p>
			
			<blockquote>
				<p>Bu teessür, Doktor Faustus’u, feryadını yazmaya tahrik etti.</p>
			</blockquote>
			
			<p class="margin">Benin gördüğümü gördü, “Ne yapıyormuş bu bey ve de birader abes bir cüretle!” diyerek kâğıdı gözümün önünden çekip aldı. Neler planladığını, aklından neler geçirdiğini, kimsenin katkısı olmaksızın yoluna koymaya çalıştığı şeyin ne olduğunu uzun süre sakladı benden. Ama o anda öğreneceğimi öğrenmiştim ben. Oda müziği yılı olan 1927 şüphesiz, aynı zamanda <em>Doktor Faustus’un Ağıdı</em> ile ilgili fikrin doğduğu yıldı. Kulağa ne denli inanılmaz gelse de, üstesinden gelmek için fevkalade bir yoğunlaşma gerektirdiği düşünülen bütün bu karmaşık işlerle uğraşırken, aklı aynı anda ileriye dönük olarak araştırıyor, ikinci oratoryosunun ipuçlarını yakalamaya çalışıyordu – bu yürek paralayıcı, şikâyet dolu eserin. Ancak onu ciddi biçimde şekilde hayata geçireceği esnada çok sevimli, sevimli olduğu kadar da insanın kalbini burkan bir olay araya girecek, öncelik alarak dikkatini başka bir yere yönlendirecekti. </p>
			</div>
  </body>
</html>