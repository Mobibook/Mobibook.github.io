<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter26">
<div class="chapter html5_article">
			<h1>XXVI</h1>
			<p>Bir önceki bölümün kapsamının, Kretzschmar’ın konferanslarıyla ilgili bölümün rahatsız edici sayfa sayısını bile hayli aşmış olmasından dolayı okurumun kusuru bana yüklemeyeceğini söyleyebilmek, içimi rahatlatıyor. Bunun vebali, benim yazar sorumluluğumun dışında kalıyor, bu nedenle de kendimi üzmüyorum. Adrian’ ın yazılarını kolaylaştıracak türden bir redaksiyona tabi tutmak, bu “ikili konuşma”yı (itiraz mahiyetinde koyduğum tırnaklara dikkatinizi çekerim; onların kullandığım bu kelimenin içinde saklı ürkünçlüğü ancak bir ölçüde hafifletebildiğini saklayamam) okurun kavramasının yorucu olacağı fikrine kapılıp ayrı ayrı numaralanmış bölümler halinde yazmaya kalkışmadım. Adrian’ın nota kâğıtlarından kendi elyazımla aktarırken, verilmiş olan şeylere acı verici bir sadakatle bağlı kaldım: Sadece kelimesi kelimesine değil, harfi harfine diyebilirim – sık sık kalemi elimden bırakarak dinlenmek üzere ara verdim, düşüncelerimden ağırlaşmış adımlarımla çalışma odamı arşınladım ya da ellerimi başımın üzerinde kavuşturup kendimi divanın üzerine attım; öyle ki, kulağa ne kadar tuhaf gelse de, ellerim titreyerek kopya ettiğim bu bölüm, daha önce kendi yazdığım bölümlerden daha hızlı ilerleyemedi.</p>
			<p>Duygularla ve düşüncelerle dolu bir aktarmaydı bu gerçekten (en azından benim açımdan; ama Monsignore Hinterpförtner de beni onaylıyor). Kendi düşüncelerimi yazmakla aynı ölçüde yoğun, aynı ölçüde zaman alan bir uğraştı. Önceki bölümlerde okur, ebediyete intikal eden arkadaşımın hayat hikâyesini yazmaya ayırdığım günlerin ve haftaların sayısını eksik olarak tahmin etmiş olabilir; dolayısıyla şimdi, şu satırları yazmakta olduğum zaman konusundaki tasavvurlarında da geride kalmış olabilir. Gösterdiğim titizliğe gülebilir ama ben, bunları yazmaya başladığımdan bu yana, yaklaşık bir yıllığına kırsala gittiğimi, son bölümleri yazdığım esnada 1944’ün Nisanı’na gelmiş olduğumuzu bilmesinde yarar görüyorum. </p>
			<p>Elbette bu tarihten kastettiğim, benim kendi işimin, yaptığım işin takvimi – anlattıklarımın, hikâyemin gelişip ilerlediği takvim değil. 1912 sonbaharında, bir önceki savaşın patlak vermesinden yirmi iki ay kadar sonra, Adrian, Rüdiger Schildknapp’la birlikte Palestrina’dan Münih’e dönmüş, kendi adına Schwabing’li bir yabancılar pansiyonuna (Gisella Pansiyonu) yerleşmişti. Bu çifte zaman hesaplama işinin aklımı neden bu kadar meşgul ettiğini, kendimi, neden şahsi zamanım ile konuyla ilgili zaman, yani anlatıcının içinde yaşadığı zaman ile anlatılanların cereyan ettiği zamanı bu şekilde belirginleştirmek zorunda hissettiğimin sebebini bilemiyorum. Zaman akışlarının bu tuhaf karmaşıklığı, bir üçüncü zaman akışıyla da bağlantı kurmak zorunluluğunu getiriyor beraberinde; yani günün birinde okurun da anlatılanları öğrenmeyi arzu edeceği zamana. Öyle ki, okurun üç katlı bir zaman düzeni olacak: kendi içinde bulunduğu zaman, olayları aktaranın yaşadığı zaman ve “tarihsel” zaman.</p>
			<p>Gözüme, ayyuka çıkmış bir aylaklık simgesi olarak görünen bu spekülasyonlarla daha fazla vakit kaybetmek istemem; sadece, bu “tarihsel” kelimesinin ağırlıklı olarak yazdıklarımın cereyan ettiği zamandan çok, içinde yazmakta olduğum zamanı kapsadığını eklemek istiyorum. Son günlerde savaş Odessa çevresinde hüküm sürüyor; Karadeniz kıyısındaki bu ünlü şehir, çok kayıplı bir muharebeden sonra Rusların eline düştü; düşman bizim kurtarma operasyonlarımızı elbette durduramıyor. Açık bir biçimde bizden üstün olan düşman, piyonlarımızdan bir diğeri olan Sivastopol’ü de elimizden almaya muktedir gibi görünüyor. Sıkı korunmuş Avrupa kalemizde, neredeyse her güne binen hava saldırıları, korkunun dozunu iyice yüksek boyutlara taşıdı. Kahraman savunmamızın, bombalama gücü gitgide artan, felaket yağdıran bir canavara kurban verilmesi neye yarayacak ki? Canavarların binlercesi cesaretle birlik olmuş, kıtanın göklerini karartmakta; şehirlerimizin gitgide daha çoğu enkaza dönüşmekte. Son olarak Leverkühn’ün ömründe, hayatının trajedisinde bu denli büyük bir rol oynayan Leipzig’i büyük bir öfkeyle vurdu. Ünlü yayıncılık semtinde duyduğuma göre taş üstünde taş kalmamış, ölçülemez değerde edebiyat, eğitim ve başvuru eseri yıkıma kurban gitmiş. Gözü dönmüş bir şekilde ya da haklı olarak –bunu tefrik etmeye cüret edemiyorum– gözden çıkarmaya kararlı göründükleri şey, sadece biz Almanlar için değil, kültüre önem veren dünyanın tümü için de kayıpların en büyüğü. </p>
			<p>Evet, korkarım, ölümcül esinlerle yüklü bir politika bizi sonuçta nüfusu en kalabalık, üstelik devrimci üstünlükte bir konumda, üretim kapasitesi en yüksek seviyede bir güçle çatışma noktasına getirerek yıkıma uğratacak – bu Amerikan üretim makinesi, ezici bolluktaki savaş malzemesini ortaya saçarken gayretinin son kertesindeymiş gibi de görünmüyor pek. Bıkkın demokrasilerin tümünün savaşı, bu korkunç aracı kendi çıkarlarına kullanmaları çok şaşırtıcı, çok ibret verici bir deneyim; bu deneyimle günbegün savaşın Almanların önceliği olduğunu, zorbalık sanatında hep diğerlerinin beceriksizce her şeyi yüzüne gözüne bulaştıracağını sanmak yanılgısından da, kurtuluyoruz. Bizler, (Monsignore Hinterpförtner ile ben, bu konuda artık istisna sayılmayız) Anglosakson savaş tekniğini her yönüyle görmezden gelmemeye başladık; istila gerginliği gelişiyor. Avrupa kalemize –Hapishanemize mi desem, yoksa tımarhanemize mi?– her cepheden üstün malzeme ve milyonlarca askerle yapılacak taarruz artık <em>beklenir</em> hale geliyor. Düşmanın gelişine karşı alınan, gerçekten muhteşemmiş gibi görünen önlemlere dair etkileyici tasvirler, bizi ve topraklarımızı ve de şimdiki Führer’imizi korumaya yönelik bu önlemler, başımıza geleceklerin o korkunç genel görünümü karşısında manen bir denge kurmamızı sağlıyor. </p>
			<p>İçinde yazdığım zaman, <em>hakkında</em> yazdığım zamandan, yani Adrian’ı inanılmaz çağımızın ancak eşiğine kadar getirebilen zamandan kıyaslanamayacak kadar daha güçlü bir tarihsel etkiye sahip elbette. Bana öyle geliyor ki, ona, onun gibi artık aramızda olmayan, bütün bunlar başladığı sıralarda aramızdan ayrılmış bulunan kişilerin hepsine bütün yüreğimizle, “Ne mutlu size!” diye seslenmek gerek, “Huzur içinde yatın!” Şu yaşadığımız günlerde Adrian’ın güven içinde olması benim için önemli; buna şükrediyorum ve içinde yaşamakta olduğum zamanların dehşetini onun gıyabında, onun adına seve seve üzerime aldığımı düşünüyorum. Bana sanki onun adına varmışım, onun adına yaşıyormuşum da, onun sırtına yüklenemeyecek şeyleri onun yerine taşıyormuşum, kısacası hayatta kalmayı üstlenerek ona iyilik ediyormuşum gibi geliyor. Bu tasavvur, ne denli aldatıcı, ne denli delice gelirse gelsin, hâlâ içimde beslediğim ona hizmet etme, onu koruma arzumu okşuyor – dostum hayattayken bu arzumu gerçekleştirme imkânını pek seyrek bulmuştum. </p>
			
			<hr/>

			<p>Benim için ilginç ve kayda değer olan şey, Adrian’ın, Schwaben Pansiyonu’nda sadece birkaç gün kalmış olması, bu süre içinde kentte daimi kalacak bir ev aramamasıydı. Schildknapp daha İtalya’dayken Amalien Caddesi’ndeki eski ev sahiplerine yazarak eskiden alışmış olduğu yerde kalmayı güvenceye almıştı. Adrian ise Frau Rodde’nin evine yerleşmeyi, aslında Münih’te kalmayı pek düşünmüyordu – kararlarını uzun süre suskun kalarak sessizce içinde saklamış gibiydi. Hatta öyle ki, Waldshut Pfeiffering’e görüşmek ve sözleşme yapmak üzere bir ön ziyaret bile yapmamış, sadece son derece bağlayıcı nitelikte bir telefon görüşmesiyle yetinmişti. Gisella Pansiyonu’ndan Schweigestill’leri aramıştı – telefonda karşısına çıkan kişi bizzat Else Anne’ydi – kendini, bir süre önce evi ve çiftliği gezmiş olan iki bisikletliden biri olarak tanıttı ve üst katta bir yatak odası ile gündüzlerini geçirmek üzere zemin kattaki başrahip çalışma odası karşılığı ne fiyat istediklerini sordu. Frau Schweigestill, yeme içme ve diğer hizmetleri de kapsayacak fiyatın çok ehven olacağını açıklamadan önce üzerinde bıraktıkları izlenimleri göz önüne bulundurarak o bir zamanki ziyaretçilerden hangisinin, yazarın mı müzisyenin mi söz konusu olduğunu sordu açıkça. Arayanın müzisyen olduğunu açıklığa kavuşturdu. Aramasını saygıyla karşıladı; ilgileri ve değerlendirmeleri doğrultusunda beklentilerinin ne olduğu sadece kendisinin bileceği şeydi. Schweigestill’lerin evlerini kazanç amacıyla kiraya verme alışkanlıkları olmadığını, zaman zaman, ancak özel bir duruma bağlı olarak kiracı ve yemeğe misafir kabul ettiklerini, bunu beylerin o zamanki konuşmalarından da anlamış olmaları gerektiğini söyledi; telefonda konuşmakta olduğu beyin, böyle özel bir durumu olup olmadığı konusunda karar kendine aitti. Orada hayatının sakin ve tekdüze geçeceğini, ayrıca konfor bakımından koşulların oldukça ilkel sayılabileceğini, özel banyosu, tuvaleti olmadığını, bunların köy usulü binanın dışında bulunduğunu hatırlattı; doğru anlamışsa eğer, onun gibi henüz otuzuna bile varmamış, güzel sanatlarla ilgilenen bir beyefendinin nasıl olup da kültürel merkezlerin uzağında, kırsalda yerleşmek istediğini merak ettiğini belirtti. Aslında bu “merak” kelimesi, doğru bir ifade sayılmazdı; zira merak etmek, kendisinin de kocasının da tarzına pek uygun düşmüyordu. Bulunduğu yerde insanların gerçekten de biraz fazla meraklı olması yüzünden onları aradığını düşünüyorsa, o zaman hemen gelebileceğini belirtti. Yalnız iyi düşünmeliydi; zira kocası Max da, kendisi de böyle bir ilişkinin kısa bir deneme mahiyetinde sadece geçici bir heves olmamasına, daha işin başından belli bir süre tayin edilmiş olmasına önem veriyorlardı. Açık mı? Anlaştık mı? Vesaire... </p>
			<p>Adrian cevap olarak uzun süreliğine geleceğini, konuyu uzun zamandır düşündüğünü söyledi. Onu bekleyen bu hayat tarzı, içtenlikle sınanmış, sevilmiş ve benimsenmişti. Aylık yüz yirmi mark üzerine de anlaşabilirdi; üst kattaki yatak odasının seçimini onlara bırakıyor, çalışma odası için de seviniyordu. Üç gün içinde taşınacaktı.</p>
			<p>Öyle de oldu. Adrian, şehirde kaldığı kısa süreyi kendisine tavsiye edilmiş olan bir kopyacıyla (sanırım Kretzschmar tavsiye etmişti) Zapfenstösser Orkestrası’nın Griepel adlı, yan uğraş olarak bundan biraz para kazanan fagotçusuyla sözleşmek için kullandı. <em>Aşkın Çabası Boşuna</em> partisyonlarından bir bölümünü de ona teslim etti. Palestrina’dayken eserini tam anlamıyla bitirememişti. Son iki sahnesinin orkestrasyon çalışması hâlâ devam ediyordu. Sonat formundaki uvertür de pek içine sinmemişti; zira sonda, <em>allegro</em> bölümündeki tekrarlarla çok anlamlı bir rol kazanan ama operanın bütününe aykırı düşen o göz alıcı yan temayı katmakla başlangıçtaki konsept üzerinde büyük değişiklikler yapması gerekmişti. Üstelik de kompozisyon esnasında uzun süre ihmal ettiği çalış ve tempoyla ilgili notlarını işaretlemek konusunda da ciddi emek sarf etmesi gerekiyordu. İtalya’da kaldığı sürenin neden eserinin tamamlanmasına bağlı olarak sona ermemiş olduğunu anlıyordum. Her ne kadar kendisi bilinçli bir şekilde bunların çakışması için gayret gösterse de, gizli bir amaç doğrultusunda bu böyle gerçekleşmemişti. O fazlasıyla <em>semper idem</em><a class="si-noteref epub-type_noteref" href="#f137" id="backref_137">137</a> bir adamdı; değişen durumlara direnen bir tutumla hayatının bir sahnesi değişmekteyken bir önceki durumda sürdürdüğü işin de sona ermesini, bunların birbirine denk gelmesini kabul edilebilir bir durum olarak görmüyordu. İçsel bir devamlılık sağlamak için yeni bir duruma geçerken eskiye ait bir uğraştan arta kalanları birlikte getirmek gerektiğini söylüyordu. Dışsal yenilik yoluna girdikten sonra ancak içsel yeniliği göze almak gerekiyordu. </p>
			<p>Hiçbir zaman fazla ağırlık oluşturmayan, aralarında partisyonlarını koyduğu bir evrak çantası ile İtalya’da da banyo yapmak için kullandığı kauçuk küvetin bulunduğu bagajıyla kitap dolu iki sandık ve diğer gerekli malzemelerini kargoya verip sadece Waldshut’ta değil, hedefi olan, on dakika ilerideki Pfeiffering’de de duran bir yolcu treniyle Starnberger İstasyonu’ndan hareket etti. Ekim ayı sona ermek üzereydi; hava hâlâ yağışsızdı ama artık sertleşmişti ve kasvetliydi. Yapraklar dökülüyordu. Küçük istasyonda onu yüksek, oturakları sert döşemeli bir at arabasının bineğinde Schweigestill’lerin, hani şu yeni gübreleme makinesini deneyen oğlu Gereon bekliyordu; oldukça mesafeli, az konuşan, kaba halli ama belli ki işlerinde çok güvenilir genç bir çiftçiydi. Taşıyıcıların el valizlerini yüklediği esnada kırbacının ipini iki güçlü kahverengi atın sırtında gezindirmekteydi. Yol boyunca fazla bir söz alışverişi olmadı aralarında. Adrian, ağaçların çevrelediği Rohmbühel’i de, Klammerweiher’in gri renkli sularını da daha trendeyken görmüştü yeniden; şimdi bu manzaralara daha yakından bakmış oluyordu. Çok geçmeden Schweigestill Malikânesi’nin barok manastırı göründü. Araba, çiftliğin açık dörtgeninin ortasında, yolun üzerindeki yapraklarının büyük bölümü yakınındaki bankın üzerine dökülmüş olan yaşlı karaağacın etrafında bir yay çizdi.</p>
			<p>Frau Schweigestill, edepli çiftçi kıyafetiyle taşra kızı gibi görünen kahverengi gözlü kızı Clementine’yle birlikte dinî levhanın asılı olduğu giriş kapısında bekliyordu. Karşılama sözleri heyecandan ayakları zincirlerine dolanan, samanla kaplı kulübesini neredeyse yerinden koparacak gibi geren köpeğin havlamalarına karıştı. Ne annenin, ne kızının ne de eşyaları boşaltmaya yardım eden ayakları kirli ahır bakıcısı kızın (Waltpurgis), “Git Kaschperl, <em>stat</em>!” diye haykırmalarının bir yararı oldu. (Diyalekt içinde varlığını sürdüren, Eski Yüksek Almancada <em>stati, </em>Orta Yüksek Almancada <em>stäte</em>, sonraları <em>stete</em> şeklini alan bu kelime, “sakin ol” ve “kıpırdama” anlamına gelir.) Köpek, gürültü etmeyi sürdürüyordu. Adrian, onu bir süre gülümseyerek süzdükten sonra yanına yaklaştı, hayret ifade eden belli bir tonlamayla, “Suso, Suso,” dedi sesini yükseltmeksizin. Ve gelin görün ki, tamamen yatıştıracak nitelikte, mırıldanır gibi gelen bu sesin etkisiyle hayvan bir anda sakinleşti. Kendisiyle konuşan kişinin elini uzatarak eski ısırıkların izleriyle dolu kafasını okşamasına izin verdi, bu arada sarı renkli gözleriyle büyük bir ciddiyet içinde ona baktı. </p>
			<p>“Cesaretlisiniz, saygı duydum!” dedi Frau Else, Adrian kapıya geri döndüğünde. “Çoğu kişi bu yaratıktan korkuyor. Az önce olduğu gibi davranınca da, kimseye korktuğu için kızamazsınız. Çocuklara gelen, köydeki genç öğretmen –aman Tanrım, bir bebekten farksızdı–her seferinde, ‘Köpeğiniz beni gerçekten ürkütüyor, Frau Schweigestill!’ derdi.”</p>
			<p>“Ya, ya!” diye güldü Adrian başını sallayarak. Böylece eve, evin hapishane ortamına girdiler; kadın, Adrian’ı önce üst kattaki beyaz boyalı rutubet kokulu koridorda bulunan, onun için düşündüğü, renkli dolaplı, yatağı kabartılmış yatak odasına götürdü. Fazladan yeşil bir koltuk konulmuş, önüne de ladin ağacı parkenin üzerine kırkyamadan bir örtü serilmişti. Gereon ile Waltpurgis el valizlerini oraya bıraktılar. </p>
			<p>Daha odadan başlayarak merdivenlerden aşağıya inerlerken misafirin hizmetine ve yaşam düzenine ilişkin anlaşmaları gözden geçirdiler. Buna aşağıdaki çalışma odasında, Adrian’ın çoktandır içten içe benimsediği karakteristik, atalardan kalma halli mekânda devam ettiler ve her şeyi kesinleştirdiler. Sabahleyin yatak odasına bir testi sıcak su ve koyu kahve getirilecekti; yemek saatlerine gelince, Adrian, yemekleri aileyle birlikte yemek istemiyordu – bunu kimse beklemiyordu zaten. Onların saatleri Adrian için çok erkendi. Saat bir buçukta ve sekizde ona ayrı sofra kurulacaktı. Tercihen öndeki büyük odada, (Nike heykeli ile masa piyanonun bulunduğu çiftçi salonunda) Frau Schweigestill, gerekirse piyanoyu çekinmeden kullanabileceğini söyledi; süt, yumurta, kızarmış ekmek, öğleyin sebze çorbası, az pişmiş biftekle ıspanak, üstüne elma marmelatlı bir omlet gibi hafif yemekler için söz verdi. Kısaca, besleyici ama onunki gibi hassas bir mideye dokunmayacak şeyler. </p>
			<p>“Mide mi, hayatım? Çoğunlukla mide değildir bu, kafadır hassas olan fazla yorulan kafa; bir şeyi olmasa da mideyi etkileyen odur.” Deniz tutmasından, migrenden de bunun böyle olduğu bilinir... Ya, demek bazen migreni tutuyormuş. Hem de oldukça şiddetli? Bu aklına gelmişti! Bunu gerçekten de önceden düşünmüştü; Adrian, yatak odasının panjurlarını ve ortalığı karanlıklaştırma olanaklarını böylesi bir dikkatle gözden geçirdiği esnada anlamıştı. Karanlık, karanlıkta yatmak, gece, tam karanlık; bu acınası durum devam ederken göze hiç ışık gelmeyecek; zira doğrusu buydu. Ayrıca koyu, bol limonlu iyice ekşi bir çay... Frau Schweigestill demek istiyordu ki, migrene yabancı değil – kendisi bilmez ama Max, geçmiş yıllarda periyodik olarak çekermiş; zamanla bu musibet kaybolmuş. Konuğunun açık davranmamış olduğu, eve yarı hasta biri olarak illetini gizleyerek sızdığı konusunda özür dilediğini işitmek bile istemiyordu. Sadece, “Aman canım siz de!” diye karşılık veriyordu. Eğer onun gibi birisi kültürün bulunduğu yerlerden kaçıp Pfeiffering’e sığınıyorsa, bunun için haklı sebepleri olmalı, yollu sözler ileri sürüyordu. Belli ki onun durumunda da böyle anlayış gerektiren bir şeyler söz konusuydu. “Doğru değil mi Herr Leverkühn?” Ama burası, kültür değilse de, bir anlayış yuvasıydı. Bu iyi kadın bunları söylüyordu.</p>
			<p>Etrafı gezerken aralarında, ayaküstü, belki de her ikisinin de beklemediği bir biçimde on sekiz yıl boyunca Adrian’ın günlük hayatını belirleyecek bazı anlaşmalar yapılmış oluyordu. Marangoz çağırıldı, Adrian’ın kitaplarını yerleştirmek üzere eski başrahip çalışma odasının kapısının yan tarafına, deri duvar kaplamasının altında kalacak, eski ahşap kaplamaları aşmayacak şekilde bir kitaplık için ölçü alındı, mum kalıntılı tavan avizesine elektrik çekmek üzere anlaşıldı. Toplumca kabul görecek, hayranlık uyandıracak günümüze kadar iyi kötü korunmuş pek çok başeserin doğuşuna tanık olacak bu odada zaman içinde başka bazı değişiklikler de yapıldı. Öncelikle hasarlı döşeme tahtalarını tamamen örten, kışın çok gerek duyulacak bir halı serildi; birkaç gün içinde çalışma masasının önündeki <em>Savonarola</em> modeli koltuk dışında oturma imkanı veren tek eşya olan köşe bankına ilave olarak Adrian’ın zaten pek ilgilenmediği stile uygunluk gibi inceliklere aldırmaksızın, Münih’te Bernheimer’den alınma derin, gri kadife kaplı, önüne yerleştirilebilen ayak kısmıyla bilindik divandan çok şezlong denebilecek güzel bir parça, bir okuma ve dinlenme koltuğu geldi sahibine yirmi yıl boyu hizmet vermesi için. </p>
			<p>Maximilian Meydanı’ndaki mefruşat sarayından yapılan halı ve koltuk alışverişini, biraz da, bir saatten kısa bir sürede ulaşım imkânı veren, aralarında hızlı trenlerin de bulunduğu sıkça tren seferleri sayesinde şehre gidip gelmenin oldukça kolay olduğunu, Adrian’ın, Pfeiffering’e yerleşmekle, Frau Schweigestill’in ifadelerinden çıkabilecek sonuçlara bakarak tümüyle inzivaya çekilmemiş olduğunu, kültür hayatından kopmadığını açıklamak amacıyla dile getirdim. Bir Akademi ya da Zapfenstösser Orkestrası konseri, bir opera temsili gibi akşam etkinliklerine ya da bir toplantıya –bazen bu da oluyordu– katıldığında, gece eve dönmek için saat 23.00 trenine binebiliyordu. Tabii ki öyle zamanlarda istasyondan Schweigestill’lerin arabasıyla karşılanmayı beklemiyordu; bu durumlarda Waldshut taşıma şirketiyle yaptığı anlaşma devreye giriyordu. Hatta bazı açık havalı kış gecelerinde, uykudaki Stillschweig Çiftliği’ne göl kıyısı boyunca yürüyerek gitmeyi de seviyordu. O saatlerde zincirleri çözülmüş olan Kaschperl’e ya da Suso’ya gürültü çıkarmaması için uzaktan bir işaret veriyordu. Bunun için, vidalı bir sistemle ayarlanabilen, tiz sesleri çok yüksek titreşimli, metal bir düdük kullanıyordu; öyle ki, çıkan sesi insan kulağı yakından bile işitemezdi. Buna karşılık köpeklerin tamamen farklı yapıdaki kulak zarları, bu sesleri şaşılacak kadar uzaklardan çok güçlü bir şekilde duyabiliyordu. Gecenin içinde kimselerin işitemediği bu gizemli sesler kendisine ulaştığında Kaschperl de suspus oluyordu. </p>
			<p>Arkadaşımın soğuk, içekapanık, kibri içinde ürkek kişiliğinin bazıları üzerinde yarattığı merak, ama aynı zamanda cazibeden dolayı olmalı, aksi yönden, yani şehirden de oraya, onun sığındığı yere bazı ziyaretler oluyordu. Önceliği, gerçekte de bu önceliğe sahip olduğu için Schildknapp’a bırakacağım. Tabii ki, bu birlikte keşfettikleri yerde Adrian’ın ne yaptığını görmek için ilk gelen o olacaktı. Devamında, özellikle de yazları, hafta sonlarını sık sık Pfeiffering’de geçirmeye başladı. Zink ile Spengler de bisikletle gezerken bazen uğruyorlardı; zira Adrian, şehre alışverişe gittiğinde Ramberg Caddesi’ndeki Rodde’lere bir merhaba demeye uğramış, ressam dostlar da kızlar aracılığıyla onun geri dönmüş olduğunu ve nerede oturduğunu öğrenmişlerdi. Pfeiffering’e ziyarete gitme fikri, büyük ihtimalle Spengler’den gelmişti; çünkü Zink, ressam olarak daha yetenekli, daha girişken olmakla birlikte, insani açıdan zarafetten uzaktı – Avusturyalı sokulganlığıyla, el öpmeceli, gösterilen her şeye karşı sahte bir “Aman Tanrım” hayranlığıyla, aslında temelden düşmanca ruh haliyle Adrian’ın kişiliğine karşı da pek anlayış beslemezdi; sırf arkadaşından ayrılamadığı için ona katılmıştı... Soytarılıkları, uzun burnu ve kadınları güldürerek ipnotize ettiği birbirine yakın gözleriyle yarattığı sevimli etki, aslında gülünçlü şeylere her zaman canı gönülden açık olan Adrian’ı nedense pek çekmiyordu. Çünkü bütün bunlar, kendini beğenmişliğinin arkasında kayboluyordu. Pan şehvetindeki Zink ile konuşurken, “acaba çengel atabileceği müstehcen bir yan anlamı var mıdır” diye her kelimeye dikkat etmek, can sıkıcı bir şeydi – bu onda bir alışkanlık halindeydi ve Adrian’ın bundan hoşlanmadığının kendisi de farkındaydı. </p>
			<p>Spengler, arada bir ortaya çıkan bu durumlarda göz kırpar, yanağında gamzesiyle meler gibi içtenlikle gülerdi. Cinsellik onu ancak edebî anlamda eğlendiriyordu. Onun için cinsellik ve zekâ birbirine çok yakındı – aslında bu pek de yanlış sayılmaz. Kültürü, espri ve eleştiriyle ilgili incelikli yaklaşımı, cinsel alanla olan kazara ve şansı yaver gitmeyen ilişkisinden kaynaklanıyordu (bunu biliyoruz); ayrıca beden sağlığına ilişkin bulgular da, tam bir talihsizlikti; onun mizacına ve bu yöndeki tutkularına hiç yakışmıyordu. Gülümseyerek, çok eskilerde, derinlerde kalmış estetik bir kültür döneminden söz eder edasında, sanat olaylarından, yeni çıkan kitaplardan konuştu, Münih’teki şehir dedikodularından bahis açtı, en çok da Weimar Grandükü ile tiyatro yazarı Richard Voss’un birlikte Abruzzo’ya yolculuk ederken gerçek bir haydut çetesinin saldırısına uğradıklarına ilişkin eğlenceli bir hikâye üzerinde durdu – bu işi kesinlikle Voss düzenlemiş olmalıydı. Adrian’a, notalarını satın alıp piyanoda çalıştığı <em>Brentano Şarkıları</em>’na dair zekice iltifatlarda bulundu. Daha o zamanlar bu <em>lied</em>’lerle uğraşmanın neredeyse kesinlikle tehlikeli olabilecek aşırı bir iddia olduğunu ifade etmiş bulunuyordu. Bu türün bilindik örnekleri dışında başka örneklerinden insanlar hoşlanmayabilirdi. Ama aşırılık üzerine daha başka güzel sözler de söyledi – bunların çoğu, buna çok gereksinim duyan sanatçıya yönelikti ve onun için tehlikeli olabilirdi. Zira yaratmış olduğu bu eserle birlikte hayatını zorlaştırmış, sonuç olarak imkânsız bir hale getirmiş oluyordu. Çünkü bilinenler dışında kalan, başka herkesin zevkini bozacak şeylerle kendini aşması, onu sonunda dışlanmaya varacak, yapılamayacak şeylere, kurnazlıkla da üstesinden gelinmez işlere yöneltecekti. Onun gibi üstün yetenekli biri için, sürekli bir doygunluk durumu, bıkma halinde olmak, ama yine de, daima bir şeyler yapabilmek bir sorun oluşturuyordu. </p>
			<p>Spengler’in zekâsıyla, göz kırpışları ve melemeleriyle tezahür eden spesifik bulguları işte böyleydi. </p>
			<p>Onların ardından Adrian’ın nasıl yaşadığını görmek üzere Jeanette Scheurl ile Rudi Schwerdtfeger çaya geldiler. </p>
			<p>Jeanette ile Schwerdtfeger bazen birlikte müzik yaparlardı; hem yaşlı Frau Scheurl’un konukları için hem de kendi aralarında. Pfeiffering yolculuğuna da bu suretle sözleştiler; telefonla haber vermeyi de Rudolf üstlendi. Oraya gitme fikrinin ondan kaynaklanıp kaynaklanmadığı kesin olarak belli değildi. Ona verdikleri değeri gösterebilmek adına Adrian’ın huzurunda da tartıştılar bunu. Jeanette’in sergilediği aşırı atılgan tutum, onun bu fikrin sahibi olduğunu gösteriyordu ama Rudi’nin hayret verecek derecedeki samimiyetine bakılırsa fikir, onun eseri olmaya da uygun düşüyordu. İki yıl önce Adrian’la “sen” diyecek kadar yakın bir ilişki içinde olduklarını iddia eder gibiydi; oysa bu nadiren gerçek olmuştu; karnaval sırasında; ayrıca kesinlikle tek taraflıydı ve Adrian tarafından gelmemişti. Rudi, buna sadakatle devam etti ama Adrian’ın ikinci ya da üçüncü keresinde böyle davranmaktan imtina etmesi karşısında –hiç alınganlık göstermeden– vazgeçti. Scheurl’un onun sokulganca davranışının bu şekilde yenilgiye uğramasından duyduğu memnuniyeti gizlememesinden de pek etkilenmedi. Zekice, bilgece ya da kültürlüce bir şeyler söyleyen birinin gözlerine ısrarla, masumca araştırarak bakan mavi gözlerinde hiçbir şaşkınlık emaresi belirmedi. Bugün hâlâ Schwerdtfeger’i hatırlıyorum ve kendi kendime soruyorum, Adrian’ın yalnızlığını, onun böyle bir yalnızlığa gereksinim duymasını, buna sürüklenmiş olduğunu ve kazandığı ya da daha kaba bir ifadeyle eline geçirdiği yetenekleri böylece koruyabileceğini acaba nereye kadar anlıyordu. Elbette kazanmak için doğmuştu; ama eğer onu sadece bu cepheden görürsem haksızlık etmiş olmaktan korkarım. O aynı zamanda iyi bir adamdı, bir sanatçıydı. Adrian ile ikisinin ileride gerçekten de senlibenli olmalarını, birbirlerine ilk adlarıyla hitap etmelerini, Schwerdtfeger’in kendini beğendirme tutkusunun önemsiz bir başarısı olarak mütalaa etmek istemem. Bunu, onun bu sıradışı insanı ciddiyetle kabullenişine, ona hakikaten yakın oluşuna bağlarım; bunda şaşırtıcı bir şekilde isabetliydi ve sonuçta melankolinin soğukluğuna karşı bir zafer kazanacaktı – felaketlere gebe bir zafer – ama ben yine eski hatalı alışkanlığımla öykünün ileri aşamalarına sıçrıyorum. </p>
			<p>Jeanette Scheurl, başında kenarlarından zarif bir tülün burnuna kadar indiği geniş şapkası, Schweigestill’lerin çiftçi salonundaki masa piyanoda Mozart çalıyordu. Rudi de komik düşecek kadar hevesle, sanatkârane bir şekilde ıslıkla eşlik ediyordu. Buna daha sonra Rodde’lerde ve Schlaginhaufen’lerde de tanık olacak, onun bunu nasıl öğrendiğini anlattıracaktım; daha küçük bir çocukken, keman derslerine başlamadan önce bu tekniği geliştirmeye başlamış. Dinlediği müzik parçalarını her gittiği yerde ıslıkla çalarak çalışırmış; sonraları da edindiği bu mahareti gitgide daha ilerletmiş. Muhteşemdi – gösteri olgunluğunda bir maharet. Neredeyse keman çalmasından daha fazla etkiliyordu. Bu işe şanslı bir şekilde doğuştan yatkındı. <em>Kantilen</em> çok hoştu; flütten çok kemana yakışıyordu ve yorumu çok ustacaydı. <em>Staccato</em> kısmında kısa notaları sanki birbirine bağlıymış gibi hatasız, neredeyse hiç hatasız, hayran olunacak bir kesinlikle çıkarıyordu. Kısacası olağanüstüydü, bu tekniğin vazgeçilmez parçası olan amatörce yönü, sanat açısından ciddiye alınması gerekenle bir araya gelip birleşince apayrı bir neşe yarattı. Gayriihtiyari gülerek alkışlandı, Schwerdtfeger de, ceketinin içinde omuzlarını kaldırıp dudaklarının ucunu kısaca oynatarak bir oğlan çocuğu edasıyla güldü. </p>
			<p>Adrian’ın, Pfeiffering’deki ilk konukları bu kadardı. Hemen ardından da ben gittim; pazarları gölün etrafında dolaşıyor, Rohmbühel’e tırmanıyordum. Sadece onun İtalya’dan döndüğü kışı, ondan uzak geçirmiştim; 1913’ün Paskalyası’nda Freising Lisesi’ndeki görevime tayin oldum. Bu işte, ailemin Katolik olmasının yararı dokunmuştu. Kaisersaschern’den ayrılmış, karım ve çocuğumla Isar Nehri’nin kıyısına taşınmıştım; yüzlerce yıldır piskoposların yaşadığı bu saygın yere. Burada başkentle de, savaş nedeniyle ayrı kalacağım birkaç ay dışında arkadaşımla da rahat bir ilişki içinde ömrümü geçirecek ve sevgiyle dolu üzüntüler içinde onun trajedisine tanık olacaktım.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f137"><a class="si-backref" href="#backref_137">137</a><span class="si-text">. (Lat.) Hep aynı (kalan). (Y.N.)</span></div>
			</div>
  </body>
</html>