<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter42">
<div class="chapter html5_article">
			<h1>XLII</h1>
			<p>On-on iki gün kadar sonra ona tekrar gittiğimde, mektup çoktan eline geçmişti; bu konuda suskun kalacağına dair kesin kararlı olduğunu söyledi. Solgun görünüyordu, çok ağır bir darbe yemiş gibiydi – böyle bir etki uyandırmasında, bir süredir gözlemlediğim şekilde, yürürken başını ve gövdesinin üst kısmını biraz yana doğru eğmek alışkanlığının yerleşmiş olmasının da hayli etkisi vardı. Yine de oldukça sakin, hatta soğukkanlı görünüyor ya da kendini öyle gösteriyordu; yukarılardan bir yerlerden gelmiş olan bu hainliği küçümsemiş, umursamazca omuz silkmiş olduğu için neredeyse benden özür dilemek ihtiyacı duyar gibiydi. </p>
			<p>“Umarım benim kızgınlık ve öfke krizleri geçirmemi beklemiyordun,” dedi. “Güvenilmez bir dost. Başka ne olacak? Ben, bu dünyanın gidişatına karşı fazla infial duymuyorum artık. Gerçi işin acı bir yanı var; sağ kolu yüreğinden vurunca insan kime güveneceğini bilemiyor. Ne yaparsın? Şimdilerde dostlar böyle. Bana kalan, utanç – ve bu dayağı hak ettiğimi kabullenmek.”</p>
			<p> Neden utanması gerektiğini öğrenmek istedim.</p>
			<p>“Davranışımdan dolayı,” diye yanıtladı. “Bana bütün canlılığıyla bir okul çocuğunu hatırlatan budalaca davranışımdan dolayı; çocuk bulduğu bir kuş yuvasını sevinç içinde arkadaşına gösterir – ve arkadaşı gidip onu ondan çalar.”</p>
			<p>“Birine güvendiğin için günah işlemiş, ayıp etmiş olamazsın. Bunlar hırsızın sorunu,” demekten başka ne yapabilirdim? </p>
			<p>Onun, kendine yönelttiği suçlamaları, sonuna kadar haklı bulduğum yanıtını mı verecektim? Ayrıca,bunu yürekten onaylıyordum; çünkü davranışı, bu sözcülük meselesiyle ilgili bütün düzenleri, özellikle de Rudolf üzerinden kur yapmaya kalkışması, bana sahteci, yapay ve cezaya müstahak görünüyordu – davranışlarındaki bütün bu akıl almaz saçmalığı daha iyi kavrayabilmek için, Helene’me, kalbimi açmak için kendi dilimi kullanmak yerine bir gün kalkıp çekici bir arkadaşımı yolladığımı tasavvur etmem yeterliydi. Ama pişmanlığını körüklemek neye yarardı ki – sözlerinden, yüzünün ifadesinden okunan pişmanlıksa eğer? Hem dostunu hem de sevdiğini aynı anda yitirmişti; kendi kabahati yüzünden; böyle demek gerekiyordu – keşke, keşke burada bir hata, bilmeden yapılmış bir yanlışlık, kötü sonuç veren bir düşüncesizlik söz konusu olduğunda emin <em>olabilseydim</em>. Keşke kafamı kurcalayan şeylerin arasına onun olanı biteni daha önceden biraz olsun öngörmüş olabileceğine, bütün bunların onun iradesiyle gerçekleştiğine ilişkin şüpheler sızmasaydı. Rudolf’ta bulunan inkâr edilemez cinsel çekim gücünü kendisi adına kullanmak, kendi adına kur yapmasını istemek fikrine cidden sonuna kadar güvenebilir miydi? Onun sırf buna dayanarak hareket ettiğine inanılabilir miydi? Bazen, onun işi böyle gösterdiği, karşısındakinden bir fedakârlık beklermiş gibi yapıp kendisinin en büyük fedakârlığı göze aldığı gibi bir tahmin yürütüyordum – sonunda her şeyden feragat edip yalnızlığına geri çekilmek gibi takdire şayan bir davranış sergileyebilmek için kasıtlı bir şekilde böyle bir şeye kalkışmıştı. Ama böyle bir fikir ona değil, bana yakın olabilirdi. Sözde hatasının, tabiri caizse yaptığı aptallığın temelinde böyle şefkatli ve acı verici bir iyilik motifinin gizli olduğu fikri, bana ve ona olan saygıma yaraşır bir şey. Hadiseler beni hakikatle göz göze getirecekti; iyi niyetimin kavrayabileceğinden çok daha sert, soğuk ve gaddar hakikatle. Karşısında buz gibi bir ürpertiyle donup kalacaktım – aşılamaz bir dilsizlikle, donuk bir bakışla kendini gösterecekti; onu dile getirebilecek bir adam olmadığım için sessizlik içinde kalacaktı.</p>
			<p>Eminim, Schwerdtfeger, kendine göre gayet iyi, gayet dürüst bir niyetle gitmişti Marie Godeau’ya. Ama aynı derecede emin olduğum bir başka şey, bu niyetin daha baştan sağlam temeller üzerine oturmadığı, içten içe gevşeme, çözülme tehlikesiyle karşı karşıya kalıp değişmeye hazır olduğuydu. Adrian’ın ona işlediği, kişiliğinin dostunun hayatı ve insanlığı için ne denli önemli olduğuna dair görüşler, gururunu okşamış ve yüreklendirici bir etki yapmaktan geri kalmamıştı; o an üzerine kalan bu görev de bu önemli konumun bir sonucuydu; görevi ona, olayları kendisinden daha iyi yorumlayan biri vermişti. Fakat bir zamanlar fethetmiş olduğu bu kişinin fikirlerinde ortaya çıkan değişiklikten dolayı kıskançlık duyuyor, kıskançlıkla karışık kırgınlığı, üstelik onun kendini artık sadece bir aracı ve bir araç olarak görmesi, bu olumlu düşünceleri üzerinde olumsuz bir etki yaratıyordu. Sanırım, kendini içten içe özgür hissediyor, yani kendini ondan çok fazla şeyler bekleyen o vefasıza, vefalı bir şekilde karşılık vermeye mecbur hissetmiyordu. Bu bence oldukça aşikâr. Aşikâr olan bir başka nokta da, bir başkası adına aşk yollarına sapmanın –hem de ahlak anlayışında flörtün ya da flörtle ilgili şeylerin insanı özgürleştirdiği fikri yatan– bir flört tutkunu için ayartıcı bir gezinti olabileceğiydi.</p>
			<p>Rudolf ile Marie Godeau arasında geçen konuşmayı Pfeffering’deki konuşma gibi kelimesi kelimesine aktarabileceğimden kuşku duyan kimse var mı? Benim orada bulunduğumdan kuşku duyan var mı? Hayır, sanmam; fakat hadisenin ayrıntılı ve kapsamlı bir biçimde açılması da kimse için gerekli ya da arzu edilecek bir şey değil. Ortaya çıkacak talihsiz sonucun, önceleri hayırlı olacağı sanılan –benim değil, başkalarının gözünde– tek bir görüşmenin meyvesi olmadığı varsayımına katılmak gerek. Marie’nin birinci görüşmeden sonra vedalaşırken sergilediği tavır, Rudolf için ikinci bir görüşmeyi gerekli kılacaktı. – Pansiyon binasının girişindeki küçük avluda Isabeau’ya rastladı. Ona yeğenini sordu, onunla bir üçüncü kişi hakkında baş başa konuşmak için izin istedi. Yaşlı kadın, yüzünde bu üçüncü kişiye inanmadığını gösteren hınzır bir gülümsemeyle onu oturma ve çalışma odasına götürdü. Marie’nin yanına geldi, kız onu nazik ve biraz da şaşırmış olarak selamladı, teyzesine haber verecekmiş gibi yaptı. Schwerdtfeger ise onun giderek artan, açıkça belli ettiği şaşkınlığına karşın bunun gereksiz olduğunu söyledi. Teyze orada olduğunu biliyordu zaten; onunla çok önemli, çok ciddi ve güzel bir konuyu konuşmasını anlayışla karşılayacağını söyledi. O ne mi dedi? Herhalde şakacı bir tavırla sıradan bir şey. “Ya, gerçekten de çok merak ediyorum.” Ya da benzeri bir şeyler... Sonra da rahatça konuşmasını söyledi.</p>
			<p>Rudi, çalışma masasının yanına çekili bir iskemleye oturdu. Kimse onun sözünde durmadığını söyleyemez. Sözüne bağlı kaldı ve onu dürüstçe yerine getirdi. Adrian’dan, onun öneminden, seyircinin yavaş yavaş ayırdına vardığı büyüklüğünden, kendisinin de bu sıradışı adama karşı hayranlığından ve bağlılığından söz etti. Zürich’ten, Schlaginhaufen’lerdeki buluşmadan, dağlarda geçirdikleri günden dem vurdu. Kıza, dostunun onu sevdiğini itiraf etti – nasıl yapılabilir böyle bir şey? Bir kadına bir başkasının aşkı nasıl ilan edilir? Ona doğru eğilir mi? Gözüne mi bakar? Bir başkasının avucuna konulması gereken eli yalvararak kendi avucuna mı alır? Bilemiyorum. Ben sadece bir geziye davet etmiştim; evlenme teklifi yapmamıştım. Ama bildiğim, kendini kaptırdığı bir anda, kızın onun elinde mi, yoksa kendi kucağında mı tuttuğunu kestiremediğim elini hırsla geri çektiği, yanaklarının güneye özgü solgunluğunda öfkeli bir kızıllık estiği ve gözlerinin karalığındaki gülüşün kaybolduğu. Anlamıyordu; gerçekten de işittiklerini anladığından emin olamıyordu. Doğru anlayıp anlamadığını sordu; Rudolf, kendi adına mı, yoksa Herr Leverkühn adına mı teklifte bulunuyordu. Evet, bunu görev gereği, dostu için yapıyordu. Adrian, bunu ondan hassaten rica etmiş, o da geri çeviremeyeceğini düşünmüştü. Kızın soğuk, bariz bir istihza içeren –ya, sağ olun– cevabı, mahcubiyetini giderecek gibi değildi. Durumunun ve rolünün ne denli aykırı olduğunun bilincine ancak şimdi varıyor; buna, davranışının kıza karşı hakaretamiz bir nitelik taşıyor olabileceği korkusu karışıyordu. Kızın tavrı, baştan sona yadırgamış tavrı, onu korkutmuştu ama bir yandan da gizliden gizliye sevindirmişti. Kendini, haklılığını savunmak üzere bir süre kem küm etmeyi sürdürdü. Onun gibi bir insana hayır demenin ne kadar zor olduğunu bilemezdi. Ayrıca Adrian’ın hayatındaki değişimden, dolayısıyla bu duygularından kendini sorumlu tutuyordu; çünkü İsviçre seyahatine ikna ederek Marie’yle karşılaşmasına o neden olmuştu. Keman konçertosu kendisine ithaf edilmişti, ama sonuç olarak kompozitörünün onu görmesine vesile olması da yeterince ilginç bir durumdu. Adrian’ın isteğini yerine getirmeye razı olmasında, bu sorumluluk duygusunun büyük payı olduğunu anlamasını rica etti. </p>
			<p>Burada kız, Schwerdtfeger’in rica etmek için yakalamaya çalıştığı elini bir kez daha sertçe geri çekti. Ona şöyle cevap verdi: Üstlenmiş olduğu bu rol için onu anlayışa davet etmek üzere çaba göstermemesi gerekmiyordu, bunun bir yararı olmazdı. Onun bu dostane ümitlerini kırmaktan dolayı üzgündü; aslında böyle bir siparişte bulunmuş olan kişiden şahsen pek etkilenmemiş sayılmazdı, kendisine saygı duyuyordu ama bunun böyle dokunaklı bir evlenme teklifine temel oluşturabilecek nitelikte duygularla hiç ilgisi yoktu. Leverkühn’le tanışıyor olmak bir onurdu, bir mutluluktu; ama bundan böyle kendisiyle karşılaşmanın sıkıntı vereceğine karar vermiş olduğunu iletilmesini istedi ona. Böyle bir karara varmış olmaktan dolayı gerçekten üzgündü ama bu karar, olayın gösterdiği değişimi aktaran, gerçekleşemeyecek arzuların sözcülüğünü yapan kişiyi de ilgilendiriyordu. Kuşkusuz, bütün bu olanlardan sonra en iyi ve en basit yol birbirini bir daha görmemekti. Böyle diyerek nezaketle veda etti: “<em>Adieu monsieur!</em>”</p>
			<p>“Marie!” diye yalvardı Rudi. Ama o sadece küçük ismiyle hitap edilmiş olmasından dolayı bir hayret ifadesi takınarak veda sözlerini tekrarladı; onun sesiyle net olarak kulağımdadır: “<em>Adieu monsieur!</em>”</p>
			<p>Gitti – dışarıdan bakınca ıslanmış bir köpek gibi görünüyordu; ama içinden mutlu denecek kadar keyifliydi. Adrian’ın evlenme fikrinin, kızın indinde saçmalık olduğu ortaya çıkmıştı; gocunduğu şey, bu düşünceyi iletenin o olmasıydı – kız bu konuda sevinilecek kadar duyarlı davranmıştı. Ziyaretinin encamı konusunda Adrian’a haber vermek için acele etmedi – kızın cazibesine karşı soğuk olmadığını dürüstçe itiraf etmekle, Adrian’a karşı kendini aklamış olduğuna seviniyordu. İlk işi oturup Godeau’ya hitaben bir mektup kaleme almak oldu. Mektupta, o “<em>Adieu monsieur</em>” ile ne yaşayabileceğini ne de ölebileceğini, ölüm kalım pahasına da olsa onu bir kez daha görmesi gerektiğini yazdı. Ona, bütün kalbiyle bir soru yöneltecekti; bir adamın, bir başkasına duyduğu saygıyla, kendini onun arzularının özverili avukatı yerine koymakla kendi duygularından fedakârlık ettiğini, onları bastırmış olduğunu nasıl olup da anlamadığını soracaktı. Ayrıca berikinin kendi derdini anlatma olasılığının kalmadığı anlaşıldığı anda, buraya kadar bastırmış, sadakat içinde hâkim olduğu duygularının özgür kaldığını, coşkulu bir biçimde galeyana geldiğini neden anlamıyordu? Kendine, sadece kendine ettiği bu ihanetten dolayı onu affetmesini rica ediyordu. Öyle davranmış olmaktan dolayı pişmanlık duymuyordu ama artık onu sevdiğini söylerken bunun hiç kimse açısından ihanet anlamına gelmeyeceği fikri, onu fazlasıyla mutlu ediyordu. </p>
			<p>Bu minval üzere bir mektuptu. Hiç de beceriksizce sayılmazdı. Flört hevesiyle harekete geçmiş, sanırım Adrian’ın aşk ilanının kendi flörtöz aklına hiç gelmeyecek olan evlilik teklifiyle ilintisinin net olarak bilincine varmaksızın yazmıştı. Marie kabul etmek istemeyince mektubu Isabeau teyze okudu ona. Rudolf bir cevap alamadı. İki gün sonra geldiğini Gisella Pansiyonu’nun hizmetçisi aracılığıyla teyzeye haber verdiğinde reddedilmedi. Marie şehre inmişti. Yaşlı kadın, şakacı bir serzenişle kızın bir önceki ziyaretinden sonra göğsüne kapanıp gözyaşı döktüğünü ele vermişti. Bence uydurmuştu. Teyze, yeğeninin ne kadar gururlu olduğunun altını çizmek istemişti. Son derece duyarlı ama gururlu bir kızdı. Yeni bir konuşma fırsatı için bir ümit veremezdi ona. Ancak şu kadarını bilmeliydi ki, davranış biçimindeki asaleti, Marie’nin gözlerinin önüne sermekten geri durmayacaktı. </p>
			<p>Aradan iki gün daha geçtikten sonra yeniden gitti oraya. Madam Ferblantier –bu, dul teyzenin kendi adıydı– yeğeninin yanına girdi, orada uzunca bir süre kaldı, sonra nihayet geri döndü ve yüreklendirici bir göz kırpışıyla içeri girmesine izin verdi. Elinde çiçekleriyle elbette.</p>
			<p>Daha ne diyeyim? Ayrıntıları kimse için pek uygun olmayacak böyle sahneyi tasvir etmek için çok yaşlı ve çok dertliyim. Rudolf, Adrian’ın teklifini bu kez kendi adına yaptı; oysa bu uçarı adam, evliliğe ancak benim donjuanlığa olabileceğim kadar yatkındı. Geleceği olmayan bir evliliğin, hoyrat kaderin bir anda yok edeceği mutluluk beklentilerinin üzerine fikir yürütmek yersiz. Marie, “tınısı küçük” bu yürek yakanı, sanatçı olarak değerinin, sağlam kariyerinin sağladığı sıcak kefalete sığınarak sevmeye cesaret etmişti; onu durdurmak, onu bağlamak, bu haşarı çocuğu evcilleştirmek konusunda kendine güveniyordu; elini verdi, öpmesine razı oldu. Yirmi dört saate kalmadan bu parlak haber, bütün çevremize yayıldı. Rudi yakayı ele vermişti, birinci keman Schwerdtfeger ile Marie Godeau evleniyordu. Haberin devamında, Zapfenstösser Orkestrası’yla anlaşmasını bozacağı, Paris’te evleneceği ve orada yeni kurulmakta olan bir müzik birliğiyle, Orchestre Symphonique’le çalışacağı geliyordu. </p>
			<p>Kuşkusuz orada hoş karşılanacak, yine kuşkusuz, onun ayrılmasını pek istemeyen Münih’teki fesih işlemleri biraz ağır yürüyecekti. Her şeye karşın bir sonraki Zapfenstösser konserinde çalması için ısrar edilecekti – Pfeiffering’den son dakikada yetiştiği konserden bir sonrakiydi – adeta bir veda konseri. Üstelik Şef Doktor Edschmidt o akşam için dolu dolu bir Berlioz-Wagner programı seçmişti; böylece, bu durumlarda dendiği gibi, bütün Münih oradaydı. Sıralarda çok sayıda tanıdık yüz vardı; her ayağa kalkışımda pek çok kişiyle selamlaşıyordum. Schlaginhaufen’ler, onların davetlerinin müdavimleri, Radbruch’lar, Schildknapp, Jeanette Scheurl, Zwitscher, Binder-Majoresku ve diğerleri; hepsi Rudi Schwerdtfeger’i sahnede şef kürsüsünün solundaki yerinde damat adayı olarak görmek için gelmişlerdi. Ancak, nişanlısı orada değildi – söylendiğine göre Paris’e dönmüştü. Ines Institoris’e reverans yaptım. Yalnız gelmişti; yani Knöterich’lerle birlikte. Müzikten hoşlanmayan kocası, akşamını Allotria’da geçirmeyi tercih etmişti. Salonun epey arkalarında oturuyordu, üzerinde sadeliği yoksulluk sınırına varan bir elbise vardı – boynu çapraz olarak öne eğik, kaşları kalkık, dudakları kötü bir şakacılıkla büzülmüştü. Selamıma karşılık verirken oturma odasında geçen o uzun, sıkıntı verici, sabrımı ve duyarlılığımı istismar ettiği o akşam sohbetinden sonraki kötü niyetli zafer duygusuyla gülümsemekte olduğuna dair meşum histen kurtulamadım. </p>
			<p>Schwerdtfeger’e gelince, bütün akşam salona kim bilir kaç meraklı gözle karşılaşacağının farkındaymış gibi baktı. Arada bir gerektiği şekilde kemanın sesine kulak veriyor, notalarının sayfalarını çeviriyordu. Programın sonunda <em>Meister Singer</em> uvertürü, rahat ve neşeli bir şekilde çalındı, Ferdinand Edschmidt, orkestrayı ayağa kaldırıp şükranla birinci kemanın elini sıktığında bariz ölçüde yüksek gürültülü bir alkış koptu. Bunlar olurken ben, vestiyer kalabalıklaşmadan paltomu almak kaygısıyla koridora çıkmıştım. Niyetim eve yani Schwabing’de kaldığım yere dönüş yolumun hiç olmazsa bir kısmını yürümekti. Konser binasının hemen önünde Kridwiss çevrelerinden, konser salonunda da bulunan Dürer uzmanı Profesör Gilgen Holzschuher’le rastlaştık. Bu akşamın programını kendince eleştirdiği bir sohbet başlattı benimle: Berlioz ile Wagner’i, yabancı bir virtüözlük ile gerçek Alman ustalığını bir araya getirmenin münasebetsiz olduğunu, üstelik politik bir eğilimi de pek gizleyemediğini söyledi; bir Alman-Fransız uzlaşması ve pasifizm görüntüsü veriyormuş. Zaten bu Edschmidt’in de cumhuriyetçi ve ulusalcı olarak pek güven vermediği biliniyormuş. Bu düşünce, bütün akşam aklını kurcalamış. Maalesef bugünlerde her şey politikmiş; artık entelektüel temizlik kalmamışmış. Bunu yeniden kurmak için büyük orkestraların başında Alman zihniyeti tartışılmaz adamlar bulunmalıymış.</p>
			<p>Ona, meseleleri politize edenin kendisi olduğunu, günümüzde “Alman” kelimesinin entelektüel bakımdan saflık anlamına gelmediğini, daha çok bir parti parolası olduğunu söylemedim. Yabancı ya da yerli fark etmez virtüözlerin büyük bölümünün Wagner’in eserlerini yorumlamalarının, onun uluslararası boyutta kabul görmesini, sevilmesini sağladığını öne sürdüm – sonra da kısa süre önce <em>Kunst und Künstler</em> (Sanat ve Sanatçı) dergisinde çıkan, gotik mimaride oran sorunları hakkındaki makalesinden söz açarak başarılı bir şekilde konuyu dağıttım. Sarf ettiğim nezaket sözleri, onu pek memnun etti, yumuşattı, politikadan uzaklaştırıp neşelendirdi; ben de onun bu düzelmiş ruh halini ayrılmak için fırsat bildim; o sola doğru yoluna devam ederken ben sağa saptım. </p>
			<p>Kısa süre sonra Türken Caddesi’nin üst başından Odeon Meydanı’na, Ludwig Caddesi’ne varmış, Zafer Kapısı’na doğru giden anıtsal tenha şosenin sol tarafını adımlamaktaydım. (Elbette yıllar önce baştan aşağı asfaltlanmıştı.) O akşam hava kapalıydı ve çok ılıktı. Kışlık paltom bir süre sonra biraz fazla geldi. Theresien Caddesi’ndeki tramvay durağında Schwabing’den geçen hatlardan herhangi bir araba beklemeye başladım. Neden bu kadar uzun sürdüğünü bilmiyorum ama nihayet biri geldi. Trafikte aksamalar gecikmeler olabilir. Yaklaşan, benim için uygun olan on numaralı hattın arabasıydı. Feldernhalle’den doğru gelişini hâlâ görür, işitir gibiyim. Bu Bavyera mavisi Münih tramvayları yapı itibarıyla çok hantaldı ve ağırlıklarından mı yoksa zeminin özelliklerinden dolayı mı bilinmez, oldukça fazla gürültü çıkarırlardı. Aracın tekerleklerinden sürekli kıvılcımlar çıkar, bu soğuk ateşler, yukarıda kontak çubuğunun olduğu yerde daha da fazlalaşır, kıvılcım yağmuruna dönüşürdü. </p>
			<p>Araba durdu, ben ön sahanlıktan binip içeri geçtim. Sürgülü kapının hemen solunda, muhtemelen yeni inmiş birinden kalan boş bir yer buldum. Tramvay tümüyle doluydu. Arka kapının orada iki beyefendi, koridorda kayış askılara tutunmuş ayakta duruyorlardı. Yolcuların çoğu eve dönmekte olan konser seyircileri olmalıydı. Aralarında, karşımdaki sıranın orta yerinde, kemanını dizlerinin arasına almış oturan Schwerdtfeger de vardı. Binerken beni mutlaka görmüş olmalıydı ama bakmaktan kaçındı. Paltosunun altında, frakının papyonunu saklayan beyaz bir atkı vardı ama alışkanlığı gereği şapkasını takmamıştı. Kabarık, kıvırcık sarı saçlarıyla hoş ve genç görünüyordu; yüzü çıkardığı işten dolayı o denli kızarmıştı ki, bu saygıya layık hararetten dolayı mavi gözleri biraz şişmiş izlenimi veriyordu. Ama bu da yakışıyordu ona, tıpkı ustaca ıslık çalabildiği, uçları hafifçe yukarı kıvrık dudakları gibi. Etrafımı seçmekte pek hızlı sayılmam; arabada başka tanıdıklar olduğunu neden sonra fark ettim. Schwerdtfeger’in sırasında ama onun uzağında, arka kapıya yakın oturan Doktor Kranich’le selamlaştım. Bu vesileyle hafifçe öne eğildiğimde şaşırtıcı bir şekilde Ines Institoris’i fark ettim; benim sıramda birkaç koltuk ileride, Schwerdtfeger’in çapraz karşısında oturuyordu. Şaşırtıcı diyorum, çünkü onun evinin yolu bu değildi. Ama birkaç koltuk ilerisinde, şehrin dışında, uzakça kalan Schwabing’de Grosser Wirt’in arkasında oturan arkadaşı Frau Binder-Majerosku’yu fark edince, Ines’in onda bir akşam çayı içeceğine dair tahminde bulundum. </p>
			<p>Schwerdfeger’in güzel başını neden sağa doğru dönük tuttuğu, bana da sadece küt burunlu profilini gösterdiği böylece anlaşılmış oldu. Sadece Adrian’ın ikinci kişiliği olarak telakki ettiği adamı görmezden gelmek için değil, benim ona neden bu arabada bulunduğuna dair serzenişte bulunmamdan da çekindiği için olmalıydı – bu haksız bir sitem olurdu muhtemelen; Ines’le birlikte bindiğini söyleyen yoktu. Ines pekâlâ da benim gibi ondan sona binmiş olabilirdi ya da, eğer aksi olmuşsa, onu görmüştü ama kaçamamıştı. </p>
			<p>Üniversitenin önünden geçiyorduk; biletçi keçeli çizmeleriyle karşıma dikilmiş, onluğumu alıp bana gidiş bileti kesmek üzereydi ki, inanılmaz, tümüyle beklenmedik, her şeyiyle akıl almaz bir şey oldu. Arabanın içinde silah patladı; düz, keskin, çatırtılı patlamalar halinde; peş peşe üç, dört, beş el ateş edildi; çılgınca, baş döndürücü bir hızla. Karşımda oturan Schwerdtfeger’in keman kutusu elinden kaydı, başı önce omzuna, sonra da sağında oturan kadının kucağına düştü; o da solundakinin de yaptığı gibi kendini dehşet içinde geriye çekti. O esnada arabanın içini aklıselim sahibi davranışlardan çok genel bir kargaşa, daha çok bir kaçışma isteği ve tiz panik çığlıkları sardı. Önde vatman, neden olduğunu Tanrı bilir, çanlara asılmıştı – polis çağırmak için olabilir. Tabii ki işitme mesafesinde polis filan yoktu. Bu arada durdurulan arabada tehlikeli bir izdiham oluştu; yolculardan kimileri dışarıya çıkmaya uğraşıyor, diğerleri ise merak ya da işgüzarlık sebebiyle içeriye girmeye çalışıyorlardı. Koridordaki beylerin ikisi de Ines’in üzerine atılmışlardı ama tabii ki çok geç. Revolveri elinden almak için uğraşmamıza gerek kalmadı, o kendiliğinden bıraktı; daha doğrusu fırlattı, hem de kurbanına doğru. Yüzü kâğıt gibi bembeyazdı, elmacıkkemiklerinin üzeri keskin kenarlı kırmızı lekelerle kaplanmıştı. Gözlerini kapatmış, büzülmüş dudaklarıyla deli deli gülümsüyordu. </p>
			<p>Kollarından yakaladılar; bense karşımdaki boşalmış koltuklara uzatılan Rudolf’a doğru atıldım. Diğer tarafta üzerine düştüğü kadın, kanlar içinde baygın yatıyordu; anlaşıldığına göre o da kolundan zararsız bir sıyrık almıştı. Rudolf’un başında birkaç kişi vardı, aralarında bulunan Doktor Kranich elini tutuyordu. </p>
			<p>“Bu nasıl dehşetengiz, şuursuz, mantıksız bir davranıştır!” dedi beti benzi atmış, net, akademik, sarih ama astımlı konuşmasıyla; “dehşetengiz” kelimesini çoğunlukla aktörlerin yaptığı gibi “dehşet-engiz” diye telaffuz etmişti. Hekim değil, sadece bir nümizmat olduğu için hiç bu andaki kadar hayıflanmadığını ekledi. Gerçekten de o anda nümizmatik bilimi bilimlerin en gereksizi olarak geldi bana da; hatta filolojiden bile daha gereksiz; bu dayanılır bir durum değildi. Hakikaten de orada, onca konser seyircisinin arasında bir tek hekim yoktu; oysa hekimler müzikseverdir; çünkü aralarında çok sayıda Yahudi vardır. Rudolf’un üzerine doğru eğildim. Yaşam belirtileri vermekteydi hâlâ ama kötü yaralanmıştı. Gözlerinden birinin altında kanamakta olan bir kurşun deliği vardı. Görünüşe göre diğer kurşunlar, boynuna, ciğerine, kalp çevresindeki kaburga kemiklerine isabet etmişti. Bir şey söylemek üzere başını kaldırmaya çalıştı ama dudaklarından kanlı köpükler geldi hemen; yumuşak yoğunlukları gözüme dokunaklı bir biçimde güzel göründü; gözleri döndü ve başı sert bir şekilde sıranın tahtasına düştü. </p>
			<p>Bu insana karşı ne denli acı dolu bir merhamet duygusuna kapıldığımı, bu duygunun hangi güçle içime dolduğunu anlatamam. Onu bir şekilde her zaman sevmiş olduğumu hissettim. İtiraf edeyim ki, ona karşı duyduğum yakınlık, o talihsiz, düşmüşlüğü içinde kuşkusuz ki acınası, acı çeken, çektiği acıların ve onları dindirmek için başvurduğu rezilce belanın bu iğrenilesi eyleme sürüklediği o talihsiz kadına duyduklarımdan çok daha derindi. Her ikisinin de yakın tanıdığı olduğumu açıklayarak ağır yaralıyı üniversiteye götürmeyi önerdim; görevlilerinin yanından telefonla ambulans ve polis çağırabilirdik; bildiğim kadarıyla oranın bir de kaza merkezi vardı. Faili de oraya getirmelerini söyledim. </p>
			<p>Öyle de yaptılar. Gözlüklü, gayretli bir genç adamla ben, Rudolf’u arabadan dışarıya taşıdık; arabanın arkasında iki-üç tramvay daha durmuştu. Birinden alet çantasıyla bir doktor koşup geldi. Oldukça gereksiz müdahalelerle taşıma işini yönetmeye çalışıyordu. Basından bir muhabir de bilgi toplamaya geldi. Görevliyi zemin kattaki lojmanından dışarıya çıkarmanın ne kadar zahmetli olduğunu hatırlamak acı veriyor. Baygın yaralıyı bir divana yatırdıktan sonra genç bir adam olan doktor, kendini herkese takdim ederek ilk yardımı yapmayı denedi. Ambulans hayret verecek bir şekilde hızla ulaşmıştı. Doktorun muayene eder etmez bana söylediğine göre Rudolf muhtemelen Şehir Hastanesi’ne giderken yolda ölmüştü. </p>
			<p>Kendi payıma, daha sonra polis memuruyla buluştum ve onun çırpınarak hıçkıran tutuklusuna katıldım; komisere Ines’in durumu hakkında bilgi verdim ve bir psikiyatri kliniğine yatırılmasını önerdim. Ama bu tavsiyem, o gece için kabul görmedi. </p>
			<p>Merkezden ayrılıp yine bana düşen acılı bir görev için, Prinzenregenten Caddesi’ne doğru kontak çevirecek bir araba kolladığım esnada kiliselerin çanları gece yarısını vuruyordu. Ufak tefek kocaya olanı biteni olabildiğince ihtiyatla haber vermenin, benim vazifem olduğunu düşünüyordum. Araba bulduğumda artık arabaya gerek kalmamıştı. Binanın kapıları kilitliydi; ama seslenmem üzerine merdivenlerin ışığı yandı, Institoris bizzat aşağıya indi ve kapının önünde karısı yerine beni buldu. Ağzını soluk almak istermiş gibi açıp bu arada altdudağını dişlerine yapıştırmak gibi bir alışkanlığı vardı. </p>
			<p>“Evet, neler oluyor?” diye kekeledi. “Siz miydiniz? Sizi buraya getiren nedir? Bana söyleyecek...”</p>
			<p>Merdivenleri çıkarken bir şey söylemedim. Yukarıda, oturma odalarında, Ines’in o bunaltıcı açıklamalarını dinlemiş olduğum odada, hazırlayıcı birkaç sözden sonra görgü tanığı olduğum şeyleri anlattım. Ayakta duruyordu, hasır koltuklardan birine oturdu. Sözümü tamamladığımda uzun zamandır sıkıntı verici, tehlikeli bir ortamda yaşamış olan bir adamın göstereceği türden bir metanet gösterdi. </p>
			<p>“Demek, öyle,” dedi. “Olacağı buydu.” Korku içinde böyle bir şeyi beklemekte olduğu ama nasıl tecelli edeceğini kestiremediği açıkça anlaşılıyordu. </p>
			<p>“Ona gitmek istiyorum,” diye açıkladı ve yeniden ayağa kalktı. “Umarım orada (nezarethaneyi kastediyordu) onunla konuşmama izin verirler.”</p>
			<p>Bu gece için ona fazla ümit veremezdim; ama cılız bir sesle bunu denemenin görevi olduğunu söyleyerek paltosunu giydi ve evden çıktı. </p>
			<p>Sütun başının üzerinden Ines’in büstünün seçkin ve fena bakışlarla baktığı o odadayken, düşüncelerim, tahmin edileceği gibi, o son saatlerde sık sık olduğu üzere şimdi de sürekli olarak oraya kayıyordu. Görünen o ki bir kez daha acı bir haber verecektim ona. Ama uzuvlarımı saran kendine has o donukluk, yüz kaslarıma bile egemen olmuş, telefon ahizesini kaldırmama, Pfeiffering’i bağlatmama engel oluyordu. Bu doğru değil pek. Ahizeyi kaldırdım kaldırmasına ama elim aşağı düştü; hattın öbür ucunda santralde çalışan kızın deniz altından gelir gibi boğuk sesini işittim. Ancak hastalık derecesine varacak kadar aşırı bir yorgunluk hissediyordum; gecenin bir yarısında Schweigestill’lerin evini gereksiz yere alarma geçirmekte olduğum, Adrian’a başımdan geçenleri anlatmanın o an için <em>lüzumsuz</em> olduğu, kendimi böylece gülünç duruma düşüreceğim düşüncesiyle niyetimi değiştirdim, ahizeyi yeniden çatalına koydum. </p>
			</div>
  </body>
</html>