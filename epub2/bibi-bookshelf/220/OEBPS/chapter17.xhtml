<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter17">
<div class="chapter html5_article">
			<h1>XVII</h1>
			<p>Bu mektubu yok etme konusundaki bu kesin uyarıya uymadım.  İçinde Delacroix’nın Chopin’e olan dostluğunun nişanesi olarak “derin saygı” sözünün geçtiğini dikkate alarak mektubu yok etmeyen bir arkadaşa kim kızabilir ki? Onun bu isteğine önce, hızla okuyup geçtiğim bu satırları tekrar tekrar okumak, bununla da yetinmeyip üslup açısından eleştirmek ve psikolojik olarak inceleme niyetimden dolayı uymadım. Zaman geçince onu yok etmekten tümüyle vazgeçtim; içinde bulunan yok etme emrinin de mektubun bir öğesi olduğunu, bu nedenle de, bir bakıma içinde barındırdığı bu belgesel nitelik nedeniyle onu yok etmemin söz konusu olamayacağı kanısına vardım. </p>
			<p>Baştan beri emin olduğum şey şuydu: Sonunda yer alan talimat, mektubun tümünü değil, sadece, bir bölümünü, onun tabiriyle, felakete uğramak ve ketenpereye gelmek bölümünü kapsıyordu. Ama aslında o bölüm, mektubun tamamıydı. Mektup sırf onun için yazılmıştı, beni eğlendirmek için değil. O kaba saba olayın beni eğlendirmeyeceğini biliyordu kuşkusuz; bu sarsıcı yaşanmışlığın ağırlığından kurtulmak için başvuracağı tek yer, benim gibi bir çocukluk arkadaşıydı. Diğer her şey, ekleme, saklama, bahane, ötelemeydi. O söyleşi havasındaki müzik eleştirileri de, sanki hiçbir şey olmamış gibi olayın üstünü örtme çabasından ibaretti. Bu anekdotu afaki bir şekilde anlatıyormuş gibi davranma kaygısı, daha ilk satırlarda kendini ele veriyor ve anlatma sürekli öteleniyordu. Büyük şehir Ninive’yle ilgili nükte yaparken de, Peygamber’in, olası bağışlayıcı sözleriyle de, henüz bir şey anlatmadan önce göndermelerde bulunuyordu. O görevli rehberin adının ilk olarak geçtiği ve hemen kaybolduğu yerde, anlatmaya çok yaklaşmıştı. Görünen o ki mektup, hikâyeyi anlatmadan önce bitmişti – “<em>Iam satis est</em>” dediğinde ise yazar, sanki aklından tamamen çıkmış da, Schleppfuss’tan alıntıladığı o selam sözüyle, yeniden hatırlamış gibi, babasının kelebek bilgilerine de tuhaf bir gönderme yaparak alelacele araya sıkıştırmıştı. Ama mektup böyle bitmemeliydi. Onun için, ağırlığı dengelemek, olayı unutturmak amacıyla Schumann, Romantizm ve Chopin üzerine gözlemlerini eklemişti – ya da daha doğrusu, gururu nedeniyle bunları böyle bir amaç için kullandığı izlenimini vermek istiyor gibi geldi bana. Zira mektubu okuyanın, yani benim, meselenin esasını, öylece okuyup geçmemi sağlamak gibi bir niyeti olacağını sanmıyorum.</p>
			<p>Çok ilginçtir, ikinci gözden geçirişimde gördüm ki, mektubun Kumpf’un eski Almancasının kılık değiştirmiş ya da kendine uyarlanmış haliyle sürüp giden üslubu, ancak o maceranın anlatıldığı yere kadar sürmüştü. Ondan sonrasında dikkatsizce bir kenara bırakılmış, son sayfaları tamamen bundan arınmış, temiz, çağdaş, bir dilde yazılmıştı. O arkaik eda, kandırılma hikâyesi kâğıda dökülür dökülmez işlevini tamamlamış, sonrasında da ondan vazgeçilmişti. Yalnızca dikkati başka yöne çeken kapanış gözlemlerine uygun düşmeyeceği için değil, daha baştan, sırf <em>o hikâye</em>’yi anlatabilmek için, hikâye kendine yakışır bir hava kazansın diye kullanıldığı için. Nasıl bir havaydı bu? Aklımdan geçen terim, bir fars için kullanılmaya pek uygun görünmese de telaffuz edeceğim. Bu, dinî bir atmosferdi. Açıkça görüyordum ki, bana bu hikâyeyi anlatacağı mektup için tarihsel yakınlık kurarak Reformasyon Almancasını tercih etmişti. Böyle bir oyuna başvurmamış olsaydı, dile getirmek istediği “<em>Benim için dua et!</em>” sözünü nasıl yazabilirdi ki? Sırf bu ibareyi ardına gizlemek amacıyla parodi bahanesine sığındığına dair daha iyi bir örnek gösterilemez. Hemen bunun öncesinde başka bir söz vardı ki, daha ilk okuyuşumda içime işlemişti. Bunun da mizahla hiç ilgisi yoktu; bilakis belirgin bir şekilde mistik, yani dinî bir iz taşıyordu: “<em>Zevk cehennemi</em>” sözü. </p>
			<p>Adrian’ın mektubuna dair şimdiki ve o zamanki çözümlemelerimin soğukkanlı görünüşüne bakarak onu ilk okuduğum, sonra, tekrar tekrar okuduğum anlarda gerçekten ne hissettiğim konusunda kimse yanılgıya düşmemeli. Çözümlemeler, derin bir sarsıntı ânında yapılmış olsalar bile serinkanlı olmalıdır. Çok sarsılmıştım; dahası, kendimi kaybetmiştim. Haddini aşan Schleppfuss kılıklı kazın eşek şakası üzerine kapıldığım öfkenin sınırı yoktu. – Okur, bunun içinde şahsıma ait bir belirti, kendi ahlak havariliğimden kaynaklanan bir işaret görmesin. Ben cinsel konularda hiçbir zaman aşırı tutucu olmamışımdır. Leipzig’te o ketenpereye getirilme durumu benim başıma gelmiş olsaydı, gerekeni yapmayı bilirdim. – Okur, Adrian’ın durumunu benim duygularım üzerinden kavramalı. Bunun için ahlak havariliği sözü, biraz budalaca ve yakışıksız kaçsa da, hamlığı içinde, Adrian için beslediğim ürkek saygıyı, koruma ve esirgeme arzusunu akla getirmeli. </p>
			<p>Macerayı, başına geldikten haftalar sonra benimle paylaşmış olması keyfiyetinin, duygularım üzerinde pek etkisi olmadı. Bu, buraya kadar kayıtsız şartsız süre gelen ve benim saygıyla karşıladığım içine kapalılığının kırılma noktasında olduğu anlamına geliyordu. Dostluğumuzun ne denli eski olduğu göz önünde tutulduğunda kulağa çok tuhaf gelse de, şimdiye kadar konuşmalarımızda aşk alanına –cinselliğe, tenselliğe– şahsi ve mahrem olacak biçimde hiç değinmemiştik. Sanat ve edebiyat, entelektüel alanda tutkuya dair bazı açıklamalar dışında bu konu, fikir alışverişimize hiç yansımaz, Adrian’ın ortaya attığı, afaki bilgilere dayanan ifadeleri içinde kendi şahsı tümüyle dışarıda kalırdı. Onunki gibi bir zekâ, nasıl olur da bu öğeleri kapsamaz! Kapsadığı, aslında Kretzschmar’dan edindiği, duyuların sanat için vazgeçilemez olduğuna dair bilgileri aktarmasından belliydi. Yalnız bu da değil, Wagner konusunda da bazı eleştirilerde bulunuyor, anlık ifadeler içine, insan sesinin çıplaklığından, bunun eski vokal müzikte ince ince işlenmiş sanatsal biçimler içinde dengelenişinden söz ediyordu. Bu konulara girmekten çekindiği yoktu; bu da onun arzuların dünyasına özgürce ve rahatlıkla baktığını gösteriyordu. Öte yandan konuşmalarımız bu yöne doğru döner gibi olduğunda, <em>o </em>değil de <em>ben</em> şok gibi bir şeyler, bir sarsıntı, içten içe sessizce bir kasılma hissediyorsam, bu kendim için değil, daha çok onun adınaydı. Kendimi duygudaşlık uyandıracak bir şekilde ifade etmem gerekirse bir meleğin günaha girdiğini işitmek gibi bir şeydi bu. Öyle bir durumda da insan, onun konuya yaklaşımındaki isyankârlığı ve küstahlığı, bayağı şehveti görmezden gelemezdi. Kişinin üzerindeki manevi hakkını göz önünde tutarak incinir, ona, “İyisi mi sen bu noktada sus sevgili dost! Senin ağzın bu tür şeyler için çok temiz, çok saf,” diye yalvarırdı.</p>
			<p>Aslında Adrian’ın böyle müstehcen bayağılıklara karşı tepkisi, kesinlikle izin vermez bir nitelikteydi. Birileri böyle bir şeye kalkıştığında nasıl küçümseyerek karşılık verdiğini, yüzünün hatlarının nasıl nefretle kasıldığını gayet iyi bilirdim. Halle’de, Winfried çevresindeyken, ince duyarlıkları açısından bu tür saldırılara karşı oldukça korunmuş durumdaydı; dinî edep ve terbiye –en azından sözde– onu bundan uzak tutuyordu. Birlik arkadaşları arasında kadınlardan, kızlardan, aşk ilişkilerinden söz edilmezdi. Bu genç teologların gerçekte, her birinin münferit olarak nasıl davrandıklarını, Hıristiyanlıkla evlenmek için her şeyden feragat edip etmediklerini bilmiyorum. Kendimle ilgili olarak itiraf edeyim ki, ben yasak elmanın tadına bakmıştım. O zamanlar, yedi-sekiz ay kadar halktan bir kızla, bir fıçıcının kızıyla vakit geçirmiştim – Adrian’dan gizlemek oldukça zor olmuştu. (Umursayıp umursamayacağını da bilmiyordum.) Bu sürenin sonunda kızla aramızdaki eğitim uçurumu yüzünden bir tek konu dışında konuşacak bir şey bulamadığım için sıkılmış, dostça ayrılmıştım. Bu ilişkiye girmeme sadece kanımın kaynaması değil, aynı zamanda merakım, kendimi beğenmişliğim, cinselliğe karşı antik zamanların özgür anlayışına dair kuramsal bilgilerimi uygulamaya geçirmek arzusu da neden olmuştu. </p>
			<p>Tam da bu öğe, biraz öğrenilmiş gibi gelse de, benim en azından akıllıca bir keyif alma unsuru olarak telakki ettiğim şey, Adrian’ın bu sorunlu alana bakışında tamamen eksikti. Hıristiyanlıktan kaynaklanan bir tutukluktan söz etmek istemiyorum. Kısmen küçük kentsoylu ahlakı, kısmen Ortaçağ, kalıntısı günahtan korkma timsali olan “Kaisersaschern’lilik” kelimesini de kullanmayacağım. Bu, gerçeği yansıtmak için yetersiz kalır; onun davranışlarının telkin ettiği sevgi dolu saygıyı, onu incitecek herhangi bir şeye karşı beslediğim nefret de bunu açıklamaya yetmez. Onu, birilerine kur yapar durumda hiç düşünemez, düşünmek istemezdim. (Onu saran saflık, iffet, entelektüel gurur, serinkanlı ironi zırhı, benim için kutsaldı, belli bir biçimde acı verecek, gizliden gizliye utandıracak kadar kutsaldı. Acı verici ve utandırıcıydı. Kötülüğünden değil. Hayatta tene saflık nasip olmayışından, güdülerin, aklın gururuna karşı direnişinden, en boyun eğmez görünen kibrin bile doğaya gümrük koyamayacağı düşüncesinden dolayı. Bu insanca ya da hayvanca aşağılık durumun, Tanrı’nın rızasıyla, onu koruyup güzelleştiren, ruhen yücelten aşka teslim olarak insana mutluluk veren duygular içinde gerçekleşmesini dilemekten başka yapacak şey olmadığından dolayı...</p>
			<p>Arkadaşımınkine benzer durumlarda pek ümit olmadığını eklemem gerekir mi, bilmem. Sözünü ettiğim, güzelleştirmek, örtmek, soylulaştırmak, orta karar ruhların işi; dengeli, şiirli duygularla esinlenmiş, ruhla güdülerin birbiriyle kaynaştığı ve barışık olduğu hayal edilen ruhların – oldukça duygusal ruhların, itiraf edeyim ki, benim de insan yanımın rahat ettiği ama müşkülpesent bir beğeni sahibi kişiler için, pek de uygun olmayan bir hayat düzeyinde yaşayanların işi. Adrian tabiatındakilerin “ruh”ları pek yoktur. Bu, derinlemesine gözlemlerle süren arkadaşlığımızın bana öğrettiği bir vakıa. Kibirli bir zekâ, hayvansı olanla, çıplak güdüyle doğrudan ilişkilidir, ona en açık durumdadır; ona en onur kırıcı biçimde teslim olur; benim gibi Adrian mizacındakileri tanımak zorunda olan birinin kaygılarının nedeni budur. Anlattığı o kahrolası maceradan böyle korkutucu bir anlam çıkarmam da bu nedendendir. </p>
			<p> Onu o zevk salonunun eşiğinde görür gibi oldum; durumu ağır ağır kavradığını, bekleyen çöl kızlarına bakışını. Tıpkı Halle’de, Mütze’nin Yeri’nde olduğu gibi o yabansı durumunu; –o sahne net olarak gözümün önündedir–, onun körlemesine piyanoya doğru yürüyüşü, ancak neden sonra teşhis edebildiği akorlara basışı... Yanındaki küt burunlu kızı da gördüm –<em>hetaera esmeralda</em>–, İspanyol korsajlı büstiyerinin içinde pudralanmış yarım küreleriyle – çıplak koluyla onun yanağını okşadığını gördüm. Zamanı, mekânı hızla değiştirip o âna dönmek, oraya dönmek istedim. Cadıyı bir tekmede ondan uzaklaştırmak istedim; tıpkı onun kendine yol açmak için tabureye diz attığı gibi. Tenini günlerce yanağımda hissettim. Bu arada tiksinti içinde, korku içinde tasavvur ediyordum ki, Adrian’ın yanağı o andan beri yanıp durmakta. Bunun benim için değil, onun için önemli olduğunun anlaşılmasını rica ederim; benim bu olayı eğlenceli yanıyla göremeyeceğimin... Okura arkadaşımın tabiatıyla ilgili uzaktan da olsa bir fikir verebilmişsem eğer, o temasın tarif edilemez derecede utanç verici yanını, istihza dolu aşağılayıcılığını ve taşıdığı tehlikeyi hissedecektir.</p>
			<p>Onun o âna kadar bir kadına dokunmamış olduğundan kesinlikle emindim. Şimdi bir kadın ona dokunmuştu – ve o kaçmıştı. Bu kaçışta da komiklikten eser yok. Bunda böyle bir şey aramaya kalkacak okuru temin ederim ki, komik olan sadece bu kaçışın acı, trajik anlamda beyhudeliğiydi. Benim gözümde Adrian kurtulamamıştı; kesin olan, geçici olarak kendini kurtulmuş hissetmesiydi. Zekâsının gururu, ruhsuz güdülerle karşılaşmanın yarattığı darbeden dolayı acı çekmişti. Adrian’ın o sahtekârın onu götürdüğü yere geri dönmesi gerekecekti. </p>
			</div>
  </body>
</html>