<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Faustus</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter46">
<div class="chapter html5_article">
			<h1>XLVI</h1>
			<p>Yaklaşık dört hafta boyunca bu notları yazmaya devam edemedim; her şeyden önce, sözünü ettiğim anıların yol açtığı ruhsal yorgunluktan dolayı; ama aynı zamanda, günümüzün peş peşe gelen, böyle gelişeceği mantıken tahmin edilse de, hatta bir bakıma beklense de, inanılmaz derecede dehşet verici olayları, acılarla ve kaygılarla yıpranmış, olanı biteni kavrayamayıp koyu bir kadercilikle katlanan kadersiz halkımın ve benim eski matemlerden, eski korkulardan bitap düşmüş ruhumun çaresizlik içinde karşı karşıya kaldığı gelişmeler yüzünden. Mart sonundan bu yana –kader yılı olan 1945’in 25 Nisanı’ndayız– ülkemizin batısında direncimiz tümüyle dağılmaya yüz tuttu. Gazeteler, kısmen özgürleşerek gerçekleri yazmaktalar; düşmanın radyo yayınlarından, kaçakların anlattıklarından kaynaklanan dedikodular sansür dinlemiyor, hızla yayılan felaketin, Reich’ın henüz ele geçirilmemiş, henüz kurtarılmamış münferit bölgelerindeki olayların haberlerini, ayrıntılarıyla odama kadar taşıyor. Dur durak yok artık; her şey teslim oluyor, her şey dağılıyor. Yıkılmış, tarumar olmuş şehirlerimiz, olgun erikler misali birer birer düşüyor. Darmstadt, Würzburg, Frankfurt gitti; Mannheim ve Kassel, hatta Münster; Leipzig bile yabancılara boyun eğdi artık. Günü geldi, İngilizler Bremen’e girdi, Amerikalılar da Oberfranken Sarayı’na. Nürnberg, yeni, önemli devlet şenliklerinin kutlandığı bir akılsızlar kentine dönüştü. Yeni rejimin kudret, servet ve adaletsizlik içinde yüzen büyüklerinin egemenliğinde intihar, hışımla hükmünü sürdürüyor. </p>
			<p>Rus kolorduları Königsberg ve Viyana’yı aldıktan sonra Oder’i sıkıştırmak için serbest kalmışlar, milyonluk ordularıyla enkaz haline gelmiş, bütün resmî daireleri boşaltılmış Reich başkentine karşı hava harekâtıyla çoktan başlatılmış olan saldırıyı ağır top ateşiyle tamamlıyor ve artık şehrin merkezine doğru ilerliyordu. Geçen yıl, gelecek hakkında umutsuzluğa kapılan vatanseverlerin başarısız kalan suikast girişiminin hedefiyken canını –artık pamuk ipliğine bağlı hayatını– kurtarmış olan o acımasız zalim adam, askerlerine Berlin’e yapılan saldırıya, şehrin bir kan denizine dönmesi pahasına direnmelerini, teslim olmaya kalkışan her bir subayın vurulmasını emretmişti. Bu emre büyük ölçüde uyuldu. Aynı esnada tuhaf, aklı başında pek de olduğu söylenemeyecek bazı Almanca radyo yayınları uçuşuyordu havada. Hem halktan kişilere, hatta bizzat gizli devlet polisinin bendelerine ağır iftiralar ederek onların galip müttefik kuvvetlerinin çıkarına çalıştıklarını söyleyen, hem de “Werwolf” adı verilen, gündüzleri ormanlarda saklanıp geceleri ortaya çıkan, özgürlük hareketi adına işgalcilerden bazılarını cesurca öldürerek vatanına hizmet etmiş çılgın delikanlılardan oluşan çeteleri ihbar eden yayınlardı bunlar. Acınacak derecede grotesk! Bu gaddarca söylence yağmurunda en canavarca masallar bile, alt tabakanın ruhunun derinliklerinde, hiç de yabancı düşmeyecek şekilde yankı uyandırabiliyordu. </p>
			<p>O esnada, Atlantik ötesi bir general, rüzgâr, yanık insan kokularını burunlarına kadar getirdiği halde, zahiren namuslu bir şekilde işlerine güçlerine baktıklarını ve bir şeyin farkında değilmiş gibi davranmaya çalıştıklarını –Haksız olduğu söylenebilir mi?–, dolayısıyla şimdi gözler önüne serilen bu vahşetin suç ortağı olduklarını ilan ederek Weimar halkını, toplama kampının fırınlarının önünden geçmeye, bunları seyretmeye zorluyordu. Seyretsinler – ben de onlarla birlikte seyrediyorum; hayalimde onların ruhsuz ya da dehşetten titreşen sıralarının arasına karışıp beni de sürüklemelerine izin veriyorum. Değersiz, baştan beri hiçliğe mahkûm egemenlerin Almanya’yı içine soktuğu kalın duvarlı işkence zindanı yıkıldı; utancımız bütün çıplaklığıyla dünyanın gözleri önüne serildi; bu inanılmaz resimlerin gösterildiği her yerde yabancı komisyonlar, gördükleri iğrençliğinin insan muhayyilesinin sınırını aştığını haber veriyorlar memleketlerine. Utancımız, diyorum: Kendi kendine böyle küçük düşürücü bir şekilde teşhir edilmekle Alman dünyasının, Alman ruhunun, Alman düşüncesinin, Alman sözünün yara aldığını, ağır bir biçimde sorgulanır hale geldiğini söylemek evham, aşırı hassasiyet olarak nitelenebilir mi? İleride ortaya çıkacak herhangi bir durumda, Almanya’nın insani meselelerle ilgili olarak ağzını açıp açamayacağını sorgulamak, hastalıklı bir pişmanlık sayılır mı?</p>
			<p>Burada gün ışığına çıkanın, insan doğasının karanlık yüzü olduğu söyleniyor – Alman insanı, on binlercesi, yüz binlercesi; insanlığın tüylerini diken diken eden şeyler yaptılar. Alman tarzı yaşayan her şey, nefretlik bir kötülük örneği olarak ortada duruyor. Tarihinde böylesine iğrenç bir başarısızlığı taşıyan bir halka mensup olmak nasıl bir şey olacak; kendi kendine delirmiş, ruhen yanmış, tükenmiş, kendi kendini yönetebileceğinden kuşku duyduğunu itiraf eden, yabancı güçlerin sömürgesi olmayı hakkında en hayırlısı olarak gören bir halka; gettodaki Yahudiler gibi bütün çevresi korkunç bir nefretle örülü, dışarıya çıkmasına izin verilmeyen – ortalara çıkamayan bir halka?</p>
			<p>Lanet olsun, lanet olsun; aslında dürüst, haksever; yalnızca biraz ukala, kuramsallığa biraz fazla meraklı bir yaşam sürdüren bu insanlara, kötülüğün kurallarını öğreten yıkıcılara lanet olsun! Lanet okumak insana iyi gelir; keşke bağrımızdan koptuğu gibi özgürce ve kayıtsız şartsız lanet okuyabilseydik. Keşke vatanseverlerimiz Luther’in deyişiyle, “kelleyi koltuğa alıp” şu anda yaşadıklarımızın, haddi hesabı olmayan suçlarını kükreyerek ilan eden, insan haklarını hiçe saydığını açıklayan, kitleleri taşkın bir mutluluk sarhoşluğu içinde peşinden sürükleyen kan devletinin ıstırap içinde can çekişmesi olduğunu yürekli bir şekilde haykırabilselerdi; gençliğimizin, gözleri ışıldayarak gururla ve sağlam bir inançla onun parıltılı büyücülerinin peşine takılmış olduğunu –aslında bunun bizim halkımızın tabiatına tümüyle aykırı bir şey, zorlama ve köksüz bir şey olduğunu– söyleyebilselerdi. Böyle bir vatanseverlik benim gözümde vicdanen çok daha yüce gönüllü bir vatanseverlik olurdu. Hıristiyan hümanist bir insanlığın, biz Almanların uzun boylu, iri ve güçlü yapısında somutlaştığını temel bir hakikatmiş gibi kabul eden, böyle dünya görüşünü sözleriyle ve eylemleriyle çarpık, aşağılık, iğrenç bir zihniyetle hayata geçiren o egemenler değil miydi? Sorarım? Çok mu soruyorum? Kendine has politik biçim arayışlarının sonuncu ve en aşırı denemesi böyle feci bir başarısızlıkla sonuçlanan bu yenik halkın, deli bakışlarıyla yok olmakla karşı karşıya gelmesi sorudan da öte bir şey. </p>

			<hr/>

			<p>Ne ilginçtir ki, zamanlar birbiriyle olmadık şekilde örtüşüyor – yazmakta olduğum zaman ile bu biyografinin çerçevesini oluşturan zaman! Zira kahramanımın entelektüel hayatının son yılları, evlilik planının suya düştüğü, dostunu kaybettiği, ona gelen, o harikulade çocuğun elinden alındığı 1929 ve 1930 yılları, ülkeyi ele geçiren ve onun kan ve alevler içinde batmasına neden olan şeylerin tırmandığı ve her yana kök saldığı yıllardı.</p>
			<p>Bunlar Adrian için müthiş hareketli, yaratıcı etkinliğinin, tanık olan kişilerin bile başını döndürdüğü, neredeyse korkutucu denebilecek yıllardı. İnsan, onun içinde bulunduğu bu durumun, hayatından çekilip alınan aşk mutluluğunun ve birini sevebilmesi için verilmiş izne karşılık kefaret ödeme mahiyetinde bir şey olduğu sanısına kapılmaktan alıkoyamıyordu kendini. Yıllar, dedim ama haksızlık ettim. Sadece bir yılın ikinci yarısı, diğerinin ilk ayları, onun sonuncu, gerçekten tarih olarak da sonuncu ve en müstesna eserini tamamlamasına yetmişti. Senfonik kantat <em>Doktor Faustus’un Ağıdı</em>. Planlaması, belirtmiş olduğum gibi Nepomuk Scneidewein’in Pfeiffering’e gelişinin biraz öncesine uzanır. Şimdi onunla ilgili olarak naçiz sözlerimi söyleyeceğim. </p>
			<p>Ama önce, o sıralar kırk dört yaşında olan, kişiliğini ve nasıl yaşadığını daima merakla gözlemlediğim yaratıcısının bedensel durumuna bir ışık tutmaktan kaçınamayacağım. Hemen kalemimin ucuna gelen, bu yapraklarda çok daha öncesinden hazırlığını yaptığım bir olgu; yani yüzünün, iyi tıraş olmuş haliyle annesiyle bariz bir benzerlik gösterdiği. Kısa bir süreden beri bu yüz, koyu, kısmen kırlaşmış bir sakalla değişmişti; ince bir bıyığın yukarıdan inerek karıştığı bir tür top sakalla... Yanaklarını pek açık bırakmasa da, daha çok çenesinde sıklaşıyor, fakat burada ortada değil yanlara doğru bir yoğunluk gösteriyordu; yani sivri bir sakal değildi. Hatlarının böyle kısmen örtülmesini yadırgamıştım; bu sakalla birlikte yüzünü omzuna doğru eğik vaziyete tutmasının ona çile çeken bir ruhaniye, hatta İsa’ya benzer bir görünüm kazandırdığını düşünüyordum. Ancak bu ifadeyi sevimli bulmaktan kendimi alamıyordum; bunun zayıflık değil, bilakis arkadaşımın kendinin övündüğü gibi, müthiş bir azim ve yenilmez bir iyilik hali ve anlamına geldiğini düşünerek sempatiyle karşılayabilirdim kanımca. Sürükleyip götüren bir ilham girdabının içinde, üretken bir sükûnet, itidal içinde bulunduğuna yoruyordum bunu. Yeni farkına vardığım, biraz tereddütlü, bazen biraz tekdüze bir konuşma tarzıyla kendi de böyle dile getiriyordu. Uzun süredir başına gelen bedensel rahatsızlıklar, mide ülseri, boğaz yangıları ve ıstırap veren migren nöbetleri yakasını bırakmıştı. Gün boyu çalışma imkânı garanti altındaydı. Kendi de sağlığının mükemmel olduğunu açıklıyordu; muhteşem bir şey. Her gün işe koyulurken, düş gücü ve enerjisi gözlerinden okunuyordu; fakat bu beni bir yandan hem gururlandırırken bir yandan da bazı korkularımın tekrarlamasına neden oluyordu – gözleri deyince, eskiden çoğunlukla yarı kapalı duran üst gözkapakları, şimdi açıktı, neredeyse abartılı bir şekilde açıktı; öyle ki, irisinin üzerinden şerit halinde gözünün akı görünüyordu. Bu tehlikeli bir şey olabilirdi; böylesine açılmış gözler bir tür donukluk, ya da şöyle diyeyim, bir duraklama haline delalet edebilirdi. Bu konuda uzun süre tahminler yürüttüm, sonunda anladım ki tam yuvarlak olmayan, düzensiz bir şekilde hafif yana çekik gözbebekleri, ışık değişse de değişmiyor, hep aynı büyüklükte kalıyordu.</p>
			<p>Bir bakıma gizli ve içsel bir hareketsizlikten söz ediyorum bunun algılanabilmesi için çok titiz bir gözlemci olmak gerek. Oysa daha çok göze çarpan dışsal başka bir durum vardı ve bununla çelişiyordu – sevgili Jeanette Scheurl’ün de dikkatini çekmişti. Adrian’ı ziyaret ettikten sonra hiç gerekmediği halde bana hatırlattı. Bu, yeni edinilmiş bir alışkanlıktı; bazı anlarda, örneğin düşünürken, göz yuvarlarını hızlı bir şekilde sağa sola oynatıyordu –hem de sonuna dek açık olarak, iki yana doğru– hani şu gözlerini deviriyor dedikleri gibi. Bunun, kimilerini korkutabileceği bile düşünülebilir. İşte onun için işim hiç kolay değildi –bana o aralar sanki kolaymış gibi geliyordu–; bana kalırsa eksantrik sayılabilecek bütün bu işaretler, eserinin sebep olduğu aşırı baskıya mal edilebilirdi. Böyle olduğunu düşünmek bana, içten içe bir rahatlama sağlıyordu; bereket versin ki onu, benden başka kimse görmüyordu – çünkü onu görecek olanların korkacağından kaygı duyuyordum. Gerçekten de şehirdeki bütün sosyal ziyaretlerden vazgeçmişti. Ona yapılan davetler, ya sadık ev sahibesi tarafından telefonla geri çevriliyor ya da cevapsız kalıyordu. Münih’e yaptığı ayaküstü alışveriş seferlerinden bile vazgeçti. Ölen çocuk için oyuncak alma seferlerine, yaptığı son seferler denebilirdi. İnsan arasına karıştığı, akşam partilerine, genel olarak toplu etkinliklere katıldığında giydiği kıyafetler, atıl vaziyette dolabında duruyordu artık. Giyim kuşamı, en sadesinden ev kılıklarıydı – fakat bunlar asla sabahları bile giymeyi sevmediği pijamalar değildi. Onlara en fazla, gece yarısı yataktan kalkıp birkaç saatliğine iskemlesine oturduğunda katlanabilirdi. Bol, yakası kravat takmayı gerektirmeyecek kadar kapalı, düz bir ceketle yine bol, ütüsüz, pötikareli bir pantolon o sıralar, o vazgeçemediği, ciğerlerini açmak için çıktığı gezintilerinde bile sürekli giydiği kıyafetiydi. Dış görünüşünü ihmal ettiğinden söz edilebilir, tabii eğer böyle izlenimin kendiliğinden değil entelektüel yoğunluğundan kaynaklanan bir boş vermişlikten kaynaklandığı görmezden gelinirse.</p>
			<p>Kendini kimin için sıkıntıya sokacaktı ki? Bir tek Jeanette Scheurl’le görüşüyor, onunla getirdiği XVII. yüzyıl müzikleri üzerinde duruyorlardı. (Sanırım üzerinde tahmin yürüttükleri, Jacopo Melani’in edebî bakımdan <em>Tristan</em>’ı hatırlatan bir <em>chaconne</em>’uydu.) Arada bir de, aynı göz rengine sahip, birlikteyken çok güldüğü Rüdiger Schildknapp’la görüşüyordu. Bense, buna bakarak acı ve tuhaf gelecek bir gözlemde bulunmaktan kendimi alamıyordum; geride sadece aynı göz rengine sahip olanlar kalmıştı; siyah ve mavi gözlüler yitip gitmişlerdi. Son olarak bir de, hafta sonları gittiğimde beni görüyordu. Hepsi bu kadardı. Zaten arkadaşlık etmek için harcayacak fazla vakti yoktu. Zira pazarları dahil (onlara hiçbir kutsallık atfetmezdi) günde sekiz saat çalışıyordu. Bunlara öğle sonraları karanlık ortamdaki dinlenme saatleri de eklenince, Pfeiffering ziyaretlerim sırasında bana, kendime ayırabileceğim bolca vakit kalıyordu. Bundan rahatsızlık duyup duymadığıma gelince; onun yakınında oluyordum işte. Acılar ve korkular içinde de olsa, onun, sevdiğim eserinin, on beş yıldır burada hayat bulmakta olan, hayata geçmesi için yok edici, öldürücü bir özgürleşmeye katlanmamız gereken ölü, mekruh ve meşum bir üstün değerin oluşum sürecinde yanında oluyordum. Öyle yıllar vardı ki geçmişte kalan, zindanın çocukları olan bizler, kutlama şarkısı olarak, Fidelio’yu, Almanya’nın kurtuluşu, kendi kendini kurtarışı için sabah şenliği olarak <em>9. Senfoni</em>’yi düşlerdik. Oysa şimdi artık sadece bu değerin hükmü geçiyor bize, sadece bunu terennüm edebiliriz bütün ruhumuzla; Cehennem’in oğlunun ağıdı; Tanrı’nın ve insanların en korkunç ağıdı; doğduğu yerden, dünyadan yükselirken aynı anda kendi merkezini de aşıp bütün evrene yayılmakta... </p>
			<p>Ağıt, Ağıt! <em>De profundis</em><a class="si-noteref epub-type_noteref" href="#f274" id="backref_274">274</a>, tutkuyla sevdiğim, benzersiz olarak nitelendirdiğim bir eser. Yaratıcı bakış açısından, müzik tarihi açısından, bizzat mükemmellik açısından çok sevindirici, son derece başarılı olan bu eser, ürkütücü yeteneğin bedeli, bir bakıma bir tazminatı olarak açıklanamaz mı? Kaderini, durumunu, ömrünü, aramızda düşünüp tartıştığımız, çelişkili olasılıkların söz konusu olduğu bir problem olarak ele aldığımız sanat açısından, yeni bir çığırın açıldığı anlamına gelmez mi? – Sanatı yeniden kazanmak; böyle söylemek istemezdim ama ifademe kesinlik kazandırmak için tekrarlıyorum: Kendini ifade etme yöntemlerinin yeniden yapılandırılması gerekli değil midir? Duygulara seslenirken sanatın, hesaplı kitaplı bir soğukluktan kurtulup ruhun kendini ifade eden sesine dönüşmesi için entelektüel ve biçimsel disiplinin belli bir düzeye erişmesi sağlanamaz mı? Buna yabancı olmayan, doğuştan gelen bir içtenlik hayata geçirilemez mi? </p>
			<p>Başarılı işlerin, ister konu olarak, ister sanatsal biçim olarak tanımlanmasından başka bir anlama gelmeyecek şeyleri soru şekline dönüştürmüş bulunuyorum. Ağıt –aslında biteviye vurgulanan şey hep ağıttır; en acılı şekliyle bir <em>Ecce homo </em>edasında yükselen ağıt – ifade zaten ağıdın ta kendisidir... İfadelerin tümünün birer ağıt olduğu tereddütsüz olarak söylenebilir; tıpkı müziğin kendi çağdaş tarihinin daha başında, kendini ifade etmeye kalkıştığı anda bir <em>Lasciatemi morire</em>’ye,<a class="si-noteref epub-type_noteref" href="#f275" id="backref_275">275</a> Ariadne’nin ve su perilerinin usulca yankılanan ağıtlarına dönüştüğü gibi. <em>Faustus </em>kantatı bu nedenle stil açısından gözden kaçmayacak biçimde Monteverdi’ye ve XVII. yüzyıla bağlanıyor – yine bu nedenle eko etkisini yer yer, neredeyse bir üslup olarak benimsiyor. Ekonun, insan sesinin doğal bir ses olarak yankılanması, bir doğa sesi olarak ortaya çıkması başlı başına bir ağıt; doğanın insan üzerinden keder dolu, “Ah, evet!” diye haykırması adeta, yalnızlığını dile getirme gayreti – karşılık olarak denizkızlarının ağıdı da bunun bir yansıması, yankısı. Leverkühn’ün bu son ve en üst düzeydeki eserinde, barok müziğin çok benimsediği eko öğesi, çoğu kez anlatılamaz derecede hüzünlü bir etki uyandıracak şekilde kullanılmakta. </p>
			<p>Ağıt, önemle belirtirim, anıtsal bir eser olarak etkileyici; ifadeyi öne çıkaran bir eser; bu yönüyle, tıpkı kurtuluşun dile gelmesini amaçlayan yüzyıllar öncesinin müziği, müziğin erken evreleri gibi kurtuluşa adanmış; erken dönem müziğin yapmak istediğini hedefler gibi. Ancak bu eserin gelişme evreleri, diyalektik sürece bağlı olarak esaretten sonra özgürlüğe kavuşma olgusuyla ilgili duygulanımların, mutlak özgür bir dille ifade edilmesi anlayışıyla gerçekleşmiş; son derece karmaşık, son derece sarsıcı ve kendi mantığı içinde bir zamanların madrigal bestelerinden çok daha mükemmel. Burada geriye dönerek okura eski günlerden birinde, kız kardeşinin düğün günü, Buchel’de, “Kuhlmulde” kıyısında Adrian’la gezinti yaptığımız esnada sürdürdüğümüz söyleşiyi hatırlatmak isterim; baş ağrıları içinde bana “sağlam beste yöntemi” geliştirmekle ilgili bir düşüncesinden söz etmişti; melodisi ve armonisi, <em>h e a e es </em>harf sembolleri, yani <em>si, mi, la, mi, mi </em>bemol olarak beş notalık bir temel motifin modifikasyonlarından oluşan “Ey sevgili kız, ne kadar kötüsün” şarkısında kullandığı gibi bir yöntemden. Bana bu stilin, ya da tekniğin “sihirli kare”sini göstermişti; özdeş bir materyale sıkıca bağlı kalınarak son derece zengin bir şekilde geliştirilebilen bir yöntemdi bu; içinde tematik olmayan, değişmez bir şeylerin çeşitlemesi olarak ortaya çıkan tek bir unsur bile barındırmıyordu. Bu stil, bu teknik de denebilir, genel yapı içinde işlevi olmayan tek bir notaya bile izin vermiyordu – bundan böyle serbest notalara yer yoktu.</p>
			<p>Leverkühn’ün <em>Vahiy</em> oratoryosu hakkında bir fikir vermeye çalışırken, en kutsalın en iğrençle özdeş olduğuna, melekler korosu ile Cehennem kahkahalarının içten içe aynı şey olduğuna değinmiştim. Burada, ürkünç bir ustalıkla, biçimsel olarak farkına varabilenleri mistik bir korkuya kaptıracak şekilde bir ütopya gerçekleştiriliyordu; <em>Faustus</em> kantatında ise bu genel bir nitelik kazanıyor, eserin bütününe yayılıyor; söylememde sakınca yoksa, tematik unsuru sonuna dek tüketiyor. Bu devasa <em>lamento</em><a class="si-noteref epub-type_noteref" href="#f276" id="backref_276">276</a> (yaklaşık bir saat on beş dakika sürüyor) aslında oldukça hareketsiz, dramatik unsurlardan yoksun, hiçbir gelişme olmaksızın devam ediyor; suya atılmış bir taşın oluşturduğu ortak merkezli halkaların, hiçbir değişiklik olmaksızın, hep aynı biçimde birbirinin peşi sıra yayılması gibi. Ağıt, yakınmanın muazzam çeşitlemelerinden oluşan bir yapı; <em>9. Senfoni</em>’nin finalindeki coşku çeşitlemelerinin tam aykırı ucunda – halkalar biteviye bir sonrakini kendine çekiyor. Kendi başlarına büyük çeşitleme dizilerinden başka bir şey olmayan, tekst birimlerine ya da kitabın bölümlerine uygun olarak akan büyük pasajlar... Ancak bunların hepsi, tekstin belli bir yerinde notaların oluşturduğu son derece plastik bir temel figüre rücu ediyor.</p>
			<p>Başbüyücünün yaşamını ve ölümünü ele alan, Leverkühn’ün, bazı bölümlerini bestesine kaynak olarak kullandığı eski halk kitabını hatırlarsınız: Doktor Faustus; kum saati süresi dolunca dostlarını, samimi olduğu arkadaşlarını, “<em>Magistros, Baccalaureos</em><a class="si-noteref epub-type_noteref" href="#f277" id="backref_277">277</a> ile diğer öğrencileri” Wittenberg yakınlarındaki Rimlich köyüne davet eder, onları gün boyu cömertçe ağırlar, akşam da onlarla birlikte bir “Aziz Yuhanna içkisi” içer, sonra da yoğun bir nedamet içinde vakur bir konuşma yapar; kaderini, vadesinin dolmak üzere olduğunu anlatır ve açıklar. Bu “<em>Oratorio Fausti ad Studiosos</em>”ta<a class="si-noteref epub-type_noteref" href="#f278" id="backref_278">278</a> içinde, kendini ölmüş ya öldürülmüş olarak bulduklarında, himmet edip bedenini toprağa gömmelerini ister; çünkü hem kötü hem de iyi bir Hıristiyan olarak ölecektir. Nedamet hissi güçlüdür, yüreğinde ruhuna inayet edileceği umudunu daima beslemiştir; bunun bakımdan iyidir. Diğer yandan kötüdür; çünkü bilir ki, onu feci bir akıbet beklemektedir, Şeytan onun bedenini alacaktır, bunu istemektedir – Bu sözler: “Zira kötü ve iyi bir Hıristiyan olarak ölüyorum”, çeşitlemelerden oluşan eserin ana temasıdır. Heceleri sayılacak olursa, on iki olduğu görülür.<a class="si-noteref epub-type_noteref" href="#f279" id="backref_279">279</a> Bunlar da kromatik skalanın on iki notasına tekabül etmektedir. Akla gelebilecek bütün intervaller bununla ilgilidir. Metni seslendiren, solo yerine geçen bir koro grubu –<em>Faustus</em>’ta solo yoktur– eserin ortalarına kadar yükselme gösterir, sonra da Monteverdi’nin <em>Lamento</em>’sunun ruhuna uygun olarak iner. Burada kulağa gelen şeyin temelinde, daha doğrusu, temel olarak her şeyin berisinde, adeta bir gam şeklinde bu durmakta ve çok biçimli bir özdeşlik yaratmaktadır. – <em>Vahiy</em>’deki kristal berraklığındaki melekler korosu ile Cehennem ulumaları arasındaki özdeşlik, burada eserin tümünü kapsar hale gelmiştir. Materyalin tümünün düzenlenmesinde, son derece katı, temaya ait olmayan hiçbir şeye izin vermeyen, kurallara bağlı bir biçimlendirme hâkimdir. Bunun içinde herhangi bir füg fikri anlamsız kalır; çünkü artık serbest notalar yoktur. Bu durum daha yüce bir amaca hizmet etmektedir. Zira eserin – Bir mucize, şeytani bir şaka!– anafikri, biçiminin huzursuzluğu, müziğin dilini özgürleştirmektedir. Çalışma, kompozisyon aşamasına gelmeden önce ses materyali bağlamında kabaca kotarılmıştı. Kompozisyon, artık oyalanmadan yürüyebilirdi; yani yapısal meselelerin ötesine geçebilir ya da başka bir deyişle, bu kusursuz disiplinin içinde yeni kazandığı anlatma aşamasına geçebilirdi. <em>Doktor Faustus’un Ağıdı</em>’nın yaratıcısı, önceden organize edilmiş materyaliyle, önceden belirlenmiş yapıya ve öznelliğe serbestçe, kaygısızca teslim olabilirdi. Dolayısıyla bu onun en katı, en ince hesaplı, aynı zamanda en dışavurumcu eseri oldu. Monteverdi’ye, onun zamanının stiline geri dönmesi, anlatımda “rekonstrüksiyon” dediğim şey – ağıt anlatımının ilk ve en eski şekliyle yeniden yapılanmasıydı. </p>
			<p>O özgürleşme döneminin bütün ifade araçları elinin altındaydı. Bunlardan eko etkisini saymıştım – bu, çeşitlemelerden oluşan, bir bakıma durağan, her dönüşün bizzat bir öncekini ekosuna dönüştüğü eser için çok uygundu. Kapanış cümlesinde tema daha yüksek bir perdeye çıkarak yeniden yankılar şeklinde tekrarlanıyordu. Uzaktan, Orpheus’un ağıt vurgularını anımsatıyordu; Faustus’un kendisine bir oğlan doğuracak olan Helena’yı yukarıya, yeryüzüne çağırdığı epizot, Faustus ile Orpheus’u karanlıklar ülkesine adanmış kişiler olarak birbirine kardeş kılıyordu. Ses ve ruh olarak madrigallere yönelik yüzlerce çağrışım vardı. Son gün, akşam yemeğinde arkadaşlarına hitap ettiği bölümün tümü, baştan sona madrigal formundaydı. </p>
			<p>Müziğin en akılda kalan, anlam dolu anlarına değineceğim özetle. Müzik tarihi boyunca ortaya çıkmış, duyguları ifade eden başlıca karakterler, tabii ki, mekanik bir taklit olarak, bir geriye dönüş olarak değil, bilinçli bir katkı olarak eserde simya şeklinde bir damıtma yöntemiyle parlatılıp kristalleştiriliyordu. “Ah Faustus, sen cesur ve uslanmaz yürek, ah, akıl, kötü niyet, itidal ve özgür irade” gibi sözlerde derin iç çekişler, çeşitli sitem biçimleri, yalnız ritim öğesiyle değil, melodik kromatik olarak da, paragraf başlarında korku dolu susuşlarla, <em>Lasciatem</em>’deki gibi tekrarlarla, hecelerin yayılmasıyla, kısalan intervaller, sönen seslenişlerle de dile geliyordu. – Faust’un cehennem yolculuğu, trajik akapella koro girişleri ile orkestranın bütün gücüyle, bir bale müziği gibi, fantastik bir ritim zenginliği içindeki bir galopla<a class="si-noteref epub-type_noteref" href="#f280" id="backref_280">280</a> veriliyordu – şehvet dolu, cehennemi bir orji sonrasında bastıran yakarı patlamasıyla büyük bir tezat oluşturuyordu. </p>
			<p>Aşağıya, öfke dolu bir dans biçiminde alınmak gibi çılgınca buluş, bana <em>Apocalipsis cum figuris</em>’in ruhunu en iyi yansıtan yer oldu. Bunun yanı sıra, bir de, koronun, –o iğrenç sözü sarf etmekten başka çarem yok– “kötü ruhun, kederli Faustus’a tuhaf, müstehzi şakalar yaparak özlü sözler söylediği” sinik acı alaylı <em>scherzo</em>’su var – O korkunç, “onun için sus, katlan, talihsizliğinden dolayı başkalarına yakınmaktan vazgeç ve tahammül et. Artık çok geç, Tanrı’dan umudunu kes, kara bahtın günbegün yaklaşmakta” bölümü. Aslında Leverkühn’ün bu geç dönem eserinin otuzlarındaki eserleriyle pek ortak yanı yok. Onlara göre stil bakımından daha arı, bütün olarak daha koyu bir tonda ve parodiden yoksun; geçmişe dönük olması bakımından onlardan daha tutucu değil ama daha yumuşak, daha melodik, polifoniden çok kontrpuan ağırlıklı – bununla anlatmaya çalıştığım şu ki, yan sesler, kendi bağımsızlığı içinde çoğunlukla uzun melodik yaylar, kemerler içinde, ana sese karşı daha saygılı; ona ve her şeyin temeli o on iki tonlu “Zira kötü ve iyi bir Hıristiyan olarak ölüyorum” sözlerinin oluşturduğu nüveye. Bu sayfalarda çok daha önceden belirttiğim gibi, “<em>Faustus</em>”ta, fark ettiğim <em>hetaera esmeralda</em> figürü, <em>h e a e es</em> (<em>si, mi, la, mi, mi </em>bemol) şeklindeki harf sembolü, melodik ve armonik olarak her yerde egemen. En çok da, senet ve sözleşmelerden, kanlı imzadan söz edildiği yerlerde. </p>
			<p><em>Faust</em> kantatı, <em>Vahiy</em>’den her şeyden önce, büyük orkestra geçişleriyle ayrılıyor. Bunlar bazen eserin, kendi konusuna karşı genel tavrını, “işte böyle” dercesine ifade ediyor. Bazen de, Cehennem yolculuğundaki ürpertici bale müziğinde olduğu gibi olay örgüsünün parçalarını oluşturuyor. Bu korku dansının çalgılamasında üflemeli sazlar hâkim; bir de, eşlik anlamında iki arp, klavsen, piyano çelesta, zil ve vurmalılardan oluşan bir sistem var; <em>continuo</em><a class="si-noteref epub-type_noteref" href="#f281" id="backref_281">281</a> ortaya çıkarak eser boyunca ilerliyor. Münferit koro parçalarına sadece bu sistem eşlik ediyor. Finalde salt orkestra hâkim. İçinde Cehennem galobundan sonra başlayan, ağıt korosunun gitgide baskın çıktığı senfonik bir <em>adagio</em> bölümü var – bu bölüm aynı zamanda, <em>Neşeye Övgü</em> şarkısının tam zıddını oluşturuyor. <em>9. Senfoni</em>’deki vokallerin coşkusunun tam olarak negatifi; adeta onun geri alınması.</p>
			<p>Benim zavallı büyük dostum! Onun bu eserinde kim bilir kaç kez, onun kendi gerileyişini, kendi çöküşünü okudum, onun daha nice çöküşü öngördüğünü, tahmin ettiğini düşündüm, çocuğun ölümü esnasında bana söylediği acı dolu sözleri hatırladım. Bu olmamalıydı, iyilik, sevinç olmamalıydı; geri alınmalı, onları geri almalı! “Ah, olmamalı.” Bu söz, <em>Doktor Faustus’un Ağıdı</em>’nın orkestra ve koro bölümlerinin üzerinde sanki müzikal bir genelge, bir talimat gibi; <em>Mateme Övgü</em> şarkısının her ölçüsünü her notasını o belirliyor. Beethoven’ın <em>9.</em>sunun, kelimenin en hüzünlü anlamıyla, karşıtı olarak yazıldığı kuşku götürmez. Ama <em>9.</em>yu sadece şeklen olumsuza çevirmekle kalmıyor, onu geri alıyor, olumsuzluğa geri alıyor. Burada dinsel açıdan da bir olumsuzluk söz konusu – bununla dinin inkâr edildiği anlamının çıkarılabileceğini ileri süremem. Yoldan çıkarandan, o süprüntüden, o lanetten söz eden bir eser, dinî bir eserden başka ne olabilir ki! Benim kastettiğim bir dönme; buruk ve mağrur bir fikir değiştirme. Özellikle de benim, Doktor Faustus’un son anlarında sevgili dostlarından yataklarına gitmeleri, <em>huzur içinde uyumaları</em> ve bir şeye aldırmamaları yollu “samimi rica”sında örneğini bulduğum bir değişim. Kantat çerçevesinde, bilerek ve isteyerek tekrarlanan, Getsemani’de “Benimle birlikte uyanık durun” buyruğuna yönelik gizli göndermeleri görmezden gelmek mümkün mü? Yine aynı şekilde, Faustus’un ayrılmak üzereyken dostlarıyla “Aziz Yuhanna içkisi” içmesi de kesinlikle İsa’nın son yemeğinden ritüel çağrışımlar içeriyor. Bütün bunlar baştan çıkma fikrinin gösterdiği değişimle öylesine bağlı ki Faustus, kurtarılma fikrini, sanki bir baştan çıkarılmaymış gibi geri çeviriyor – sadece Şeytan’la yaptığı anlaşmaya biçimsel olarak sadık kaldığı için değil, “artık çok geç” olduğundan da değil; kurtarılarak gönderileceği dünyanın maddiliğinden, dindarlığının sahteliğinden, yalan oluşundan bütün ruhuyla nefret ettiği için. Bu fikir, Faustus’u evine çağıran komşusu iyi kalpli yaşlı doktorla olan sahnede çok açık ve çok güçlü bir şekilde işlenmiş; inançla sürdürülen dine döndürme gayretleri, kantatta kasıtlı bir şekilde, açıkça bir yoldan çıkarma figürü olarak gösterilmiş. İsa’nın Şeytan tarafından baştan çıkarılma girişimi apaçık çağrıştırılmak suretiyle, sahte ve kaypak burjuva dindarlığına mağrur bir umutsuzlukla “hayır” denerek <em>Apage</em>’ye<a class="si-noteref epub-type_noteref" href="#f282" id="backref_282">282</a> başvuruluyor.</p>
			<p>Bir başka son, gerçekten son bir dönüş daha var hatırlanması gereken, hem de yürekten hatırlanması gereken bir dönüş. Sonu gelmez bir ağıt olan eserin sonunda, usulca, mantığı aşarak dile getirilmeksizin dile gelen, sadece müzikle verilen, duygulara seslenen bir dönüş daha var. Kantatın, koronun içinde eridiği orkestral finali kastediyorum; Tanrı’nın yitip gitmekte olan dünyasına yaktığı ağıdı, yaratanın kederler içinde, “böyle olsun istemedim” der gibi yükselen sesini... Sona doğru matemin en uç vurgularına erişildiği, nihai ümitsizliğin ifadesini bulduğu, son notasına kadar kendini ifade etmek ve seslendirmekten başka hiçbir teselli vermediği söylenebilir; ancak yaratılana acılarını dile getirmek için bir ses verilmiş olmasıyla eserin ödünsüzlüğü, acılarının umarsızlığı sakatlanmamıştır, diyemem. Hayır, bu karanlık müzikli şiir, sonuna kadar bir teselli, bir uzlaşma, bir aydınlık vermiyor; fakat sanatsal bir paradoks olarak anlatının –ağıt biçimindeki anlatının– yapısının tümünde, en yoğun umarsızlıklardan, sessizce bir soru şeklinde bile olsa, umudun yeşereceğine dair dinsel paradoksların barınmasına ne demeli? Bu, ümitsizliğin ötesindeki ümit, ümitsizliğin, çaresizliğin aşılabilmesi – sadece içindeki ihaneti değil, inancı da aşan bir mucize olmalı. Sonunu dinleyin; benimle birlikte dinleyin. Çalgı grupları birbiri ardına geri çekiliyor; geriye kalan, eserin bittiği, söndüğü son ses, bir çellonun tiz <em>sol</em> sesi, son söz, havada kalan son ses; bir <em>pianissimo-fermate</em> halinde yavaşça tükeniyor. Ondan sonra geriye hiçbir şey kalmıyor – sessizlik ve gece! Oysa sessizlik içinde yankılanarak asılı kalan, artık var olmayan, sadece ruhun kulağının işitebileceği bu nota, matemin sesinin tükendiği nota değil artık; o da fikrini değiştiriyor, o da dönüyor ve gecenin içinde bir ışık olarak kalıyor. </p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f274"><a class="si-backref" href="#backref_274">274</a><span class="si-text">. (Lat.) Ta derinden. (Ç,N.)</span></div>
				<div class="si-footnote html5_aside epub-type_footnote" id="f275"><a class="si-backref" href="#backref_275">275</a><span class="si-text">. (İt.) Bırakın öleyim. (Y.N.)</span></div>
				<div class="si-footnote html5_aside epub-type_footnote" id="f276"><a class="si-backref" href="#backref_276">276</a><span class="si-text">. (Lat.) Ağıt. (Ç.N.)</span></div>
				<div class="si-footnote html5_aside epub-type_footnote" id="f277"><a class="si-backref" href="#backref_277">277</a><span class="si-text">. (Lat.) Ustalar, bakaloryalar. (Y.N.)</span></div>
				<div class="si-footnote html5_aside epub-type_footnote" id="f278"><a class="si-backref" href="#backref_278">278</a><span class="si-text">. (Lat.) Faustus’un öğrencilere hitabesi. (Ç.N.)</span></div>
				<div class="si-footnote html5_aside epub-type_footnote" id="f279"><a class="si-backref" href="#backref_279">279</a><span class="si-text">. Orijinal cümle “<em>Denn ich sterbe als ein böser und guter Christ</em>” on iki hecedir. (Ç.N.)</span></div>
				<div class="si-footnote html5_aside epub-type_footnote" id="f280"><a class="si-backref" href="#backref_280">280</a><span class="si-text">. XIX. yüzyılda İngiltere ve Fransa’da çok yaygın olan ve Almanya’dan çıktığı sanılan salon dansı. (Y.N.)</span></div>
				<div class="si-footnote html5_aside epub-type_footnote" id="f281"><a class="si-backref" href="#backref_281">281</a><span class="si-text">. (İt.) <em>Basso continuo</em>; kesintisiz bas. (Y.N.)</span></div>
				<div class="si-footnote html5_aside epub-type_footnote" id="f282"><a class="si-backref" href="#backref_282">282</a><span class="si-text">. (Lat.) <em>Apage Satanas</em>: Defol Şeytan; Ortaçağ’da Şeytan çıkarma ayini sırasında söylenen deyiş; Şeytan çıkarma duası. (Y.N.)</span></div>
			</div>
  </body>
</html>