<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1><span style="font-weight:bold;">Reşad Ekrem Koçu</span></h1>

  <p>Reşad Ekrem Koçu, 1905 yılında İstanbul’da doğdu. Babası Ekrem Reşad Bey (1877-1933), İstanbul Şehremaneti muhasebecilerinden Abdullah Reşad Bey ile Osman Paşa kızı Melek Hanım’ın oğluydu. Ekrem Reşad Bey, İstanbul’da yayımlanan <span style="font-style:italic;">Tarihe, Malûmat, Ceride-i Havadis</span> gazetelerinde çalıştı, daha sonra Konya Sanayi Mektebi müdürlüğüne atandı ve Kurtuluş Savaşı’nın sonuna kadar bu görevde kaldı. Bu yıllarda <span style="font-style:italic;">Babalık</span> gazetesinde de görev yaptı. Konya’dan ayrılıp İstanbul’a dönünce 1925 yılında <span style="font-style:italic;">Cumhuriyet</span> gazetesinin memleket haberleri servisinin başına getirildi ve hayatının sonuna kadar bu görevde bulundu.</p>

  <p>Reşad Ekrem Koçu’nun yaşamında çok önemli bir yer tutan annesi Hacı Fatma Hanım ise Koçu’nun <span style="font-style:italic;">Yangın Var</span> isimli eserinde yazdığı gibi “İtfaiyeli Bedri'nin Ayşe adında dünya güzeli bir ablası varmış; bu kız yine o bozgun muhacirlerinden ve Eski Zağra eşrafından Eminpaşazade Şevket Bey’in, gayetle mahremi uşağı Büklümüklü Mustafa ile evlendirilmiş’’ ki Reşad Ekrem Koçu’nun anası Hacı Fatma Hanım, Eski Zağralı Şevket Bey’in kızıdır.</p>

  <p>1921’de Bursa Lisesi’ni bitiren Koçu, 1931’de İstanbul Darülfünunu Edebiyat Fakültesi Tarih Bölümü’nden mezun oldu. Burada yaşamı ve eserleri üzerinde önemli etkiye sahip olan Ahmed Refik Altınay’ın önce öğrenciliğinde sonra da asistanlığında bulundu.</p>

  <p>1933’te meşhur “Üniversite Reformu" birçok öğretim üyesiyle birlikte Altınay'ı da tasfiye edince hocasıyla birlikte üniversiteden ayrıldı.</p>

  <p>Emekliliğine kadar Kuleli Askerî, Pertevniyal ve Vefa liselerinde tarih öğretmenliği yaptı. 6 temmuz 1975’te İstanbul’da öldü.</p>

  <p>Reşad Ekrem Koçu birçok kitap ve henüz kapsamlı bir dökümü dahi çıkarılmamış olan yüzlerce makale yazdı. Bunlar arasında hemen akla gelenler <span style="font-style:italic;">Kızlarağasının Piçi</span> (1933), <span style="font-style:italic;">Hatice Sultan ve Ressam Melling</span> (1934), <span style="font-style:italic;">Eski İstanbul'da Meyhaneler ve Meyhane Köçekleri</span> (1947), <span style="font-style:italic;">Tarihimizde Garip Vakalar</span> (1952), <span style="font-style:italic;">Osmanlı Padişahları&nbsp;</span>(1960), <span style="font-style:italic;">Erkek Kızlar</span> (1962), <span style="font-style:italic;">Dağ Padişahları</span>&nbsp;(1962), <span style="font-style:italic;">Esircibaşı</span> (1962), <span style="font-style:italic;">Forsa Halil</span> (1962), <span style="font-style:italic;">Yeniçeriler</span> (1964), <span style="font-style:italic;">Osmanlı Tarihinin Panoraması</span> (1964), <span style="font-style:italic;">Fatih Sultan Mehmed</span> (1965), <span style="font-style:italic;">Patrona Halil</span> (1967) ve <span style="font-style:italic;">Kabakçı Mustafa'dır</span> (1968).</p>

  <p>Bütün bu eserlerin yanı sıra, Koçu adı, genellikle, büyük bir yayıncılık ve yazarlık macerası olarak anılan <span style="font-style:italic;">İstanbul Ansiklopedisiyle</span> özdeşleştirilir. Büyük kısmını bizzat ve bazen de takma isimler alarak yazdığı, resimlediği, kaynak bulduğu bu başeserini bitirmesi maalesef mümkün olmamış, ansiklopedi “g” harfinin ortalarında maddî yetersizlikler nedeniyle durmuştur.</p>

  <p>Koçu’nun Türk tarih yazınındaki yeri çok önemlidir. “Tarihi sevdiren adam” olarak anılan hocası Ahmed Refik Altınay'ın yolundan gitti, o yolu genişletti, olağanüstü ayrıntıları yakalayan dikkat ve titizliğiyle büyük bir “hikâye etme” başarısı elde etti.</p>

  <p>Koçu için günlük yaşamın ayrıntılarına girmek önemlidir. Okur bu ayrıntılarda bazen geleneklerin ve göreneklerin bazen de deyimlerin ve atasözlerinin kökenleriyle buluşur. Sofra âdetleri, giyim kuşam tarzları başarıyla resmedilir. Koçu’nun okurları onun tiplerini izlerken şaşılacak derecede tanıdık oldukları bir dünyada yolculuk ederler. Onun için insan önemlidir. Tarih, “insanın" hikâyesidir. Kahramanlan, bütün çelişkileri, zaafları, iyilikleri ve kötülükleriyle resmedilir. Sağlam bir Osmanlı tarihi öğrenimi gördü, harikulade bir arşivciydi, yazdıklarını maalesef çoğu zaman kaynak göstermeden de olsa belgelere dayanarak yazdı. Bu belgeler hafiye raporlarından mahkeme kayıtlarına kadar geniş bir yelpazeyi kapsar. Ama o esas olarak bir anlatıcıdır. Okurunun karşısına zaman zaman bir meddah edasıyla çıkar. Göz önünde “canlandırır”. Koçu’nun anlattığı bir bahis kolayca unutulmaz. Unutulamaz. Koçu’da popüler zihniyetin “Tarih ezberlenen bir şeydir” anlayışı yine popüler bir üslupla darmadağın edilir. Çünkü Koçu’nun anlattıkları, okunduğunda, zaten adeta “ezberlenmiş” olur.</p>

  <p><br /></p>

  <p><a id="bookmark1"></a></p>
</body>
</html>
