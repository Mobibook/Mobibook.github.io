<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3><span style="font-weight:bold;">İlk ayaklanma: Edirne’de Buçuktepe Vakası</span></h3>

  <p>Atasözleridir, devlet idaresi mesuliyetini yüklenmiş olanların gafil bulunmaması gerekir: “Ateşle oynayan elini yakar...” ve “Nifak eken ihtilal biçer...”</p>

  <p>Yeniçeri Asker Ocağı’nı alet edenlerdir ki, bu disiplinli askere, ayak dirediği zaman hükümete her istediğini yaptıracağını öğretmiştir.</p>

  <p>Yeniçerilerin tarihinde en meraklı, gürültülü ve kanlı bir fasla, yeniçeri ihtilallerini anlatmaya başlıyoruz.</p>

  <p>Burada, daima hatırlanmasını rica ederek mühim bir noktayı işarete mecburuz; şöyle ki, yeniçeri ihtilallerini evvela, Yeniçeri Ocağı disiplininin bozulmasından önceki ayaklanmalar ve ocak disiplini bozulduktan sonraki ayaklanmalar diye iki devreye ayırmak lazımdır. Ocak disiplini bozulduktan sonra çıkan yeniçeri ihtilallerine de, Devşirme Kanunu’nun kalktığı XVII. asır sonundan bu asker ocağının kaldırıldığı güne kadar da “halkın esnaf tabakası ile ayaktakımından yeniçerilerin” ayaklanmaları olarak hatırlanmalarıdır.</p>

  <p>Disiplinli devrinde Yeniçeri Ocağı’na ilk ihtilal tohumu Varna zaferi dönüşünde Edirne kışlağında atılmıştır. Vaka şudur:</p>

  <p>1444 yılı temmuzunda Macar Kralı Ladislas’la on sene müddetle Segedin sulhunu imzalayan Sultan II. Murad, yorgun ve bezgin, Osmanlı tahtını oğlu Sultan II. Mehmed’e bıraktı. Âşıkpaşazade Derviş Ahmed Âşıkî halk ağzıyla ne kadar basit fakat şirin anlatıyor:</p>

  <p>“Sultan Murad Başveziri Çandarlı Halil Paşa’ya,</p>

  <p>- Oğlumu sağlığımda tahta çıkarayım, göreyim benim oğlum ne suretle padişah olur! demiş.”</p>

  <p><br /></p>

  <p><span style="font-style:italic;">“Oğullar ataya yürek yağıdır</span></p>

  <p><span style="font-style:italic;">Oğulun iyisi gamı dağıtır</span></p>

  <p><span style="font-style:italic;"><br /></span></p>

  <p><span style="font-style:italic;">Oğul kim. atanın hemsazı olsa</span></p>

  <p><span style="font-style:italic;">Sefalı bağı, bostan bağıdır</span></p>

  <p><span style="font-style:italic;"><br /></span></p>

  <p><span style="font-style:italic;">Oğul kim dua alup makbul olsa</span></p>

  <p><span style="font-style:italic;">Atanın devleti, yüzü akıdır. ”</span></p>

  <p><span style="font-style:italic;"><br /></span></p>

  <p>1444’te sabit ordugâh olan Edirne şehrinde Osmanlı tahtına oturtulduğu zaman Sultan II. Mehmed henüz on dört yaşında bir çocuktu. Sadrazam Çandarlı Halil Paşa Sultan Murad'ın tahtından çekilmesine taraftar değildi; bu değişikliği devlet için olduğu kadar kendi makamı için de tehlikeli görüyordu. Muhakkak ki, on dört yaşındaki bir çocuğun emir ve iradesine ram olmak hem güç, hem de ağırdı. Yeni padişahla beraber siyasî nüfuza sahip olacak yeni simalar ortaya çıkacaktı. İstanbul’un fatihi olacak bu çocuğun şahsiyeti hakkında konuşmak için zaman da çok erkendi. Hatta vücut yapısı ve yüzünün şekli dahi değişme çağındadır, o kadar ki, yaşından umulmayan vakarına rağmen askerin dahi gözünü doldurmamıştı.</p>

  <p>O sırada Avrupa’da Türklere karşı büyük bir Haçlı seferi hazırlanıyordu. On dört yaşındaki çocuk padişah, cenk meydanlarında tavlanmış tecrübeli asker olan babasını Türk ordusunun başına davet etti. Vezirleri ve belki de yalnız Çandarlı Halil Paşa tarafından yazılmış olan davet mektubu tarihî fıkralar arasındadır “Eğer siz padişah iseniz hücumı küffarı def için gelmek vaciptir ve eğer biz padişah isek emrimize itaat etmek sizlere vaciptir!..”</p>

  <p>İlk cümle, üstünde durulmaya değer, kurnaz vezir toy çocuğa kendi hükümdarlığını şüpheli gösteren bir cümleyi bir zarafeti şahane şeklinde imzalatmasını bilmişti.</p>

  <p>Varna önünde Haçlı ordusunu yenen Sultan II. Murad padişah değil, on dört yaşındaki padişah oğlunun emrinde bir kumandandı, zaferden sonra Manisa'ya çekildi.</p>

  <p>Sabit ordugâh şehri Edirne’de büyük bir yangın oldu. Çarşıları ve bedesteniyle beraber şehrin yarısına yakın kısmı yandı. Yeniçeriler de kışlalarını terk ederek, evvela vezirlerden Şahabeddin Paşa’nın konağını yağma ve tahrip ettiler, sonra şehrin dışında Buçuktepe denilen yerde pürsilah toplandılar. Edirne’yi yağma edip ateşe verecekleri rivayeti çıktı, şehir halkı dehşet içinde kaldı.</p>

  <p>Yeniçerilerin bu Buçuktepe ayaklanmasının zahirî sebebi gayet basitti, yeni çocuk padişahın yeni parasının gümüş ayarı azıcık düşüktü, öyle ki, piyasadaki alış kudretine tesir etmiyordu. Askerin ne gözü ve ne de eli bunu fark edemezken esnafla alışverişte zararımız olmuştur diye ayaklanmıştı. Konağı yağma edilen Şahabeddin Paşa’nın suçu da, Sultan Mehmed’in yeni parasının kesilmesine nezaret etmiş olmasıydı.</p>

  <p>Aslında ise Şahabeddin Paşa çocuk padişahın aşırı itimadını kazanmıştı. Çandarlı’nın sadaret mevkiinde en kuvvetli rakibiydi. Buçuktepe Vakası, Halil Paşa ile taraftarlarının Sultan Mehmed’e gözdağı vermek için tertip ettikleri bir askeri ihtilaldi. Yeniçerilerin yevmiyelerine yarımşar akçe zam yapıldı, buna rağmen şehre, kışlalarına dönmediler. Kendilerine gizli tembihin “Sultan Murad gelip tahtına oturuncaya kadar ayak direyin...” şeklinde olduğu aşikârdır, fakat Buçuktepe’de tek yeniçerinin ağzından dahi “Biz Sultan Mehmed’i istemeyiz...” sözü işitilmemiştir.</p>

  <p>Av bahanesiyle Manisa’dan kalkarak süratle Edirne’ye gelen Sultan II. Murad şehre girmeden Buçuktepe’ye gitti. Atının üstünde çatık kaşlarla yeniçerilere şöyle bir görünmesi, bu disiplinli, teşvikle ayaklanmış askerin başları eğik kışlalarına dönmesi için kâfi geldi.</p>

  <p>Yeniçeriler kışlalarına, II. Murad Osmanlı tahtına, çocuk Sultan Mehmed de Manisa’ya döndü ama Yeniçeri Asker Ocağı’na da ilk nifak ve fesat tohumu düşmüş oldu. Fakat kötü tohum hemen çimlenmedi, ikinci yeniçeri ihtilali ancak otuz altı yıl sonra, 1481’de Fatih Sultan Mehmed’in ölümünde İstanbul’da çıktı ve o da yine siyasî entrikalar yolunda bir teşvik eseri oldu.</p>

  <p><br /></p>

  <p><br /></p>

  <h3 id="sigil_toc_id_35"><a id="bookmark5"></a> <span style="font-weight:bold;">İstanbul’da ilk yeniçeri ihtilali</span></h3>

  <p>Yeniçeri Ocağı’nın disiplinli devrinde, bu askerin yine siyasete alet edilerek ikinci ayaklanması, Fatih Sultan Mehmed’in ölümünde ilk İstanbul ihtilali oldu.</p>

  <p>Asrın en büyük adamı, ordusunun başında, hedefi tarihin meçhulü kalmış bir harp yolunda, 3 mayıs 1481 perşembe günü Gebze civarında Sultançayırı denilen yerde öldü. Hastalığı, bir imparatorun sefere çıkmasına mâni olmadığına göre, birden ağırlaşmasıyla ordunun konaklamaya mecbur kaldığı bu mevkide kurulan otağı hümayunda bu beklenmeyen ani ölüm herhalde esrarengizdir.</p>

  <p>Osmanlı tahtı babadan büyük oğula kalagelirdi. Sultan Mehmed’in veliahdı da büyük oğlu ve Amasya Valisi Şehzade Baye-zid’di. Padişahın mutlak itimadını kazanmış olan Sadrazam Karamanî Mehmed Paşa ise, o büyük padişaha emri Hak vaki olduğunda, Osmanlı tahtına Sultan Mehmed’in ikinci oğlu ve Karaman Valisi Şehzade Cem’i çıkarma yolunu arıyordu ve padişahın veraset ananesini değiştirmeye ikna edeceğine emindi.</p>

  <p>Nitekim, Sadrazam Mehmed Paşa zamanında tanzim edilen ilk Kanunnamei Âli Osman’a veliaht şehzadeye yazılacak fermanlar için bir örnek konulurken, ferman, Şehzade Cem'e hitap edilerek yazılmıştı.</p>

  <p>Ordu İstanbul’dan hareket ederken bütün yeniçeriler seferli olmuştu. Taht şehri İstanbul'un muhafazası için de şehirdeki yeniçeri kolluklarına acemi oğlanları yerleştirilmişti, şehrin muhafızlığına da İshak Paşa tayin edilmişti; bu zat da bilakis Şehzade Bayezid’e bağlı bir vezirdi.</p>

  <p>O devirde yaşamış ve 3 mayıs günü belki de Orduyı Hümayun’da, Sultançayırı’nda bulunmuş Âşıkpaşazade Derviş Ahmed Aşıkî imparatorun esrarengiz ölümünü şöyle anlatıyor:</p>

  <p>“Vefatına sebep, ayağında zahmeti vardı.Tabipler ilacından âciz oldular; ittifak ettiler, ayağından kan aldılar, zahmet ziyade oldu. Şarabı farig verdiler, Allah rahmetine vardı.”</p>

  <p><span style="font-style:italic;">‘Tabipler şerbeti kim verdi hana</span></p>

  <p><span style="font-style:italic;">O han içti şarabı kana kana</span></p>

  <p><span style="font-style:italic;">Ciğerin doğradı şerbet o hanın</span></p>

  <p><span style="font-style:italic;">Hemin dem zarî etti yana yana</span></p>

  <p><span style="font-style:italic;">Tabipler hana çok taksirlik etti</span></p>

  <p><span style="font-style:italic;">Budur doğru kavil düşme gümana!.. ”</span></p>

  <p><span style="font-style:italic;"><br /></span></p>

  <p>Bilhassa manzume, hekimleri ağır surette ittiham ediyor: Fatih bir suikasta kurban olmuştur, öldürülmüştür.</p>

  <p>Hadiselerin bundan sonraki safhası, bize bu suikastı hakikate çok yatkın gösterir.</p>

  <p>Karamanî Mehmed Paşa padişahın ölümünü askerden, bilhassa yeniçerilerden gizledi. Padişahın hastalandığı, hamam iktiza ettiği, birkaç gün için İstanbul’a dönmek mecburiyetinde kaldığı ilan olundu. Bu birkaç gün içinde, askerin Sultançayırı ordugâhından ayrılması, uzaklaşması, etrafa dağılması şiddetle yasak edildi. Naaşı bir araba içinde gizleyen sadrazam bizzat İstanbul’a getirdi, İstanbul’a varır varmaz da, bütün iskelelere gönderdiği emirlerle Üsküdar yakasından İstanbul tarafına, İstanbul tarafından da Üsküdar’a kayık ve gemi geçmesini yasak etti ve Anadolu yakasındaki bütün deniz nakil vasıtalarını Rumeli yakasına ve limanına kaldırttı. Şehir içindeki acemi oğlanlarını da bir köprü tamiri bahanesiyle şehirden çıkartıp sur kapılarını kapattı. Sonra, adı tarihin meçhulü kalmış bir ulakla Karaman Valisi Şehzade Cem’i İstanbul'a çağırdı.</p>

  <p>Duruma hâkim olmuş gibi görünen Karamanî Mehmed Paşa’ya karşı başta İshak Paşa, Bayezid taraftarları da müthiş bir silah olarak yeniçerileri kullandılar.</p>

  <p>Sultançayırı ordugâhında Sultan Mehmed’in ölümü pek çabuk öğrenilmişti. Yeniçeriler, geceli gündüzlü cebri yürüyüşe alışıklığıyla meşhur o yaya asker yasağı dinlemedi, hemen İstanbul yolunu tuttu. Bir kısmı da Pendik ve Kartal iskelelerinde buldukları kayıklara doldular.</p>

  <p>Karadan en kestirme yollardan gelen büyük kafile bir müddet Anadolu yakasında yığılıp kaldı. Pendik ile Kartal'dan kayıklarla gelenler, o müthiş palalarını sıyırıp limanda ve Rumeli yakasında toplanmış ne kadar kayık ve gemi varsa karşıya gönderdiler ve Anadolu sahilinde yığılmış bütün yeniçerileri beri tarafa geçirdiler.</p>

  <p>Karamanî Mehmed Paşa’nın kapattığı kale kapıları derhal açıldı ve ayaklanmış yeniçeriler doğruca sadrazamın sarayına yürüdü, Mehmed Paşa paramparça edildi ve sarayı yağma olundu.</p>

  <p>Bu ihtilale önce kayıtsız kalan İshak Paşa, sadrazamın öldürüldüğünü haber alınca, ihtilalci yeniçerilere “Kışlalarına girsinler!..” emrini gönderdi ve yeniçeriler, o gürlemiş, yalın kılıçlarıyla büyük şehri birkaç saat dehşet içinde titretmiş olan yeniçeriler, İshak Paşa’dan bu emri alınca, avamî tabiriyle kuzu kuzu kışlalarına girdiler.</p>

  <p>Teşvik eseri birinci yeniçeri ihtilali bir zaferden sonra bir çocuk hükümdara karşı Edirne’de, yine teşvik eseri bu ikinci yeniçeri ihtilali de bir imparatorun ölümünde bir sadrazama karşı İstanbul’da çıkmıştı. Her iki ayaklanmadan sonra da yeniçerilerden tek fert suçlu görülmemiş, ceza görmemişti.</p>

  <p>Artık kışlada verilecek kararla bir yeniçeri ayaklanmasını bekleyebiliriz. Öyle ki:</p>

  <p>Hanedanın veraset ananesince Osmanlı tahtı üzerinde hiçbir hakkı olmadığı halde padişah olma davasıyla babası Sultan II. Bayezid'e karşı isyan eden ve mağlup olan ve hayatını ancak Karabulut adındaki atının yel gibi sürati sayesinde kurtaran Yavuz Sultan Selim, yeniçeri kılıçları dile gelip, “Biz Şehzade Selim’i isteriz !..” deyince Sultan Bayezid tahtından çekildi, hanedan ananesi bozuldu ve üç kardeş şehzadenin en küçüğü olan Yavuz Sultan Selim padişah oldu.</p>

  <p><br /></p>

  <p><br /></p>

  <h3 id="sigil_toc_id_36"><a id="bookmark6"></a> <span style="font-weight:bold;">Yenibahçe Çayırı ayaklanması</span></h3>

  <p>Sultan II. Bayezid’in üç oğlunun taht kavgası babalarının hali hayatında başlamıştı. Sonunda yeniçeri kılıcının kesip halledeceği dava üç yıl sürdü.</p>

  <p>1509’da veliaht şehzade Ahmed Amasya valisi, onun küçüğü Şehzade Korkud Manisa Valisi, Korkud’un küçüğü Şehzade Selim de Trabzon valisiydi; Selim’in oğlu Süleyman da Bolu sancakbeyiydi.</p>

  <p>Manisa’da eskiden veliahtlar oturagelmişti; Ahmed, kardeşi Korkud’un orada bulunmasını hoş görmedi, Ahmed’in isteğiyle bu şehzade Teke ili valiliğine nakledildi. Yine Şehzade Ahmed, Selim’in oğlu Süleyman’ı, taht şehri İstanbul’un yolu üzerinde engel gibi gördü, bu küçük prens de Amasya-Istanbul yolu üzerindeki Bolu’dan alınıp Kırım'da Kefe sancağına nakledildi.</p>

  <p>Taht için ilk maceraya atılan Korkud oldu. Evvela padişah babasından izin almaya lüzum görmeden hac bahanesiyle Mısır’a gitti. Ardından Selim, Rumeli'de bir sancak istedi, verilmeyince Trabzon'dan Kırım'a oğlunun yanına gitti. Mısır sultanının tavassutuyla affedilerek vatanına dönen Korkud, kendi kendisini Saruhan valisi tayin ederek bu vilayeti zapt etti. Öbür yanda Selim Kırım'dan Rumeli’ye geçerek topladığı askerle Edirne üzerine yürüdü. Sultan Bayezid de yeniçerilerle bu asi oğluna karşı gittiyse de baba oğul arasına kılıç girmedi; Selim Rumeli’de Semendire valisi oldu, fakat padişah İstanbul’a döner dönmez tekrar isyan bayrağını açtı, vilayet yolundan dönüp Edirne’yi işgal etti ve İstanbul üzerine yürüdü. Uğraş Deresi mevkiinde yeniçerilerle karşısına çıkan babasına mağlup oldu ve ancak Karabulut adındaki atının rüzgâr gibi uçmasıyla esaretten ve belki de babasının huzuruna bile çıkarılmadan boynuna geçecek cellat kemendinden kurtuldu.</p>

  <p>Selim, Rumeli'de davasını kesin olarak kaybetmişti, tekrar Kırım’a, Kefe’ye döndü. Sultan Bayezid Uğraş Deresi muharebesinde eli kılıçlı asi Selim’i tamamen sahne dışı ettiğini zannederek büyük oğlu ve veliahdı Ahmed’i Osmanlı tahtına eliyle oturtmak üzere Amasya’dan İstanbul’a çağırdı. Şehzade Ahmed İstanbul civarında Maltepe’ye kadar gelmişti ki o ana kadar padişahlarına sadakat üzere olan yeniçeriler, Hacı Bektaş Ocağı'nda verilen bir kararla birden ayaklandılar, açık ve kesin,</p>

  <p>- Biz Şehzade Ahmed’i padişahlığa kabul etmeyiz!.. dediler.</p>

  <p>1511 yılı ağustosunun sonlarıydı, Şehzade Ahmed’e taraftarlık eden bazı devlet erkânının konakları yağma edildi, bütün iskeleler tutuldu ve taht şehrinin Anadolu yakasıyla muvasalası kesildi. Sarayının etrafı sarılan padişah yeniçerilerin elinde adeta bir rehine olarak kaldı.</p>

  <p>Selim babasına mağlup olmuş ve kaçmış, Ahmed İstanbul önünden ters yüzüne geri dönmeye mecbur olmuş, Sultan Bayezid de sarayında mahsurdu.</p>

  <p>Birini Uğraş Deresi’nde mağlup eden, öbürünü Maltepe’den geri çeviren, padişahı da sarayına kapayan yeniçerilerin kılıcıydı. Şehzade Korkud fırsat meydanının kendisinde olduğunu zannetti ve gizlice İstanbul’a gelerek doğruca Ağakapısı’na girdi. Yeniçeriler bu şehzadeyi hürmetle karşıladılar, ocaklarının muazzez ve mükerrem misafiri bildiler, fakat,</p>

  <p>- Bizim padişahımız Sultan Selim’dir!.. dediler.</p>

  <p>Ve taht yeni sahibine kavuşuncaya kadar bu prensi de bir rehine olarak ellerinde tuttular, fakat Sultan Selim padişah olduktan sonra Korkud’un vücuduna asla zarar eriştirmeyeceklerine de söz verdiler.</p>

  <p>1512 yılı martının altıncı cumartesi günü Sarayı Hümayun önünde büyük bir askerî nümayiş yapıldı ve ocağın kararı padişaha tebliğ edildi, Sultan Bayezid asi oğlu Selim'in lehine tahttan çekilmeye razı oldu. Kefe’de oğlu Şehzade Süleyman’ın yanında bulunan Yavuz Selim’e bir taht davetnamesi gönderildi.</p>

  <p>Nisanın on dokuzuncu pazartesi günü İstanbul’a gelen Yavuz Selim yeniçeriler tarafından parlak merasimle karşılandı. Karşılayanlar arasında yeniçerilerin misafiri Şehzade Korkud da bulundu.</p>

  <p>Yavuz minnet altında tahta geçecek adam değildi. Yeniçerilerin İstanbul’da Yenibahçe Çayırı'nda kurdukları bir şehir içi ordugâhta muhteşem bir otağa indirilmiş olan sert asker şehzade, Yeniçeri Ocağı’nın söz sahibi ağalarıyla kurulan bir divanda fütursuz konuştu:</p>

  <p>- Biz büyük davaların tahakkukunu özleriz, beni padişahlığa isterseniz, iyi düşününüz, ben padişah olursam sizlere rahat yüzü yoktur, aylarca belki yıllarca sürecek uzun seferlerin cefaları, mihnetleri, türlü türlü meşakkatleri hep sizin içindir!.. dedi.</p>

  <p>Çelik çember gibi gayetle sert asker disiplini altında yetişmiş ve o disiplin altında yaşamakta olan yeniçeriler,</p>

  <p>- Ya biz seni padişahlığa niçin istedik!.. dediler.</p>

  <p>24 nisan 1512 cumartesi günü Sultan II. Bayezid, padişahlıktan çekildi ve Yavuz Sultan Selim, Osmanlı tahtına oturdu.</p>

  <p>Bu disiplinli devrin dördüncü yeniçeri ayaklanması, ilk ihtilaller gibi yine teşvikle, Yavuz’un Çaldıran seferinde oldu. Fakat, gazabı müthiş cengâver hem müşevvikleri, hem de ocak disiplininden mesul olanları amansız kılıcıyla kahretti.</p>

  <p>Yavuz Sultan Selim'in İran üzerine şark seferi 1514 yılı nisanı sonlarından 1515 yılı temmuzuna kadar on altı ay sürmüştür.</p>

  <p>O zamanlar Türkiye-İran hududu Anadolu’da Sivas ile Erzincan arasından geçiyordu. Türk ordusu hududu 13 temmuz 1514’te aştı. İranlılar Türk ordusunun önünde her yeri bir harabezar halinde bırakarak çekiliyordu. Üzerinde canlı hiçbir şey, hatta nebat dahi, hatta bir tutam kuru ot dahi bulunmayan yanık topraklar, köyler, kasabalar uzanıyordu.</p>

  <p>Yavuz’un ilk hedefi Tebriz şehriydi. Fakat Türk ordusu günlerce ağır yol yorgunluğunun üstüne aç ve susuz kalarak bu hedefe ulaşmadan bitap düşebilir, hatta Tebriz’i de bomboş bir harabe halinde bularak yok olmaya mahkûm olabilirdi.</p>

  <p><br /></p>

  <p><br /></p>

  <h3 id="sigil_toc_id_37"><a id="bookmark7"></a> <span style="font-weight:bold;">Çaldıran seferindeki dört vaka</span></h3>

  <p>Yavuz Sultan Selim düşman üzerine dalkılıç yürüyen cihangirlik sevdasında bir maceraperest değildi. Anadolu Türkleri arasında Şiîliği yaymaya çalışarak ihtilal tohumları saçan İran Şahı İsmail Safevî’nin üzerine yürürken Doğu Anadolu’nun Sünnî Yörük beylerinden ve Sünnî aşiretlerinden geniş ölçüde yardım göreceğine emindi ki, kendisine itaatle Türk ordusunun yardımına gelecek bütün Doğu Anadolu beylerine ve hanlarına topraklarını yurtluk ocaklık olarak tevcih edeceğini gizli ulaklarıyla bildirmişti. Fakat yanına şark seferine götürdüğü devlet erkânı arasında böyle çetin bir seferin meşakkatine dayanamayanlar ile hükümdarın siyasî gayelerinden ve gizli siyasî faaliyetinden gafil bazı kumandanlar, ordu daha hududu geçer geçmez karşılaştıkları vahşetabad manzaradan dehşete düştüler ve yaya asker yeniçerileri daha ileri gitmemek için ayak diremeye teşvik ettiler. Bu tahrikle askere bir durgunluk geldi.</p>

  <p>Kul cinsinden, kölelikten gelme olup çocukluğu ve ilk gençliği Sultan Selim kapısında geçmiş ve o zamanlar güzelliği dillere destan olmuş, gece ve gündüz hizmetinde olduğu velinimetinin aşırı muhabbetini kazanmış ve hatta ismi dahi Yavuz Sultan Selim tarafından konmuş Hemdem Paşa, Erzincan konağında, yeniçerilerin hoşnutsuzluk mırıltılarını padişaha arz etmek cesaretini gösterdi. Gözde vezirin ayağıyla girdiği otağı hümayundan mızrak üstünde kesik başı çıkınca bütün ağızlar sanki kurşunla mühürlendi. Yeniçeriler eski neşe ve şetaretiyle yola devam etti.</p>

  <p>Ağustos başında Erzurum aşıldı ve doğuya doğru adeta bir çöl ortasında bir ay daha yüründü. Türk ordusu 14 ağustosta, bugünkü mülkî taksimata göre Ağrı vilayeti dahilinde Eleşkirt’in Sakallı köyü konağına geldi.</p>

  <p>Hemdem Paşa'nın mızrak üstündeki kesik başını gördükten sonra padişahın huzurunda sefer yorgunluğundan artık kimse bahsedemezdi; fakat kumandan ve vezirlerin endişesi yüzlerinden belliydi. Ellerinde padişahı yolundan çevirmek için tek tehdit vasıtası yeniçerilerdi, yine teşvikle bu yaya askerin sesini yükselttiler. Sultan Selim bu seçkin askerinin,</p>

  <p>- Düşman yok, bu vahşetabad ülkede nice bir seyahat ederiz!.. diye bağırıştığını kulağıyla işitti. Ve hatta padişahın otağına kurşun veya ok atıldı.</p>

  <p>Cengâver imparator, sert asker terbiyesiyle yetiştirilmiş yeniçerilerinin ruh haletini pek iyi biliyordu. Otağından çıkarak yeniçeri çadırlarına at sürdü ve padişahın geldiğini görerek toplanan ve selamına, alkışına duran yeniçeri kıtalarına gayet kısa ve kesin cevabını verdi:</p>

  <p>- Rahat ve avrat isteyen geri dönsün, er olan peşimden gelsin !. dedi ve atını sürdü gitti.</p>

  <p>Yeniçeriler de yekpare bir kitle halinde padişahlarının peşinden gitti.</p>

  <p>Sekiz gün daha yürüdüler, 22 ağustosta Tebriz yolu üstünde Çaldıran Sahrası’na konuldu. Üsküdar’dan hareket edeli yüz yirmi dört gün olmuştu. Yeniçeri bu yüz yirmi dört günü yaya olarak almıştı. İran Şahı İsmail Safevî, Yavuz’un yorgun ordusunu bir hamlede tarumar edeceğini zannediyordu. Osmanlı padişahının önüne 23 ağustos günü işte bu Çaldıran Sahrası'nda çıktı. Fakat zafer yeli yüz yirmi dört günlük yoldan gelmiş olan Türk ordusunun üstünde esti. İsmail Safevî bir bendesinin canı bahasına fedakârlığıyla esir düşmekten güç kurtulup kaçabildi.</p>

  <p>Yeniçerilerin Çaldıran Meydan Muharebesi'ndeki dövüşü yaman olmuştu. “Şah!.. Şah!..” diye saldıran Safevî kıtalarını “Allah !.. Allah!..” diye kükreyerek ezen, yorgun ayaklarının altına seren yeniçeriler o asrın hakikaten güzide askeri olduklarını bir kere daha gösterdiler. Tarihimizde bu meydan muharebesinin bir adı da “Sofu Kıran Cengi”dir.</p>

  <p>Fakat bu parlak zaferden sonra amansız bir takip yapılamadı, zira yeniçerilerde tek adım atacak takat kalmamıştı. Türk ordusu ağır ağır, on beş gün sonra 6 eylülde Tebriz’e girdi. Bu büyük şehirde ancak dokuz gün mola verildi. Ve Yavuz Sultan Selim 15 eylül 1514’te firari İsmail Safevî’nin izinde Karabağ’a doğru hareket etti. Padişahın niyeti kışı Karabağ’da geçirmek ve 1515 baharı ile yazında çok geniş askerî harekâta girişmekti. Kumandanları yine kara kara düşünce aldı ve yeniçeriler Aras Nehri kıyısında durdu.</p>

  <p>Bir eylül sonu sabahıydı, Sultan Selim otağından şu manzarayı gördü:</p>

  <p>Seçkin yaya askerleri paramparça olmuş çizmelerini ve pabuçlarını ve lime lime üniformalarını mızraklarının, kılıçlarının üstüne asmışlardı. Hemen hepsi yalınayak, yarı çıplak, perişandı. Zira muzaffer olarak girdikleri koca Tebriz şehrini de tamtakır bulmuşlardı. Karabağ’a gitseler orasını da öyle bulacaklardı. Yeniçeriler Karabağ’da kışlamak istemiyordu.</p>

  <p>Bu manzara karşısında Sultan Selim ordusuna dön emrini verdi ve ılgarla Anadolu’ya çekildi. Aras kıyısından Amasya kışlağına bir ayda, kasım sonlarında dönülmüştü.</p>

  <p>Neredeyse yıl olacaktı. Amasya’dadır ki vücutlar hamam, sıcak su ve sabun yüzü gördü. Kimi şişmiş, kimi yara içinde yeniçeri ayakları ve tabanları tımar edildi. Ve her yerde ilkbaharda yine İran’a gidileceğinden bahsedildi.</p>

  <p>Hadisenin mahiyeti tam ışık içinde değildir. Şubat ayı sonlarındaydı, bir gece yeniçeriler Amasya’da ayaklandılar ve padişahın yakın müşavirleri bilinen bazı kimselerin konaklarını basıp tahrip ettiler. Ertesi sabah bu ayaklanmanın teşvik suçu Dukakinoğlu Ahmed Paşa'ya yüklendi ve bu vezir huzurı hümayunda idam olundu. Tahribe iştirakleri tespit edilen birkaç yeniçerinin boyunları vuruldu ve vaka böylece kapandı.</p>

  <p>1515 senesi askerî harekâtı İran içine kadar uzanmadı, Yavuz Sultan Selim’in bir Kemah seferi oldu ve Türk ordusu temmuz başında İstanbul’a döndü.</p>

  <p><br /></p>

  <p><br /></p>

  <h3 id="sigil_toc_id_38"><a id="bookmark8"></a> <span style="font-weight:bold;">Bu ihtilallere rağmen ocak disiplini bozulmamıştır, yeniçeri cenk ateşinin semenderidir</span></h3>

  <p>Yavuz Sultan Selim, Farsça divan sahibi şairdir, bu Şark dilini bilenler, şiirleri için, ortanın üstündedir derler, şu Türkçe beyti için de şark seferi dönüşünde, yeniçerilerin kendisine karşı kıyama teşvik edilmesinden duyduğu üzüntüyle söylenmiştir denilir:</p>

  <p><span style="font-style:italic;">“Cihanın gerçi nuş ettim yedi tastan geçen zehrin</span></p>

  <p><span style="font-style:italic;">Velakin zehri katilden beter buldum mekir kahrin. ”</span></p>

  <p><span style="font-style:italic;"><br /></span></p>

  <p>Giderken Hemdem Paşa’nın, dönüştü de Dukakinoğlu Ahmed Paşa'nın başları kesilmişti. Fakat ortada yeniçerileri padişaha karşı ayaklandırma suçu vardı ki, bu mesuliyet bütün ağırlığıyla iki bedbaht vezire yüklenip kapanamazdı.</p>

  <p>Kemah seferi dönüşünde İstanbul'da sorguya çekilen yeniçeriler suçu, ocakları adına kabul ettiler, padişahtan af dilediler, fakat müşevvikler için isim vermediler. Buna rağmen İstanbul'da da kadıasker ve ünlü muharrir Tacizade Cafer Çelebi, vezirlerden İskender Paşa ve ocak erkânından Balyemez Osman Ağa idam olundular.</p>

  <p>Burada kronolojik kayıtlarına daima güvendiğimiz ve sadece bu yönden çok faydalandığımız <i>İ</i><span style="font-style: italic;">zahlı Osmanlı Tarihi Kronolojisi' nin</span> bir hükmü üzerinde esefle durmaya mecbur oluyoruz. Bu, çok okumuş çağdaş yazar İ. H. Danişmend, yukarıda adı geçen eserinin ilk baskısında (ikinci baskısını görmedim), Yavuz Sultan Selim’in İran seferinden ve bu seferdeki yeniçeri ayaklanmalarından bahsederken, “Bu devşirme askerin daha o zamandan zararı faydasından çok fazladır!" diyor.</p>

  <p>Tamamen kasıtlı ve indî bir hükümdür ve ciddiyetten çok uzaktır.</p>

  <p>Evvela şurasını kaydetmeliyim, biz burada yeniçerilerin müdafaasını ve methiyesini yapmıyoruz; kalemimizin gücü ölçüsünde yeniçerilerin tarihini yazıyoruz, ileride yeri ve zamanı gelecek, Yeniçeri Ocağı için “haşarat yatağı”, yeniçerilere de “şehir eşkıyası” diyeceğiz. Lâkin, şu anda izinde bulunduğumuz XVI. asırda yeniçeriler Türk ordusunun seçkin yaya kıtalarıdır. Zincirleme Türk zaferlerinde bu devşirme askerin kanı selsebil olmuş, kahramanca şarıl şarıl akmıştır. XVI. asır kastedilerek bu asker hakkında “Daha o zamandan zararı faydasından çoktur” demek, çalakalem hazin bir safsatadır. Bizim endişemiz, tarih kaynaklarımızı kendi gözleriyle okuma imkânından mahrum genç nesillerin bu çeşit yazılarla yanılması ihtimalidir.</p>

  <p>İşte Yavuz’un şark seferinden sonra gözümüzün önüne serilen muhteşem panorama:</p>

  <p>Yeniçeriler bu cengâver hükümdarın zamanında bir de Mısır seferine çıktılar, bu sefer de çok mihnetli ve meşakkatli oldu. 24 ağustos 1516’da Mercidabık ve 22 ocak 1517'de Ridaniye meydan muharebelerinde Sultan Selim’in kazandığı bu iki büyük zaferde yeniçeri kılıcının ve kanının hissesi parlaktır ve büyüktür.</p>

  <p>1520’de Yavuz öldü; Osmanlı tahtına rakipsiz vâris oğlu Kanunî Sultan Süleyman geçti ve devri, 1566 yılına kadar yarım asır sürdü, bu yarım asır içinde de on üç seferi hümayun oldu,</p>

  <p>Osmanlı padişahı bütün yeniçerilerle on üç defa sefere gitti:</p>

  <p>1521’de Belgrad seferi;</p>

  <p>1522’de Rodos seferi;</p>

  <p>1526’da Mohaç seferi;</p>

  <p>1529’da Viyana seferi;</p>

  <p>1532’de Alman seferi;</p>

  <p>1534’te Irakeyn seferi;</p>

  <p>1537’de Pulya, Adriyatik seferi;</p>

  <p>1538’de Kara Boğdan seferi;</p>

  <p>1541’de Budin seferi;</p>

  <p>1543’te Estergon seferi;</p>

  <p>1548’de İran seferi;</p>

  <p>1553'te Nahcivan seferi;</p>

  <p>1566'da Zigetvar seferi.</p>

  <p>Bu seferlerin her biri yeniçeriler için altı ay, bir yıl, bir buçuk yıl sürmüş yürüyüşlerdir, binlerce kilometrelik yollar yaya alınmıştır. Dağlar aşılmış, ırmaklar geçilmiş, geceli gündüzlü günlerce devam eden yağmurlar altında, ayak bileklerini aşan hatta bazen diz boyu balçıkta, çamurda, tek yaprağın kımıldamadığı bunaltıcı sıcakta, cehennemi güneş altında ve kızgın kum, arık toprak üstünde yürümüşler, yürümüşler, yürümüşlerdir. Fethedilen kalelerin önünden, düşman ordularının bozulduğu, imha edildiği sahralardan Orduyı Hümayun, Yeniçeri Ocağı kadrosunda büyük boşluklarla dönmüştür. Boşalan yerler oralarda bırakılmış devşirme şühedanın yerleridir. Türkiye imparatorluğunun azamet ve şevketi yolunda binlerce tüvana yiğit, binlerce şahbaz ve şehlevent dilaver baş ve can vermiş, onların boş bıraktığı yerler, kurbanlık koç olacak kuzu sürüleri gibi binlerce taze fidan, tığ gibi devşirme oğlanlarla doldurulmuştur. Önce de kaydetmiştik, o devrin yeniçerisi Koca Mimar Sinan’ın ağzından pek güzel tarif edilmiştir: yanar ateşe giren semenderdir !..</p>

  <p>Herhangi bir sefer dönüşünde şehit yeniçerilerin boşalan yerlerine devşirme oğlanlar getirilmediği takdirde Yeniçeri Ocağı bir anda kendiliğinden kalkardı. Fakat, koca bir imparatorluğu kuran ve o koca imparatorluğu XV. ve XVI. asırların en üstün devlet nizamıyla idare etmesini bilen ve yaşadıkları o asra hükmeden ecdadımız, Yeniçeri Asker Ocağı'nın da bekasını sağlamışlardır.</p>

  <p>Muzaffer Türk ordusu Kanunî devrini kapayan Zigetvar seferinden bu büyük padişahın mübarek naaşıyla beraber dönerken, yeni padişah Sultan II. Selim’in kendi ağzından vaat edilmeyen cülus bahşişi yüzünden yeniçeriler mevhum bir saman arabası devirmişlerdi. Ocağın disiplinli devrinin sonlarında bu çirkin vakayı, bu kitaba, yeniçerilere verilegelen ananevî bahşişlerden bahsederken anlatmıştık. Kalem diline vermek hazin olmakla beraber, bize hakikate çok yakın görünüyor, saman arabası vakası da Sadrazam Sokullu Mehmed Paşa’nın eseridir diyeceğiz. Büyük vezir, Sultan Selim’in yakın bendegânına yeniçeri naralarıyla bir gözdağı vermek mecburiyetini duymuştu.</p>

  <p><br /></p>

  <p><br /></p>

  <h3 id="sigil_toc_id_39"><a id="bookmark9"></a> <span style="font-weight:bold;">Padişah fermanıyla bozulan ocak disiplini</span></h3>

  <p>Tarih kaynaklarımızdaki bir kayda dayanarak hemen bütün tarih yazarları Yeniçeri Asker Ocağı nizamının, dolayısıyla yeniçeri disiplininin bozulmasına başlangıç olarak 1582’de yapılan muhteşem bir Saray düğününü alırlar, Sultan III. Murad’ın oğlu ve veliahdı Şehzade Mehmed’in sünnet düğünü. Vaka şöylece anlatılır:</p>

  <p>Sultan Murad, düğünde kendisini ve davetlilerle halkı aşırı derecede eğlendirmiş cambaz, hokkabaz, perendebaz ve pehlivan makulesi türlü hüner ve marifet sahiplerine masallarda olduğu gibi, “Dileyin benden ne dilerseniz !..”diye sordurmuş, onlar da, “Bizler yeniçeri yazılmak isteriz!..”demişler. Padişah da asılları ve geçmişleri meçhul, fakat cümlesinin o ana kadar başıboş yaşamış serseriler olduğu cümlenin malumu bu adamların yeniçeri yazılmasını emretmişti.</p>

  <p>- Padişahım... demişler, fermanınız ocak nizamına ve ananesine uymaz ve bu adamlar yeniçeri olamaz !..</p>

  <p>Sultan Murad, “Padişahlar da vaadinden, ihsanından, sözünden dönmez!..”demiş.</p>

  <p>Padişah ısrar edince Yeniçeri Ağası Ferhad Ağa vazifesinden azlini istemiş, onun yerine tayin edilen Yusuf Ağa bu vebali üstüne almış ve o derbederleri “ağa çırağı" diye bir kulp takarak Yeniçeri Ocağı’na nefer kaydetmiş. Ocakta dikiş tutturup kalabilmişler mi, yoksa yeniçeri ulufesine tamah edip girdikleri ocaktan bir müddet sonra kaçmış, kovulmuşlar mı, meçhul. Hakikat olan, padişah emriyle ocağa ilk defa olarak yolsuz bir miktar nefer kaydıyla bir nizamın bozulmasıdır.</p>

  <p>Ocak nizamı ve asker ruhu, disiplini için yeniçeri ağalığından çekilen Ferhad Ağa XVI. asır sonunun en mühim simalarından biridir. Yeniçeri ağalığından evvel bostancıbaşılıkta bulunmuştu. Gayetle doğru, son derece afif adamdı. Vakayı ocak disiplininden bahsederken evvelce naklettik, bir imamın genç karısını kaçırarak saçlarını kestirdikten sonra şabbı emred oğlan kılığında dolaştıran bir yeniçeri neferini havan topuyla berhava edecek kadar da örfe, âdete, namusa ve asayiş ile inzibata aykırı meselelerde amansızdı. Yüzündeki hicap perdesi yırtılmış bir adamın yüreğinde de asalet cevheri zedelenmiş olacaktı. Bir asker için beden salabeti ve pazı kuvveti kadar ruh asaleti şart olduğuna göre cambaz güruhu serserilerin ayağını Yeniçeri Ocağı eşiğinden içeri sokmayacağı bellidir, padişah fermanına karşı yapabileceği tek iş de ağalıktan çekilmek olacaktır.</p>

  <p>Peçevili İbrahim Efendi, yine mahut sünnet düğününün son gününde bu Ferhad Ağa’nın yeniçeri ağalığından ayrılışı üzerine başka bir vaka naklediyor:</p>

  <p>Kapıkulu sipahilerinin delikanlılar bölüğünden birkaç taze yiğit-yiğitçikler, şehri sarmış olan düğün neşesi içinde “odalarında meclisi fisk ederler ve meclislerine fahişe getirirler”. Sipahilerin odaları düğünün hüner ve eğlence sahnesi olan Atmeydanı’nın civarındaki hanlardan birindedir. O esnada şehir subaşısı Tanrıbilmez Ahmed Çavuş da bir bölük yeniçeri ve bir miktar asesle bu odaları basıp fahişeleri çıkarıp yakalamak ister. Bu sefer bütün sipahiler genç yoldaşlarının odalarının basıldığına rıza vermeyip subaşıya hücum ederler, yanındakini döve döve kaçırırlar ve subaşıyı yakalayıp düğün yeri Atmeydanı'na götürüp padişahın bulunduğu kasrın önüne bırakırlar. Bu sefer de orada bulunan yeniçeriler sipahilere hücum eder, hengâme büyür, vaka yerine Yeniçeri Ağası Ferhad Ağa gelir, ağalarının peşi sıra da takım takım yeniçeriler dolar, ortalık büsbütün karışır ve bu arada iki sipahi öldürülür. Sadrazam Sinan Paşa da yine o civarda Mehterhane Kasrı’ndaymış, kanlı sahneyi görmüş, Ferhad Ağa’yı huzuruna çağırıp,</p>

  <p>- Bre kara köpek, iki kana sebep oldun, yıkıl git!.. diye kovar.</p>

  <p>Yeniçeri ağası çekilip gider, o gidince yeniçeriler de gider, ortalık yatışır. Ferhad Ağa azledilir, Miriâlem Yusuf Ağa yeniçeri ağası olur.</p>

  <p>Biz bu vakayı, yukarıda kaydettiğimiz birtakım cambaz, perendebaz uygunsuz güruhunu padişah emrine rağmen Yeniçeri Ocağı'na sokmayan Ferhad Ağa’nın azli için bir münasip bahane olarak görüyoruz. Aydın hakikat olan şudur ki, Yeniçeri Ocağı'na laubalilik Sultan III. Murad’ın emriyle girmiştir.</p>

  <p>Yeniçeri Asker Ocağı'nın nizamı bir padişah fermanıyla bozulduktan sonra, yeniçerilerin askerlik vazifeleri dışında siyasete alet oldukları ilk vaka Yemişçi Hasan Paşa vakasıdır. Yeniçeriler ilk ayaklanmaları olan Edirne’de Buçuktepe Vakası'nda Sadrazam Çandarlı Halil Paşa’nın teşvikiyle bir çocuk padişahın yerine cengâver babasının Osmanlı tahtına dönmesini istemişti.</p>

  <p>İkinci yeniçeri ihtilali İstanbul'da İshak Paşa’nın teşvikiyle Karamanî Mehmed Paşa’ya karşı, bir sadrazama karşı çıkmıştı.</p>

  <p>Üçüncü yeniçeri kıyamında ocağın kendi sesi yükselmiş, Sultan II. Bayezid yeniçeri kılıçlarının tehdidi altında tahtını Yavuz Sultan Selim’e bırakmıştı.</p>

  <p>Yavuz’un İran seferinde de sefer meşakkatlerine dayanamayan devlet ricalinin ve bazı kumandanların teşvikiyle dört defa ayaklanmışlardı.</p>

  <p>Yemişçi Hasan Paşa Vakası’nda ise yeniçerileri ayaklanmaya teşvik eden bizzat padişah oldu ve yeniçeri kılıçları padişaha karşı ayaklanmış olan kapıkulu sipahilerine karşı çekildi.</p>

  <p>Bu yazılarda birkaç defa ehemmiyetle kaydetmiştik, hemen hepsi devşirme acemi oğlanlığından gelme kapıkulu sipahilerini tımarlı sipahilerle karıştırmamalıdır.</p>

  <p>İstanbul’da devir devir ayaklanan ve büyük kanlı vakalara sebep olan sipahileridir ki vazifeleri İstanbul ile Edirne arasında, Anadolu tarafında da Üsküdar’dan Bolu, Balıkesir ve Bursa’ya kadar uzanan bir sahada taht şehrini koruma, bir nevi atlı jandarmalıktır ve bu hizmetleri karşılığı devlet hâzinesinden tıpkı yeniçeriler gibi ulufe alırlar. Bazı seçkin tarih yazarlarımızın bu iki sipahiyi karıştırarak, ihtilal vakalarının sonunda garip garip hükümler verdiklerini görüyoruz.</p>

  <p><br /></p>

  <p><br /></p>

  <h3 id="sigil_toc_id_40"><a id="bookmark10"></a> <span style="font-weight:bold;">Yemişçi Hasan Paşa Vakası</span></h3>

  <p>Sultan III. Mehmed devrinde 1601 yılında (devlet batıda Avusturya ve doğuda İran’la harp halindedir) sadrazam ve Avusturya üzerine serdar olan Yemişçi Hasan Paşa cahil, liyakatsiz bir vezirdir, bunun içindir ki mühri hümayunu koynuna koyar koymaz bütün endişesi sadaret makamı için kendisine rakip bildiği kimseleri birer bahaneyle kahretmek olmuştur. Halbuki Anadolu’da şekavet almış yürümüş, batı sınırında Peşte’yi düşman almış, taht şehri İstanbul’da da Saray erkânının rüşvet ellerinin uzunluğu yüzünden söz ayağa düşmüştür. Makamını dolduracak bir sadrazam için yapılacak işler pek çoktur. Yemişçi Hasan Paşa’nın iki sene kadar süren sadareti devlete gaile üstüne gaile çıkarmıştır.</p>

  <p>1603 yılı başında orduyla seferdedir, serdarlık şanını da avamî tabiriyle yüzüne gözüne bulaştırmıştır.</p>

  <p>6 ocakta, bir pazartesi günü İstanbul'da kapıkulu sipahisi ayaklandı, Sultan Mehmed’i sarayda Babüssade önünde ayak divanına çıkardı, sipahilerin söz sahiplerinden Hüseyin Halife, Poyraz Osman Bey ve Kâtip Cezmî ileri çıkarak ahvali âlemden acı acı şikâyet ettiler:</p>

  <p>- Padişahım, askeri İslam seferde, memleketimiz Celalî elinde kaldı, baştan başa perişan. Erzurum’u Köse Sefer Paşa’nın sekbanları ve leventleri soyar, Sivas Alacaatlı Ahmed Paşa’nın zorbaları elinde, Karaman’ı Deli Hasan kasıp kavurur, Kastamonu ve Çankırı Tavil ile Kara Said’in pençesinde, Anadolu halkının feryadı gökleri tuttu, devlet erkânı memleket ahvaliyle meşgul değil, Saray’da mahremleriniz sizi iğfal ederler, bu hallerin asıl müsebbibi de onlardır... dediler.</p>

  <p>O gün Saray erkânından kapıağası ak hadım Gazanfer Ağa ile kızlarağası zenci Osman Ağa’nın başları vuruldu. Kubbe vezirlerinden Tırnakçı Hasan Paşa da boynu vurulmak üzere cellat önüne çökertilmişken, bu sipahi ayaklanmasında seyirci olarak bulunan İstanbul muhafazası için bırakılmış yeniçerilerin şefaatiyle kurtuldu.</p>

  <p>Elbet ki ahvali âlemin perişanlığından en ağır devlet mesuliyeti sadrazamın üzerindeydi. Yemişçi Hasan Paşa da orduyla İstanbul’a dönüyordu. İstanbul’daki sipahi ayaklanmasının kendi başına bir felaket getireceğini sezdi, orduyu yolda bırakıp bir bölük bendesiyle ve ılgarla İstanbul yoluna düştü. Yolda dostlarından mektuplar aldı, “Sipahiler size karşı da harekete geçmek üzeredir..." diye yazıyorlardı.</p>

  <p>Hakikatte de İstanbul’da sipahiler sadrazamın katli vacip olduğuna dair Şeyhülislam Sunullah Efendi’den fetva almışlardı. Fetvayı padişaha gönderdiler, fakat Sultan Mehmed bir sadrazam başı istenmesinden son derece ürktü, ardından kendisini de tahttan indirebilirlerdi. Şeyhülislamın fetvasına karşı Yemişçi’yi himaye etti. İstanbul’a gelen sadrazam meseleyi hakkında fetva veren şeyhülislamla görüşmek istediyse de mülakat talebine efendi hazretleri cevap vermeyince kendisi için selameti Yeniçeri Ocağı’na ilticada buldu. Arkasını padişaha dayamış olan vezir, sipahilere karşı yeniçerileri siper edecekti. Sultan Mehmed işi daha ileri götürdü, yeniçerilere hitaben bir ferman yolladı; padişah, “Siz ki yeniçeri kullarımsınız, berhudar olasınız, nimetim sizlere helal olsun! Bu ana kadar sizden hıyanet ve habaset sadır olmamıştır, veziriazama muin olun ve zorba eşkıyasının hakkından gelmeye imdat edin!.." diyordu.</p>

  <p>Padişahın fermanı üzerine Yemişçi tarafından talim edilen yeniçeriler evvela padişahtan Şeyhülislam Sunullah Efendi’nin azlini istediler, sipahilerden de onları ayaklanmaya teşvik eden söz sahiplerini istediler. “Ya onları bize teslim ederler yahut cümlesinin hakkından geliriz, vakitlerine hazır olsunlar!..” diye haber yolladılar.</p>

  <p>Padişah kapıkulu sipahisinden vazgeçip onları yeniçeriye kırdırabilir miydi ? Sipahilerden, “Birisini dahi vermeyiz!.." cevabı geldi. Bu sefer Yemişçi Hasan Paşa yeni şeyhülislam Ebülmeyamin Mustafa Efendi’den sipahiler aleyhine fetva aldı:</p>

  <p>“Padişahın emrine itaat etmediklerinden cümlesi bagî olurlar ve cemiyetleri kılıçla dağıtılır.”</p>

  <p>İstanbul şehrinin etrafını çevirmiş olan tarihî kale duvarlarının bütün kapıları kapandı. Bu haber şehre yayılınca, yeniçerilere asla dayanamayacaklarını bilen sipahilerin cemiyeti dağıldı, her biri bir tarafa kaçıp gizlendi. Yeniçeri, acemi oğlanı, tersaneli, topçu, cebeci şehirde pür silah kola çıkarak sipahi aramaya başladılar. Sipahilerin İstanbul’da kaldıkları bütün hanlar basıldı, ne kadar eşyaları varsa yağma edildi ve hanlarda ele geçen sipahiler aman verilmeden öldürüldüler. İşte bu suretledir ki bir padişahın teşvikiyle ilk defa olarak yeniçeri ile kapıkulu sipahisi arasına kılıç girdi. İstanbul iki gün iki gece bir vahşet havası altında kaldı. Şehir halkından ölenlerin cenazeleri dahi şehir kapılarından çıkarılıp mezarlıklara götürülemedi, evlerinde kaldı.</p>

  <p>Sipahilerin söz sahiplerinden ilk yakalanan Poyraz Osman Bey oldu. Gayetle mert bir adam olarak tanınmıştı, Yemişçi Hasan Paşa’yla eskiden tanışırlardı ve hatta araları gayet iyiydi, huzuruna çıkarıldığında Hasan Paşa bu dostluğu hatırlattı, Osman Bey,</p>

  <p>- Benim size karşı bir husumetim yok, bu işe şeyhülislam efendi ile sair ulemanın teşvikiyle giriştik, sizden ricam beni avrat gibi kementle boğdurtmayıp başımı kılıçla vurdurun!.. dedi.</p>

  <p>Sadrazam, “Hâşâ... Ben seni öldürtecek değilim...” diye aman verdiği halde padişahın emriyle başı vuruldu.</p>

  <p>Poyraz Osman Bey’den sonra diğer ileri gelen sipahiler de birer birer yakalanarak idam edildiler.</p>

  <p>İki askeri birbirine düşüren bu kanlı vaka iradesiz, silik bir padişahın, mürteşî Saray erkânının, haris ulemanın, cahil bir vezirin, gözünü sadrazamlık makamına dikmiş bir kaymakam paşanın, para vaatleriyle kandırılmış biçare sipahilerin ve padişahtan kılıçlarınızı çekin diye kılıçlı ayaklanma için emir almış yeniçerilerin müşterek eseridir, bunların arasında en masum olanı da padişahlarından emir almış olan yeniçerilerdir. Fakat bakınız, bir sabit fikir bir ilim adamını nerelere götürüyor, bu vaka İ. H. Danişmend’in kronolojisinde şu serlevhayı taşır: İstanbul’da zorba isyanı denilen Türk-devşirme mücadelesinin zuhuru...” Bu indî ve hayalî hükümlerin satır ve satır tenkidini bu yazıların çerçevesi dışına, müstakil tenkit ve münakaşaya bırakıyorum.</p>

  <p><br /></p>

  <p><br /></p>

  <h3 id="sigil_toc_id_41"><a id="bookmark11"></a> <span style="font-weight:bold;">Genç Osman’a karşı 1622 ihtilali</span></h3>

  <p>Kademe kademe teşviklerle, tahriklerle siyasete alet edilen yeniçeriler Yemişçi Hasan Paşa Vakası'ndan sonradır ki, kılıçlarını çektikleri zaman, haklı veya haksız, sözlerini yürüteceklerini, serkeşliği, küstahlığı kesin olarak öğrendiler. İş, kendi aralarında anlaşabilmekti, koca bir asker ocağı içinden de bu anlaşmayı temin edecek simalar elbet ki çıkacaktı; işte bu adamlardır ki, artık tarihimizde “yeniçeri zorbaları” adını alacaklardır, yeniçerilerin ihtilal kararlarına da “kazan kaldırma” denilecektir.</p>

  <p>Sefere çıkıldığında bazı konak yerlerinde askerin silah ve teçhizatı teftiş edilir, hastalık vesair türlü sebeplerle yollarda düşüp kalan oldu mu diye bir de asker yoklaması yapılırdı. Bu arada her yeniçeri çorbacısı da kendi ortasının neferlerini teftiş ederdi ve bu vesileyle bir yeniçeri yoklaması yapılırdı.</p>

  <p>1621’de Sultan II. Osman Lehistan’a karşı Hotin seferine çıktı;</p>

  <p>bu padişah tarihimizin Genç Osman’ıdır, on yedi-on sekiz yaşlarında, yüzü henüz tüysüz, sarı saçlı, mavi gözlü bir dilber çocuk, genç irisi taze yiğittir, ama toydur, tecrübesizdir, zalim ve gaddardır. Şahsiyetini gereği gibi aydınlatmak için yıllarca çalıştık ve hakikate çok yakın olduğunu tahmin ettiğimiz portresini <span style="font-style:italic;">Osmanlı Padişahları</span> adındaki eserimizde tespit ettik. Bu genç hükümdar, başta hocası Ömer Efendi ile Kızlarağası Süleyman Ağa gelmek üzere birkaç has bendesinin nüfuz ve tesiri altındaydı.</p>

  <p>Ordu İsakçı’ya geldiğinde, Tuna üzerine kurulacak köprü için bir müddet konakladı. Ve Sultan Osman burada bütün askere sefer bahşişi dağıttı. Otağı hümayun önüne kurulan taht üzerinde oturarak bahşişin dağıtılmasını seyretti. Yeniçerilerin her ortasına biner akçe bahşiş çıkmıştı. Usulen zabitleriyle beraber takım takım gelerek para torbalarını kaldırıp gideceklerdi. Fakat bu sefer emir verildi, bahşişlerini alan yeniçeriler teker teker padişahın önünden geçirildiler, bu bir çeşit asker yoklamasıydı. Orduda yoklama yapılmadığı halde yalnız kendilerinin yoklanması yeniçeriler tarafından hoş karşılanmadı. Öbek öbek toplanmaya ve garip garip söylenmeye başladılar.</p>

  <p>Askerî köprü kurulup Tuna geçildikten ve yine yola düzüldükten birkaç gün sonra orduda “Yeniçerilerin yarısı kalmadı!” diye bir şayia çıktı. Sultan Osman yeniçerilerin yevmiyelerine yarımşar akçe zam yaptı ve bu bahaneyle bütün yeniçerileri yine birer birer önünden geçirterek ikinci bir yoklama yaptı, eksik, kaçak yoktu.</p>

  <p>Muhakkak ki, yolsuz hareketlerdi ve ordu içinde yeniçeri şanını zedeleyen yoklamalardı. Müverrih Naima, “Ocak zabitlerinin hatırları muğber oldu” diyor. Koca bir padişah için yeniçerilerin firarı şayiasının tahkiki gayetle basittir, elbette ki, neferleri teker teker bizzat sayarak yeniçerileri teşhirle olmayacaktır.</p>

  <p>Hotin Kalesi muhasarasında Türk ordusunun muvaffakiyetsizlik sebepleri arasında bu yeniçeri yoklamalarını da gösterirler, “Padişaha kırılmış olan yeniçeriler bu kale cenginde kendilerinden beklenen gayreti göstermemiştir" derler.</p>

  <p>Sefer dönüşünde de İstanbul'da kanlı ihtilal çıktı. Büyük müverrihimiz Naima Efendi, “Yeniçeri Ocağı idaresindeki bu ilk büyük yeniçeri ihtilalini kendi aleyhine tahrik eyleyen de, düşmanlarından ziyade yeniçerileri hiç anlamamış olan Sultan Osman oldu” diyor.</p>

  <p>Bir Bostancıbaşı Mehmed Ağa, bir meseleden dolayı Yeniçeri Ağası Yusuf Ağa’ya kızgın, dargındı. Padişaha, Yusuf Ağa’nın Yeniçeri Ocağı’nı idaresindeki aczini göstermek için Sultan Osman’ı tebdili kıyafetle sık sık şehri teftişe çıkarmaya başladı. Bizzat padişaha meyhaneler bastırdı. Bu baskınlarda işret eden beş on yeniçeri yakalandı. Basit suç, “Seferde gayret göstermezler, İstanbul’da meyhaneden çıkmazlar” diye büyütüldü, gazaba gelen Sultan Osman meyhanelerde kendi eliyle yakaladığı yeniçerinin ayaklarına iri taşlar bağlatarak kayıklara koydu, Sarayburnu açıklarından diri diri denize attırarak boğdurttu. Şehirlinin ayaktakımından da pek çok adam işret suçuyla küreğe konuldu.</p>

  <p>Padişahın mağrur ve gafil yakınları, “Yeniçeri Hotin’de hiç işe yaramadığını göstermiştir, onlara verilen ulufeye yazık; padişahımıza layık asker Mısır cündîleridir..." diye konuşmaya başlamıştı.</p>

  <p>Padişah da ortaya bir hac meselesi çıkardı, ecdadından hiçbiri, hatta Mısır’a kadar gitmiş Yavuz Sultan Selim ile on üç defa sefere çıkmış olan Kanunî Sultan Süleyman bile hacca gitmemişken hacca gitmeye kalktı ve gereken hazırlığın süratle yapılması için ferman etti. Padişah karadan gidecek, donanma da Akdeniz seferine çıkıp Mısır'a gidecekti. Padişahı hacca teşvik edenler Kızlarağası Süleyman Ağa ile Hoca Ömer Efendi’ydi. Sadrazam Dilaver Paşa bu kararı doğru bulmadı, fakat kızlarağası ile hoca efendinin nüfuzuna karşı söz geçiremedi.</p>

  <p>Yeniçeriler ise bir ağızdan,</p>

  <p>- Padişahın hacca gitmesine asla rızamız yoktur!.. dediler. Ocağın bu kararı padişaha duyuruldu, Sultan Osman tereddüte düştü ve o sıralarda bir gece bir rüya gördü:</p>

  <p>Kendisi tahtında oturmuş, Kuran okuyormuş, Hazreti Peygamber gelmiş, elinden mushafı almış ve bir tokat atarak tahtından devirmiş, Sultan Osman düştüğü yerden kalkıp Hazreti Muhammed’in ayaklarına yüz sürmek istemiş, ona da muvaffak olamamış...</p>

  <p>Dehşet içinde uyanan genç padişah rüyasını evvela hocası Ömer Efendi’ye anlatmış, hocaefendi,</p>

  <p>- Hacca niyet ettiniz, sonra tereddüde düştünüz, onun için bu suret size tevbihtir, rüyada ayağına yüz süremediniz ise inşallah merkadi münevverlerine yüz sürersiniz! demiş.</p>

  <p>Fakat bu tabir padişahı tatmin etmemiş, rüyasını bir kâğıda yazıp devrinin büyük mutasavvıfı Üsküdarlı Şeyh Aziz Mahmud Hüdaî’ye yollamış, fakat şeyh efendinin tabiri çok acı olmuş. “Elinden hükmi şeri şerif ile âlemi vücut alınmış, padişahı İslam cümle yaptıklarına nedamet getirip tövbe ve istiğfar üzere olsunlar...” demiş.</p>

  <p>Hac niyetine padişahın otağı ve tuğları Üsküdar yakasına geçirilince yeniçeriler ile İstanbul’daki kapıkulu sipahilerinin söz sahipleri bir araya geldiler ve müşterek kararlarını verdiler. Hicrî 7 recep 1031 ve miladî 18 mayıs 1622 bir çarşamba günü, kanlı ihtilal bu kararla başladı.</p>

  <p>Yeniçeriler ile kapıkulu sipahisinin müşterek kanaati şuydu: “Nizamı âlem için padişahlar haccı terk edegelmişken Sultan Osman'ın hacca gitmesi mücerret bizden nefretinden ötürüdür, başka sebebi yoktur.”</p>

  <p>İhtilal önce silahsız bir miting havası içinde başladı. Yeniçeriler kışlalarından ve kapıkulu sipahileri hanlarından çıkıp Atmeydanı’nda toplandılar. Yüksek mevkileri icabı çekingen davranan sekiz on sima hariç bütün ulema askeri destekledi, halkın orta tabaka ve ayaktakımından da büyük bir kalabalık katıldı. Yeniçeri Ocağı erkânı da vakaya Ağakapısı’ndan seyirci kaldı.</p>

  <p>Vakayı haber alan Sadrazam Dilaver Paşa başsız askerin dağılması için Çavuşbaşı Halıcızade’yi gönderdi, fakat asker Çavuşbaşı Ağa’ya ağız açtırmadı, taşa tutup kaçırdı. Vakanüvisin tabiriyle o gün “âlem ayağa kalktı”.</p>

  <p>Atmeydanı’nda toplanan yeniçeri ve kapıkulu sipahilerinin gün görmüş ihtiyarları bir yere gelip evvela genç padişahı kandırarak hac sevdasına düşüren ve böylece padişahlarca âdet olmayan bir yolda hazine sarfına sebep olan kimselere ne lazım gelir diye bir fetva sureti yazdılar ve Şeyhülislam Esad Efendi’ye gönderdiler. Sultan Osman’ın kaynatası olan Esad Efendi hiç tereddüt etmeden “katli lazımdır" diye fetva verdi.</p>

  <p>Padişahın hacca gitmesini protesto mahiyetinde silahsız askerî miting bu fetvayla kanlı bir ihtilal kisvesine bürünüyordu.</p>

  <p>Ağakapısı erkânı gibi kapıkulu sipahisinin kumandanları olan bölük ağaları da meydan toplantısına seyirci kalmıştı. Fetva meselesi duyulunca yeniçeri ağalarıyla beraber askeri nasihatle dağıtmak için meydana geldiler, fakat asker kumandanlarını da taşa tutarak kaçırdılar.</p>

  <p>Mısır’a gitmek üzere Tersane’den kalkmış ve Beşiktaş önünde yatmakta olan donanma da o gün Marmara’ya açılmıştı. Şehrin Marmara kıyısındaki iskelelerinden kayıklarla askerin kıyamı donanmaya ulaştırıldı. Kadırgalara cenkçi olarak bindirilmiş yeniçeriler ile kapıkulu sipahisi palalarını çekerek reisleri karaya yanaşmaya zorladılar ve gemileri terk ederek ihtilalci yoldaşlarına katıldılar.</p>

  <p>Şeyhülislamdan alınan fetvada ölüm hükmü vardı ama henüz ortada şahıs isimleri yoktu. Padişahın “Hacdan vazgeçtim” demesi yeniçerilerin kışlalarına ve sipahilerin de hanlarına çekilmesi için belki kâfi gelecekti. Fetva o saatlerde askerin elinde sadece müthiş bir tehdit silahıydı. Yeniçerilerin ve sipahilerin söz sahipleri, büyük bir kalabalığın başında, keyfiyetin padişaha duyurulmasına tavassut etmeleri için evvela Hoca Ömer Efendi’nin sarayına gittiler. Hoca sarayının kapılarını kapamış ve tebdili kıyafetle Sarayı Hümayun’a kaçmıştı. Hizmetkârları, “Hoca efendi saraya gitti..." deyince asker derhal hükmünü verdi, efendi tezvir için kaçmıştı; hoca sarayının kapı kanatları, yeniçeri ve sipahi tekmelerine ancak birkaç dakika dayanabildi; artık tam bir ihtilal sahnesidir, bu saray lahzada yağma ve tahrip edildi.</p>

  <p>Oradan Sadrazam Dilaver Paşa’nın sarayına gidildi, oranın da kapısını kapalı buldular. Gelenler silahsızdı, fakat paşanın kapısı kulları cümle silahlanmışlardı, gelenleri ağız açtırmadan ok yağmuruna tuttular, sekiz on nefer yeniçeri ve sipahi öldü ve yaralandı. İşte bu kanların döküldüğü andadır ki, silahsız askerî miting bir ihtilal oldu. Askerin ilk aklına gelen Sultanahmet’teki Arasta Çarşısı oldu. Bir adı da Sipahiler Çarşısı olan Arasta, muazzam bir silah deposu halindeydi.</p>

  <p>Fakat çarşı esnafı önlerine çıktı.</p>

  <p>“Şahbazlar, dilaverler, yiğitler” diye türlü diller döküp dükkânlarının yağma edilmemesi için yalvardılar, ihtilalci asker de, “Bu Müslümanlara gadir olmasın...” diye birbirlerini men etti. Arasta’dan yağmayla silah kaldırmaktan vazgeçtiler. Vakit de akşama yaklaştığı için ertesi sabah kışlalarından ve hanlarından pür silah gelip toplanmaya sözleştiler ve dağıldılar.</p>

  <p>Beri tarafta ise hoca efendi sarayının yağma edildiğini haber alan padişah bütün yüksek payeli ve mevkili ulemayı sarayda topladı ve onlara,</p>

  <p>- Askerin bu cemiyetine sebep nedir?.. diye sordu.</p>

  <p>- Kul taifesi padişahımızın Anadolu’yu geçip hacca gitmesine razı değillerdir! cevabı verildi.</p>

  <p>Padişaha fetvadan da bahsetmek lazımdı. Şeyhülislam Sultan Osman’ı hacca teşvik edenlerin katli lazım geldiğine hükmetmişti, müşevvikler de Hoca Ömer Efendi ile Kızlarağası Süleyman Ağa’ydı; padişahın kaynatası olan ve o anda huzurda bulunan Esad Efendi’yi müşkül duruma düşürmemek için meseleyi azıcık yumuşatarak arz ettiler.</p>

  <p>- Bir de, dediler, kızlarağası ile hoca efendinin sürgüne gönderilmesini istiyorlar...</p>

  <p>Sultan Osman:</p>

  <p>- Varın askere söyleyin, Kabe’ye gitmekten vazgeçtim, fakat kızlarağası ile hoca efendiye gelince, sürgüne göndermek şöyle dursun, mevkilerinden azil bile etmem !..</p>

  <p>Saraydaki ulemadan bir heyet Atmeydanı’na gitti ve askerin söz sahiplerine padişahın sözlerini tebliğ etti. Bu efendilerin Atmeydanı’na gelişi, askerin Arasta’yı yağmadan vazgeçtiği saate rastlar. Askerin söz sahipleri,</p>

  <p>- Akşam oldu. Şimdi vakit dar, yarın gelin görüşelim... dediler.</p>

  <p>O gece yeniçeri kışlalarında, “Padişah cephanelikte ne kadar silah varsa saraya kaldırmış ve bütün bostancıları silahlandırmış...’’ diye bir haber yayıldı. Aynı gece sarayda bostancıların koğuşlarında da “Donanma gemilerini ellerine geçiren yeniçeriler gemilerdeki topları sarayın deniz kenarındaki surlarına çevirterek kale bedenlerini yıktıktan sonra saraya bahçe tarafından hücum edeceklermiş" diye bir haber dolaştı.</p>

  <p>Birinci haber yeniçeri kılıcını bir kat daha biledi, İkincisi ise bostancılar arasında korku yarattı ve ertesi gün manzara ne renk alırsa alsın, seyirci kalmaya karar verdiler.</p>

  <p>Kışlalarda yeniçeriler, hanlarda kapıkulu sipahileri ve saraydaki koğuşlarında bostancılar sabaha kadar tetikte durdular, uyumadılar. O geceyi şehir halkı da dehşet içinde uykusuz geçirdi.</p>

  <p>19 mayıs perşembe sabahı daha alacaaydınlıkta, sabah ezanları okunurken evvela yeniçeriler koğuşlarından pür silah çıktılar ve Aksaray’daki büyük kışlaları önündeki Etmeydanı’nda toplandılar. Oradan takım takım yürüyerek o zamanlar Sultanmehmed Camii denilen Fatih Camii’ne gittiler. Caminin içi, iç ve dış avluları lahzada yeniçeriyle doldu.</p>

  <p>Yeniçeri kılıcının bu davada zaferi için duadan sonra bir sel halinde Atmeydanı’na aktılar ve orada kapıkulu sipahileriyle birleştiler.</p>

  <p>Yeniçerilerin büyük ağaları ile sipahilerin bölük ağaları bir gün evvelki silahsız yürüyüşe ve cemiyete seyirci kaldıkları gibi bugün de ihtilale iştirak etmemişlerdi, bu asker ayaklanmasını, gelişigüzel, ağzı söze yatkın olanlar idareye çalışıyordu. Bu söz sahipleri Sultanahmet Camii’nin mihrabı önünde toplandılar. Ayaklanmış askerin padişaha cevabını alacak olan ulema heyeti de camiye geldi. Asrın büyük şairi Yahya Efendi de bu heyetin arasındaydı, fevkalade hürmetle karşılandılar. Askere tekrar,</p>

  <p>- Bu cemiyetin sebebi nedir?.. diye soruldu.</p>

  <p>Bir ağızdan,</p>

  <p>- Padişahın Anadolu’ya geçip hacca gitmesini istemeyiz!.. dediler.</p>

  <p>- Padişahımız Kabe’ye gitmekten vazgeçmiştir!.. diyen ulema efendilere az evvel yazılıp hazırlanmış bir arzuhal verildi:</p>

  <p>- Padişahtan bu altı kişinin katlini isteriz!.. dediler.</p>

  <p>Arzuhal ile padişahtan katli istenen altı kişi Kızlarağası Süleyman Ağa, Hoca Ömer Efendi, Sadrazam Dilaver Paşa, Defterdar Baki Paşa, padişah Hotin seferindeyken İstanbul’da sadaret kaymakamlığında bulunmuş Ahmed Paşa ve Sekbanbaşı Nasuh Ağa’ydı.</p>

  <p>Efendiler,</p>

  <p>- Bunların suçu nedir? diye sordular.</p>

  <p>- Kızlarağası ile Hoca Efendi padişahı hacca gitmeye tahrik etmişlerdir, Dilaver Paşa’nın suçu, dün sarayında kullarını silahlandırmış ve birkaç yoldaşımızı öldürtmüştür; defterdar bize verilen ulufeye ayarı bozuk akçe karıştırır, kaymakam paşa, ordu seferdeyken oturaklara (yeniçeri emeklilerine ve koruculara) ulufelerini zamanında vermemiş onlara cevretmiştir; sekbanbaşı da oturak ve koruculara zulmetmiştir!.. dediler.</p>

  <p>Görülüyor ki, altı ateşlene ateşlene, Yeniçeri Ocağı’nda ve kapıkulu sipahisi bölüklerinde nifak ve fesat kazanları artık kaynamaya başlamıştır. Koca Sinan Paşa bir yeniçeri ağasını, “Bre kara köpek, yıkıl git!" diye rahat rahat kovabilirken, oturak ve koruculara cevr ü cefa eyledi diye bir vezir ile bir sekbanbaşının kellesi istenmektedir.</p>

  <p>İhtilalin bu ikinci günü hadiseler süratle inkişaf etti ve söz tamamen ayağa düştü. Naima’nın “Vakai Hailei Osmaniye" dediği bu yeniçeri-sipahi oğlanları ihtilali, ehemmiyetle tekrarlıyorum, lidersiz bir askerî kıyam oldu. Yeniçeri çorbacıları ve neferleri sipahilerin arasından çıkan meydan hatipleri, bu iki kapıkulu asker ocağı halkının kendi tabirleriyle söz bilir yoldaşlar ve gün görmüş ihtiyarlar bir şeyler istediler ve istediklerini de aldılar. Hadiseler kazılmış bir yola akıtılan su gibi değil, gelişigüzel yayılan bir sel gibi gelişti. Sultan Osman tahtını kesin olarak kaybetmiş göründükten sonradır ki, ortaya bir Kara Davud Paşa ile ocaklıdan birkaç yardakçı çıktı. Bu adamlar yeniçerileri kendi emirlerindeymiş sandılar, daha doğrusu böyle göründüler ve ihtilalci askerin bir liderden mahrum oluşundan istifade ederek Sultan Osman’ı öldürmeye kadar vardılar, Yeniçeri Ocağı'na bir padişah kanı lekesi vurdular, fakat ihtilal henüz yatışmadan o gulgule içinde kendi kellerini de verdiler. Vakaları takip edelim:</p>

  <p>Sultanahmet Camii’nden saraya dönen ulema heyeti askerin arzuhalini padişaha arz etti. Henüz on sekiz yaşında bir nevcivan olan ve nevcivanlıkla padişahlık şanından dik başlı olan Sultan Osman,</p>

  <p>- Ben bu adamları vermem!.. dedi.</p>

  <p>Yeniçeriler ile kapıkulu sipahileri ve halkın ayaktakımı kendisinden nefret ediyordu, hatta sarayının muhafızı bostancılar ve Enderunı Hümayun’un zülüflü içoğlanları tarafından da sevilmiyordu, birkaç bendesi müstesna, saray kendisine ihanete hazırdı ve Sultan Osman bütün bunlardan gafildi.</p>

  <p>Ulema efendiler toy ve gafil padişaha bu gibi hallerde söylenegelen şeyleri tekrarladılar:</p>

  <p>- Padişahım, şerrin ehveni kabul edilir, cemiyetin zararına ferdin zararı tercih olunur, bu adamlar verilmezse şer ve fesat artar... dediler.</p>

  <p>Genç Osman,</p>

  <p>- Siz onlara ehemmiyet vermeyin, başsız askerdir, çabuk dağılırlar... dedi.</p>

  <p>Ayaklanmış askerin kolay dağılacak gibi görünmediği tekrarlandı, bu sefer parladı.</p>

  <p>- Bu fitneyi siz tahrik etmiş gibi konuşuyorsunuz, onlardan evvel sizi kırarım!.. diye bağırdı.</p>

  <p>Sonra çok ileri gittiğini anlayarak,</p>

  <p>- Korkmayın, onların tepelenmesi tedariki görülmüştür!., diye ilave etti.</p>

  <p>Kırılmış olan ulema artık ısrar etmedi, huzurdan çıktılar. Fakat arkalarından, “Saraydan çıkmasınlar!.." diye bir ferman tebliğ edildi. Sahip oldukları ilmin icabı insaflı adamlardı.</p>

  <p>“Böyle günde padişahı yalnız bırakmak olmaz!.." dediler ve hepsi hayret içinde, sarayda, vakaların gelişmesini beklediler.</p>

  <p>“Onların tepelenmesi tedariki görülmüştür” diyen padişahın aslında hiçbir tedbir ve tedariki yoktu.</p>

  <p>Saatler geçiyordu. Atmeydanı'ndaki ihtilalci asker saraya giden ulema heyetinin dönmediğini ve saraydan bir haber çıkmadığını görünce silahlandırılmış olan bostancıların sarayı silahla müdafaaya hazırlanmış olduklarını sanmıştılar. Sipahilerden Dideban Ömer Bey adında birinin tedbiri olarak Ayasofya minarelerine adamlar çıkarıldı. Bu minarelerden Babıhümayun içi ve bu büyük kapının iki yanında uzanan kale duvarları gereği gibi görünüyordu. “Bostancılardan eser yoktur" diye haber gelince Atmeydanı’ndaki asker yine bir sel gibi Babıhümayun tarafına aktı. Bostancılar padişahlarına ihanet etmişti, muhafazasına memur oldukları sarayın bu büyük kapısını açık bırakmışlardı.</p>

  <p>Babıhümayun’u açık bulan yeniçeri ve sipahiler hayret içinde kaldılar ve zahmetsizce içeri girerek Ortakapı’ya kadar sarayın birinci avlusunu işgal ettiler.</p>

  <p>Babıhümayun’da nöbetçi olan birkaç nefer bostancı, ocaklarının namusunu korumak için,</p>

  <p>- Bostancılardan gafil olmayın!.. demişti.</p>

  <p>Alay yerine alınabilecek bu küçük ihtar Babıhümayun ile sarayın kale duvarlarına birkaç yüz tüfenkendaz yeniçerinin yerleştirilmesi için kâfi gelmişti. Burada bostancıların silahlı bir mukavemetini düşünecek olursak başsız ihtilalin kolayca dağıtılabileceğini söyleyen Sultan Osman’a hak vermek gerekir.</p>

  <p>Yeniçeriler ile sipahilerin arasında topçu, cebeci ve acemi oğlanları ile İstanbul halkının ayaktakımından da büyük bir kalabalık vardı ve bilhassa hemen hepsi yalın ayaklı bu şehir kopukları silahsızdı. Sarayın odun ambarı birinci avluda, Babıhümayun ile Ortakapı arasındaydı. O hayta güruhu da ambar kapısını kırarak ellerine silah yerine birer odun kaptılar. O sırada yeniçeriler ile sipahiler,</p>

  <p>- Şehirli aramızdan çıksın!.. diye bağrıştılar ise de binlerce ağızdan,</p>

  <p>-Biz askerden ayrılmayız!.. uğultusu yükseldi.</p>

  <p>Hiç tereddüt etmeyelim, mahşerî bir sahnedir.</p>

  <p>Naima, “Bir iki saat derya misal asker meydanda çalkalanıp naralar vurdu!” diyor.</p>

  <p>Uğultu halinde,</p>

  <p>- Dilaver Paşa’yı, kızlarağasını, hocayı isteriz!.. sesleri yükseliyordu.</p>

  <p>Sarayın ikinci büyük kapısı Ortakapı’dır, bu kapıdan İkinci Avlu denilen meydana girilir, sarayda Divanı Hümayun’un toplandığı Kubbealtı bu avludadır. Ortakapı’nın muhafızları tavaşîler, ak hadım ağalarıdır, padişahlarına onlar da ihanet etmişlerdi, Ortakapı da açıktı, ak hadımların hepsi aşağıdaki saray avlularına kaçmışlardı. Sarayın ikinci avlusu da ihtilalciler tarafından kolayca işgal edildi.</p>

  <p>Üçüncü kapı, Babüssaade, orası da ak hadımların elindedir. O tarihlerde bu kapıya yaklaşmak şöyle dursun, uzaktan dahi dikçe bakılamazdı. Babüssaade, Enderunı Hümayun’a, padişah sarayının mahremiyetine açılıyordu. Bu kapının eşiğini, Enderunlular hariç, bizzat padişahın izni olmadan hiçbir ayak aşamazdı. Sadrazam bile padişah tarafından çağrılmadıkça içeriye giremezdi. Ancak devlet erkânı ve elçiler huzura kabul edilecekleri zaman bu kapıdan girerler ve ancak kapının hemen karşısındaki Arz Odası’na kadar, en çok sekiz on adım atabilirlerdi.</p>

  <p>Herhalde çok gariptir, Babüssaade de kilitlenmemişti ve muhafızı ak hadımlardan tek adam yoktu.</p>

  <p>Büyük cürettir, cesarettir, ancak kellesini koltuğuna almış olanın yapabileceği iştir, bir yeniçeri elini atar atmaz Babüssaade’nin de kanatları açılıverdi. Yeniçeri ve sipahi ayakları, muhakkak ki titreyerek, bu kapının eşiğini de aştı ve ihtilalciler padişahlık müessesesinin haremi sayılan üçüncü avlusunu da işgal ettiler. Bu son eşik aşıldıktan sonra ihtilal oku yaydan öylesine çıkmıştı ki, geri dönülemezdi. İhtilalciler o anda Sultan Osman’dan istediği altı başı unuttu ve artık Sultan Osman’ın kendisini istemedi, önce gür ve bir tek ses yükseldi:</p>

  <p>- Sultan Mustafa’yı isteriz !..</p>

  <p>Sonra binlerce ağzın uğultusu gökyüzüne direk gibi çıktı:</p>

  <p>- Sultan Mustafa'yı isteriz !..</p>

  <p>Haklıydılar, sarayın haremine tecavüz suçunu, ancak bu tecavüz sayesinde tahta çıkacak olan yeni bir padişah, Sultan Mustafa affedebilirdi.</p>

  <p>Genç Osman'dan evvel Osmanlı tahtında oturmuş ve bir deli olduğu için tahttan indirilmiş Sultan Mustafa Haremi Hümayun’da bir odaya kapatılmıştı. Ama nerede?..</p>

  <p>Harem bir labirenttir. Orada uzun zaman yaşamayan yolları kolay kolay bulamaz, hatta az evvel çıktığı yere dönemez.</p>

  <p>Sultan Osman’a Enderunı Hümayun da ihanet etti, saray içoğlanlarından bir zülüflü ağa, bir yeniçeriye haremin Üçüncü Avlu tarafındaki yapılarından bir kubbe gösterdi.</p>

  <p>- İstediğiniz orada!.. dedi.</p>

  <p>Kubbenin altı dimdik taş duvardı, en azdan dört adam boyu yüksekti. Haremin Üçüncü Avlu’ya açılan Kuşhane Kapısı kapalıydı. Açık olsa da hareme girilse dahi, Sultan Mustafa’nın mahbesinin yolunu ve kapısını bulmak büyük meseleydi.</p>

  <p>Merdiven mi kullandılar, birbirlerine omuz verip de mi tırmandılar, bilmiyoruz, zülüflü oğlanın işaretinden birkaç dakika sonra gösterilen kubbenin üstünde sekiz on yeniçeri saray mutfaklarından getirilen balta ve kazmalarla kubbeyi delmeye başladılar. Bir taraftan da,</p>

  <p>- Sultan Mustafa’yı isteriz!.. Padişahımız Sultan Mustafa’dır!.. naraları, kudurmuş bir denizin gürül gürül sahili dövmesi gibi aralıksız yükseliyordu.</p>

  <p>Bu başsız asker ihtilalinin ikinci gününün en karışık, en nazik saatleriydi.</p>

  <p>Harem muhafızları olan zenci hadımlar, kubbe delmek için dama çıkan yeniçerileri okla kaçırmak istemişler, yeniçeriler de bunlardan ikisini tüfekle vurarak öldürmüşlerdi.</p>

  <p>Altındaki odada Sultan Mustafa'nın bulunduğu kubbe delindi. Delinen kubbeden içeri girmek için ip arandı, ip yok. Vakanüvis “Divanhane önündeki perdelerin ipini kestiler” diyor. Bu divanhane neresidir bilmiyoruz, tahminimize göre Kubbealtı olacaktır. Bu perde ipiyle kubbeden içeri bir yeniçeri neferi indirildi. Bu iniş de, can pazarı, cesaret işidir. Adı meçhul kalmış o yeniçeri neferi gördüğü manzarayı şöyle anlatmıştır</p>

  <p>Deli Sultan Mustafa bir minderde oturmuş, kendisiyle beraber iki cariye ayakta dururmuş. Nefer hemen yer öperek,</p>

  <p>- Padişahım, dışarda asker size muntazırdır!.. demiş.</p>

  <p>Ne şirin, ne geniş manalı tabirleri vardır eski yazarların, Naima, “Padişahı edhem meşrep” diyor, yani karasevdalı, deli, meczup, Sultan Mustafa ne tepesindeki kubbenin gümbür gümbür kazma ve balta darbeleriyle delindiğinin farkında, ne de karşısında yer öpen şahbaz yiğidin kim olduğunu bilir, niçin geldiğini düşünür.</p>

  <p>- Su ver! demiş.</p>

  <p>Üç gündür kapatıldıkları bu odada unutulmuşlardı, ne bir yudum su, ne bir lokma ekmek verilmişti. Hemen, meşin bir asker kırbasıyla yukarıdan su indirdiler.</p>

  <p>O sırada Sultan Mustafa'nın, Beyazıt’ta Eski Saray'da sürgün bulunan anasına müjdeciler koşmuştu. Bu müjdeciler de ihtilalcilerin arasındaki çaylaklardır, bahşiş, hem büyük bahşiş kapacaklardır.</p>

  <p>Sultan Mustafa’yı odasından kaldırıp evvela delik kubbeden dama çıkardılar, damdan da, herhalde kolay olmamıştır aşağıya alıp avluya indirdiler. Biçarenin ayakta duracak hali yoktu. Bir at arandı. Şeyhülislam saraydaydı, onun atını çekip getirdiler, hem meczup, hem üç günlük aç, atta duramadı, bu sefer koltuklarına girdiler, muhtemeldir ki hiç yürütmemek için tüvana bir yeniçeri sırtına aldı, Arz Odası’na götürdüler ve Arz Odası’nın etrafı yeniçeri kılıçlarıyla bir çelik duvar halinde sarıldı.</p>

  <p>“Bu vaka olurken ihtilalci asker arasında üç dört defa ürküntü oldu” diyen vakanüvis bu ürküntülerin sebebini yazmıyor. Herhalde “Bostancılar geliyor!” diye şayialar çıkmış olacaktır. Bu ürküntüler, panik başlangıçları kılııçlarını yoldaşlarına karşı çekenler tarafından,</p>

  <p>- Korkmayın!.. Bir şey yoktur!.. diye güçlükle önlenmişti.</p>

  <p>Hakikatte bostancılar hücum etseydi ne olacaktı ? Kuvvetle tahmin edebiliriz ki, başsız, lidersiz ihtilalci asker müthiş bir paniğe kapılacaktı.</p>

  <p>Sultan Mustafa yeniçeriler tarafından bulunup kaldırılırken Sultan Osman ne âlemdeydi ?</p>

  <p>Önce Enderun’da bir kasırda bulunuyordu. Hangi kasırdır, bilmiyoruz. “Asker Babüssaade’den içeri girdi” haberi verilince hemen hareme çekilmişti ve vakanüvisin tabiriyle “Bade harab ül-Basra”, Dilaver Paşa ile Kızlarağası Süleyman Ağa’yı ihtilalcilere teslim etmeye razı olmuştu.</p>

  <p>Sadrazam, Üsküdar’a kaçmış, Aziz Mahmud Hüdaî Efendi’nin tekkesine sığınmıştı, oraya gönderilen bostancılar paşayı alıp saraya getirdiler ve Kızlarağası Süleyman Ağa’yla beraber harem kapısından dışarı bırakılıp artlarından kapıyı kapadılar.</p>

  <p>Dilaver Paşa ile Süleyman Ağa’yı karşılarında gören yeniçeriler, gözlerini kan bürümüş binlerce dev adam, pençelerinde palalar, bu iki silahsız bedbahtın üzerine adım adım mı yürüdüler?.. Birden mi saldırdılar? Bilinen, facia sahnesinin çok kısa sürmüş olmasıdır, birkaç saniyede ikisini de paramparça ettiler. Hemen çırılçıplak soyulan cesetler ayaklarına takılan iplerle Atmeydanı’na yerde sürüyerek götürüldü. Meydana bırakıldıkları zaman yüzlerinden teşhis edilmelerine artık imkân yoktu, sadece biri beyaz insan, öbürü de zenci ölüsüydü.</p>

  <p>Bu faciadan sonra ulema efendiler yine gayrete geldi, fakat karşılarında hitap edecek ve kendi sözünü de askere dinletecek bir baş bulamadılar. Rasgele,</p>

  <p>- Padişah, istediklerinizden ikisini verdi, daha kimi isterseniz alalım!.. diyecek oldular.</p>

  <p>Cevap, yüzlerce ağızdan çıkan bir uğultu; bir araya toplanmışı şu oldu:</p>

  <p>- Biz padişahımızı bulduk, aldık, evvelden padişahımız Sultan Mustafa’ydı, şimdi de padişahımız odur, artık istediğimizi ondan isteriz...</p>

  <p>Sultan Mustafa kılık kıyafetçe de perişan bir haldeydi, sırtına düzgünce bir ferace dahi bulunamadı, mahbesinden çıkarıldığı entarisi ve çıplak ayaklarında adi bir pabuçla Arz Odasından Kubbealtı’na götürüldü ve ulema efendilere yeni padişaha biat etmeleri söylendi. Ulema ancak o zaman kabili hitap birkaç çorbacı ve söz bilir sipahi bulabildi.</p>

  <p>- Sultan Osman size selam eder, yoldaşlar, gelin bu işten feragat edin, biz kefil olalım, Sultan Osman’dan diğer istediklerinizi de alalım, fakat Sultan Mustafa’yı bırakın, istirahatte olsun, sonra nadim olursunuz! dediler.</p>

  <p>Yeniçeri çorbacıları ve sipahilerin söz sahipleri,</p>

  <p>- Bunlar evvelden gerekti, şimdi bizim padişahımız Sultan Mustafa’dır, siz de hemen ona biat edin... dediler.</p>

  <p>Şeyhülislam Esad Efendi,</p>

  <p>- Henüz Sultan Osman tahttadır, bir padişah tahttayken başka padişaha biat şeran caiz değildir... dedi.</p>

  <p>Ulemadan bir zat daha cesur konuştu.</p>

  <p>- Sultan Mustafa akıldan mahrumdur, evvelce padişahken bu yüzden tahttan indirildi!.. dedi.</p>

  <p>Bu münakaşa bir saat kadar uzadı. Nihayet yeniçeriler,</p>

  <p>- Efendiler, sözün kısası, biat edin!.. diyerek kılıçlarını kınlarından çıkardılar.</p>

  <p>Hüküm artık şeriatın değil, galibin, kılıcındı. Ulema, Sultan Mustafa'ya biat etti. Kabul edelim ki bu bir can pazarıdır. Biattan az sonra ulemadan Kafzade Efendi yere yıkıldı, öldü. Avam, bu ölümlere, “yürek kopması” der, Naima Efendi “Zühresi çâk ve menzili ziri hâk oldu” diyor.</p>

  <p>Biat merasimi bitince yeniçeriler, “Padişahımızı sarayda bırakmayız!” diyerek Sultan Mustafa’yı, mahbesindeki iki cariyeyle beraber sarayın bir hasta arabasına bindirdiler, sarayın zülüflü içoğlanlarından Derviş Ağa adında bir delikanlıyı da silahtar tayin edip deli ile iki kızın yanına koydular. Bu zülüflü Derviş Ağa’nın, yeniçerilere Sultan Mustafa’nın haremde kapatılmış olduğu yeri gösteren genç olduğunu zannediyoruz.</p>

  <p>Bu manzarayı bütün dehşetiyle tahayyül edebiliriz, fakat kalemle tasviri zordur: yeniçeriler hasta arabasını elleriyle çekerek padişahlarını Beyazıt’ta, anasının bulunduğu Eski Saray’a götürdüler. Arabanın peşinden, yeniçeri, sipahi, topçu, cebeci ve halkın ayaktakımı, bütün ihtilalciler Topkapı Sarayı’ndan çıktı.</p>

  <p>Eski Saray yeniçeriler ve sipahiler tarafından muhafaza altına alındı. Bu sırada, “Sultan Osman bostancılarla Eski Saray’a yürüyecekmiş, yürüyormuş...” diye bir şayia çıktı. Bu sefer padişahlarını Eski Saray’daki anasıyla beraber tekrar bir arabaya koydular. Aksaray’da yeniçerilerin “Yeni Odalar” adındaki büyük kışlalarının avlusundaki Orta Cami’ye götürdüler.</p>

  <p>Bu da hem garip, hem dehşetaver bir manzaradır; arabanın etrafı daimî bir kaynaşma halinde, yeniçeri, sipahi, sair asker ve şehir haşaratı, omuz omuza, bin ayak bir ayak üstünde vahşetle ite kakışa, arabaya yaklaşabilenler, üstünde ne varsa, mintan, gömlek, cepken, yeni, eski, çul çaput, kimi yenini, kimi eteğini koparıp deli padişahın anasına ihsan umuduyla nişan veriyordu.</p>

  <p>Sultan Mustafa’yı Orta Cami’ye getirdikten sonradır ki ihtilal yeniçeriler tarafından benimsendi ve hemen Ağakapısı'na haber yollanarak ocak erkânı “Biz ağalarımızdan hoşnuduz, gelsinler!..” diye kışlaya davet edildi. Bu suretle ihtilalin mesuliyetine erkânın da iştiraki istendi. Bir taraftan da Sultan Mustafa'nın cülusu şanında Baba Cafer ve Tersane zindanlarında yatan ve taş gemilerinde prangaya vurulmuş olan bütün mahkûmlar serbest bırakıldı.</p>

  <p>Yeniçeri Ağası Ali Ağa ve Ağakapısı’ndaki ocak erkânı, o ana kadar seyirci kaldıkları askerî kıyamın ne renk alacağını endişeyle takip ediyorlardı, kulun davetini hemen kabulle kışlaya geldiler, başta Ali Ağa, Sultan Mustafa'nın eteğine yüz sürdüler ve asker tarafından hürmetle uğurlanarak Ağakapısı’na döndüler.</p>

  <p>Büyük ekseriyeti cahil ve kaba, hoyrat, hatta bir kısmı gördüğünü ve duyduğunu ifadeden âciz, fakat hepsi sırım gibi bir vücut yapısına ve zehir gibi acı kuvvete sahip ve pür silah, derya misali insan; fakat başsız bir kalabalık Sultan Osman’a karşı saraya yürümüş, kale gibi kapıları açık bulmuş, hükümdarın haremine kadar ayak atarak sarayı işgal etmiş, kan dökme hırsını Dilaver Paşa ile Süleyman Ağa’nm vücutlarında tatmin etmiş ve o gulgule arasında adı ortaya atılan Sultan Mustafa'yı bulmuş, almış; asıl hedefini, üzerine yürüdüğü Sultan Osman’ı unutarak çekilip gitmişti.</p>

  <p>Kılıç tehdidiyle de olsa, Sultan Mustafa’ya biat etmiş olan ulemaya da artık sarayda durmak olmazdı, onlar da çıkıp saraylarına, konaklarına can attılar.</p>

  <p>Topkapı Sarayı'nın birden boşalması Sultan Osman’a yeni bir fırsat meydanı açmıştı. Hemen Anadolu yakasına geçebilirdi ve muhakkak ki orada, ihtilalci yeniçerilerin eline terk ettiği İstanbul’u bir hamlede alacak bir kuvvet toplayabilirdi; İstanbul sokaklarında birkaç saat kan selleri akardı, o kadar.</p>

  <p>Büyük müverrih Naima Efendi en doğru rivayettir diyerek anlatıyor:</p>

  <p>Sultan Osman amcası mecnun Mustafa'nın yeniçeriler tarafından mahbesinden çıkarılıp götürüldüğünü, ulemanın da yeniçeri kılıcı altında deliye biat etmek mecburiyetinde kaldığını ve ihtilalcilerin peşinden çıkıp gittiklerini öğrendiği zaman önce pek şaşırmamıştı. Başsız ve ne yaptığını bilmeyen bu ihtilali bastıracağına emindi. Parçalanan Dilaver Paşa’nın yerine mühri hümayunu, Hotin seferinde sadrazam olan Ohrili Hüseyin Paşa’ya verdi. Yeniçeri ağalığına da kapıcıbaşılardan Kara Ali Ağa’yı tayin etti.</p>

  <p>Kara Ali Ağa Yeniçeri Ocağı’nda neferlikten yetişmiş, kethüdalığı zamanında serkeş neferlere ve dik başlı çorbacılara göz açtırmadığı için ocakta kendisinden nefret edilirdi; o gün Sultan Osman’ın yanındaydı, kulun hakkından geleceğini söylediği için ağalığa tayin olunmuştu. Saraydan çıkıp evvela kendi konağına gitti; orada bazı dostları tebrike geldiler.</p>

  <p>- Sultanım, yeniçeri Sultan Mustafa’yı padişah yaptı, Sultan Osman da sizi yeniçeriye ağa tayin etti, bu ne iştir?... diye sordular.</p>

  <p>- Birkaç erazil toplanmışlar, inşallah bu gece her şey düzelir!.. dedi.</p>

  <p>Kışlaya Kara Ali Ağa’nın Sultan Osman tarafından ağa tayin edildiği haberi gelince hiç tereddüt edilmedi, “Bizim hakkımızdan gelmek için ağa oldu !..”diyerek birkaç yüz yeniçeri Kara Ali Ağa’nın konağı tarafına koştu. Az evvel “Birkaç erazil toplanmış !..” diyen Kara Ali Ağa işin sarpa sardığını anladı ve tebdili kıyafetle hemen kaçıp saklandı. Yeniçeriler Kara Ali Ağa’yı bulamayınca konağını yağma ve tahrip ettiler. Bu Kara Ali Ağa’yı ihtilalden evvel ağa bulunan ve az önce naklettiğimiz gibi, kendisinden hoşnuduz diye kışlaya davet edilen ve Sultan Mustafa’nın eteğine yüz süren Ali Ağa’yla karıştırmamalıdır.</p>

  <p>Topkapı Sarayı’nda Sultan Osman’ın yanında vezirlerden de yalnız Hüseyin Paşa kalmıştı. Genç padişah mührünü verdiği bu vezire,</p>

  <p>- Hemen Üsküdar’a geçelim ve hanedanımızın kadimden taht şehri olan Bursa’ya gidelim, bizi isteyen oraya gelir... Tutalım Sultan Mustafa padişah olmuş, birkaç gün sonra mahiyeti malum olacaktır !.. dedi.</p>

  <p>Bostancıbaşı Mehmed Ağa’yı çağırttı ve Üsküdar’a geçmek üzere kayık hazırlanmasını ferman etti. Osmanlı hâzinesi de Sultan Osman'ın elindeydi, hâzineyi de kaldırıp götürecekti.</p>

  <p>İşte o andadır ki, Sultan Osman kendisine sadık bildiği bostancıların müthiş bir ihanetine uğradığını gördü. Bostancıbaşı Mehmed Ağa,</p>

  <p>- Padişahım, dedi, bostancıdan bir tek nefer dahi kalmadı, cümlesi firar etti, hem kayıkları dahi alıp götürmüşlerdir ve gayri iskelelerde dahi kayık yoktur!..</p>

  <p>Bostancıların müthiş ihanet haberi karşısında Hüseyin Paşa,</p>

  <p>- Padişahım, dedi, mademki Sultan Mustafa’yı yeniçeri almış, kendi odalarına götürmüşlerdir, biz de varalım Ağakapısı’na gidelim!..</p>

  <p>Bostancıbaşı Mehmed Ağa’ya on kese florin verildi; Sultan Osman, Hüseyin Paşa ve Mehmed Ağa hemen atlanıp altınlarla sarayın bir oğrun kapısından çıktılar ve Süleymaniye’deki Ağakapısı’na giderek Yeniçeri Ocağı’na iltica ettiler.</p>

  <p>Yolda Hüseyin Paşa’nın tezkirecisi Sıdkı Efendi’ye rastlamışlardı. Bu zat ihtilalden sonra şöyle anlatmıştır:</p>

  <p>“Paşaya usulca yaklaştım, önde giden Sultan Osman’a duyurmadan,</p>

  <p>- Sultanım, yeniçeri Sultan Mustafa’yı padişah yapmışken sizin Sultan Osman’ı onların kapısına götürüp teslim etmeniz makul müdür? dedim.</p>

  <p>Hüseyin Paşa,</p>

  <p>- Efendi, devlet hangisinin ise onun olur, tek nizamı âleme halel gelmeden fitne def olsun... dedi.”</p>

  <p>Ağakapısı’na vardıkları zaman son derece hürmetle karşılandılar, fakat Yeniçeri Ağası Ali Ağa’yı bulamadılar, ağa, askerin daveti üzerine Yeni Odalar’a gitmiş bulunuyordu. Az sonra döndü, kışlada Deli Mustafa'nın eteğini öpen Ali Ağa Ağakapısı’nda da Sultan Osman'ın eteğini öptü.</p>

  <p>Ağakapısı’nda şu karar verildi: Ali Ağa tekrar kışlaya dönecekti, Sultan Osman tarafından yeniçerilere ellişer altın ihsan olunacağını söyleyecekti, asker de altın lafını işitince Sultan Mustafa’yı bırakıp Sultan Osman tarafına dönecekti!</p>

  <p>Naima, “Öbür yanda Sultan Mustafa’ya biat olunmuş, bütün asker ve ulema o tarafta. Mücerret bir altın sözüyle kavga def olur mu?..” diyor.</p>

  <p>Ters yüzüne kışlaya dönen Ali Ağa odabaşıları toplayıp olayı anlattı ve odabaşılardan yoldaşları Sultan Mustafa’dan döndürmelerini istedi, her birine nice ihsanlar vaat etti.</p>

  <p>Odabaşıların hepsi içinden pazarlıklı, olmaz demediler.</p>

  <p>- Sultanını, şimdi vakit geç, sabah ola hayrola, yarın bu hususu siz nefere bizzat söylerseniz, biz de makuldür deriz, ne ise olur !.. dediler.</p>

  <p>Ali Ağa bu sözle kışladan Ağakapısı’na döndü.</p>

  <p>İhtilalin bu ikinci günü, perşembe, vakit ikindiyi bulmuştu. Cuma gecesini Sultan Mustafa ile anası kışlada Orta Cami’de, Sultan Osman da Ağakapısı denilen muazzam mirî sarayın harem dairesinde geçirdiler.</p>

  <p>Artık yeniçeriler tarafından benimsenmiş bu ihtilalin söz sahipleri olan odabaşılar ve çorbacılar Sultan Osman'ın Ağakapısı’nda olduğunu kendi ağalarının ağzından öğrenmişlerdi ve yine öğrenmişlerdi ki, genç padişahın yanında nefer başına ellişer florinden şu kadar altın vardır. O gece bu küçük yeniçeri zabitlerinin soyunup yatağa girdiklerini ve uyuduklarını düşünmek hata olur.</p>

  <p>Yeniçeri kılıcı Sultan Mustafa’yı padişah yapmış ve asker padişahlarını korumak için kışlalarına alıp getirmişti. Bu müşkül işi başardıktan sonra ocaklarının büyük ağalarını da mesuliyete iştirak ettirmek için kışlaya davet etmiş ve onlara güvenini bildirmiş. Halbuki o ağalar hâlâ Sultan Osman’ın hesabına konuşuyordu. İhtilalin bir padişahı vardı, fakat bu padişahın sadrazamı yoktu.</p>

  <p>Kışlada gece işte bu işlerle uğraşıldı. Yeniçeri Ocağı'nın büyük ağalarının hepsinin değişmesi lazımdı. Sultan Mustafa’ya da sadrazam olacak zat arandı ve bulundu; mecnun hükümdarın kız kardeşinin kocası ve vaktiyle dördüncü vezirlikte bulunmuş damat Kara Davud Paşa’dan münasibi yoktu.</p>

  <p>Bu arada Yeniçeri Ağası Ali Ağa da, ocağın davasına ihanetini kendi diliyle ikrar ettiğinden askerin elinde idama mahkûm edildi ve neferlere bu kanlı sahne için rolleri gereği gibi talim edildi. 20 mayıs cuma günü sabahı yanında kethüda bey ve başçavuş ağayla erkenden kışlaya gelen Ali Ağa zabitler tarafından mutat hürmetle karşılandı. Ağa önce Orta Cami’ye gitti, Sultan Mustafa'nın tekrar eteğini öptü, tam bir gaflet içindeydi. Küçük zabitler efradı avluda topladı, kışla avlusu tepeden tırnağa silahlanmış yeniçeriyle doldu. Orta Cami fevkani bir camiydi, avludan bir taş merdivenle çıkılıp camiye girilirdi. Askerin hazır olduğu haber verilince Ali Ağa dışarı çıkıp bu taş merdivenin üst başına geldi, önce bir duaya başladı. Duadan sonra söyleyeceklerini ezberlemişti. “Yoldaşlar padişahınız mübarek ola, ama Sultan Mustafa’nın hali bellidir. Sultan Osman Ağakapısı’na geldi ve ocağımıza sığındı" diyecek ve Sultan Osman’ın nefer başına elli altın ihsan dağıtacağını bildirecekti. Duasını bitirdi.</p>

  <p>- Yoldaşlar!.. Padişahınız... diye daha söze başlarken kalabalık arasından,</p>

  <p>- Vurun!.. Söyletmen!.. diye bir ses yükseldi.</p>

  <p>En öndeki neferlerden biri, müverrihin tabiriyle bir şaki, hemen ileri fırlayıp ağanın eteğinden tutarak çekti ve Ali Ağa’yı merdivenden aşağı yuvarladı, üzerine kılıç üşürülüp lahzada paramparça linç edildi, cesedi ayağından sürüklenerek o asrın Aksaray semtinin göbeğini teşkil eden dört yol ağzına bırakıldı. Yine başına buyruk yeniçerilerden bir güruh Ali Ağa’nın evini yağmaya koştu.</p>

  <p>Ali Ağa’nın linç edildiği sıradadır ki, asker Sultan Osman’ın Ağakapısı’na geldiğini öğrenmişti. Koca kışla birkaç dakika zarfında boşaldı ve yeniçeriler tarifi kalem diline sığmayan bir uğultu, tüyler ürperten bir vahşetle Süleymaniye’ye doğru akmaya başladı.</p>

  <p>İşte bu hengâme sırasındadır ki kışla askerden boşalınca, Orta Cami’de Sultan Mustafa adına Kara Davud Paşa’nın sadrazamlık fermanı ile yeni ocak ağalarının tayin fermanları yazıldı, bu arada yeniçeri ağalığı, bir gün evvel mecnun padişaha silahtar tayin edilmiş olan Enderunlu Derviş Ağa’ya verildi. Yeniçeriler adına söz sahibi odabaşılar ile çorbacılar “Yeniçeri ağası olacak kimse bundan böyle ocaktan yetişmiş gelmiş olmasın!.." kararını vermişlerdi. Büyük ağanın ocağın içini, mahremiyetini bilmemesi, ocak erkânıyla arasında yoldaşlık bağının bulunmaması yeniçerilerin menfaati icabıydı. Enderunlu Derviş Ağa’nın en çok otuz-otuz beş yaşlarında olduğunu tahmin ediyoruz.</p>

  <p>1622 yılı mayısının yirminci cuma günü, sabahın erken saatleriydi, Ağakapısı’na giden yeniçeriler ve yolda yeniçeriye katılan sipahiler halkın eclaf ve erazili o civarı mahşer yerinden örnek yaptı. Ağalık sarayı basıldı; Sultan Osman’ın haremde, belki de yatağından fırlayarak saklandığı yer kolayca bulundu.</p>

  <p>Naima, “Arkasında bir beyaz entari, başı açık, bir takke bile yoktu” diyor, biz, “ve yalınayaktı” diye ilave edersek genç padişahın o andaki kıyafetini tamamlamış oluruz. Kalabalık arasından bir sipahi, ya acıdı yahut hakaret kastıyla kirlice bir tülbent sarılmış keçe külahını Sultan Osman’ın başına giydirdi, artık ihtilalcilerin esiri olan delikanlı bu sipahi külahını başından çıkarmadı, belki de etrafını sarmış olan ve hepsi kinle parlayan gözlerin dehşeti karşısında donmuş, çıkarmaya cesaret edememişti. Ağakapısı hareminden esvabını giymesine bile müsaade etmediler, haremden, yakalandığı o perişan haliyle çıkardılar, çıplak ayaklarına da bir eski pabuç veya yemeni veren bulundu mu bilmiyoruz, onu yalınayak sürüklemede de vahşi bir zevk duyduklarını söyleyebiliriz; ve Ağakapısı önünde, müverrih sadece “fakirce bir adamın” diyor, ya bir sipahinin yahut halktan birinin atına bindirdiler.</p>

  <p>Sultan Osman'ın sözde sadrazamı Ohrili Hüseyin Paşa’yı da tutmuşlardı. Paşayı Sultan Osman'ın yanı sıra yaya olarak götürmek isterlerken ihtilalcilerin ellerinden sıyrılıp kaçmaya başladı, ardından yetişip kılıç üşürdüler, paşa iki zırh giymişti, kılıç darbeleri tesir etmedi, fakat kurtulamadı, az ileride yolunu kesip öldürdüler.</p>

  <p>Faciayı görenler anlatmışlardır, paşa can korkusuyla kaçarken yeniçerilere,</p>

  <p>- Yoldaşlar!.. Padişahınız ocağınıza sığındı, mürüvvet edin, padişahınıza bu hakareti layık görmeyin!.. diye bağırmış.</p>

  <p>Öldürdükten sonra gövdesinden kesilerek alınan başı bir mızrak üstünde yeniçeri kışlasına götürüldü. Bu vakadan bir asır kadar sonra yapılmış bir Fransız gravüründe Sultan Osman'ın bindi-rildiği atın önü sıra mızraklar üzerinde iki kesik baş götürülür gösterilmiştir.</p>

  <p>Hüseyin Paşa’nın soyulan başsız cesedinin koynundan kaydı hayat şartıyla sadrazam tayin edildiğine dair Sultan Osman’ın bir hattı hümayunu çıkmıştır derler.</p>

  <p>Ve yine derler ki, Hotin seferinde sadrazamken yeniçerilerin ve kapıkulu sipahisinin ihtiyarları bir gün huzuruna çıkıp,</p>

  <p>- Bu kale muhasarasında kulu beyhude kırdırırsınız... diyecek olmuşlar; paşa hatır kırmadan münasip bir cevap verecek yerde,</p>

  <p>- Padişaha kul mu eksik, eşek yerine at bağlarız !.. demiş.</p>

  <p>Müverrih, “İşte burada intikam aldılar, dilin kendi küçük, suçu büyüktür” diyor.</p>

  <p>Süleymaniye’den Aksaray’a kadar, Sultan Osman yolda “ölüm yeğdir" denilen ağır hakaretlere, tecavüzlere hedef oldu ve mahşeri kalabalık içinde tahtını kaybetmiş o güzel delikanlıya bir acıyan çıkmadı. Naima burada Sultan Osman’a hakaret yollu laf atanlar için “biedep eşkıya" diyor ve,</p>

  <p>- Canım Osman Çelebi, meyhane basıp yeniçeri ve sipahileri taş gemisine koymak ve deryaya atmak olur muydu ?..</p>

  <p>- Ulu ecdadın bu devleti sekbanlarla mı idare etti ?..</p>

  <p>- Bunca padişahlar bunca kaleleri zenciler ve bostancılarla mı fethetti ?.. dediklerini yazıyor.</p>

  <p>Altıncıoğlu adında “bir habis ve şaki” de at üstündeki genç padişahın baldırlarını sıkmış ve edepten hariç küfürler savurmuş. Sultan Osman ağlamaya başlamış; Altıncıoğlu’na,</p>

  <p>- Behey edepsiz melun!.. diyebilmişti.</p>

  <p>Etrafındaki yeniçerilere ve sair askere de şaşkın şaşkın bakarak ikide bir,</p>

  <p>- Ben padişahınız değil miyim?.. Nedir bu ettiğiniz cefa?.. diyordu.</p>

  <p>Yolların iki kenarındaki evlerde oturanlar, öyle tahmin ederiz ki, o gün Sultan Osman’ın geçirilişini ömürlerinin sonuna kadar unutmamışlardı. İşte bu vahşet ve gılzete ayaktakımının hâkimiyeti, tagallübi eclaf denilir.</p>

  <p>Sultan Osman Yeni Odalarda Orta Cami’ye getirildiği zaman bitik bir haldeydi. Orada 14. Cemaat Ortası’nın hasekisi Sarı Mehmed Ağa tahtından indirilmiş padişaha gözcü, bekçi tayin edildi. Yine iğne atılsa yere düşmeyecek şekilde dolmuş kışla avlusunda:</p>

  <p>- Sultan Mustafa Han’ı görelim!.. diye bir gulgule koptu.</p>

  <p>Deli padişahı bir pencere önüne getirdiler. Sultan Mustafa’nın parıl parıl deli gözleri, gürültüden ürkmüş, yuvalarından fırlayacakmış gibi açılmıştı. Padişahlarını caminin penceresinde gören yeniçeriler onu tekbir getirerek alkışladılar.</p>

  <p>Vakit öğleye geliyordu ve cumaydı. Orta Cami’nin ve Aksaray’daki diğer camilerin minarelerinde müezzinler sala vermeye başlayınca, yeniçeriler Sultan Osman'ın Orta Cami’de katledildiğini zannetti, bir gulgule daha koptu.</p>

  <p>- Sultan Osman’a suikast olunmaya!..</p>

  <p>- Sultan Osman'ın vücuduna zarar erişmeye !..</p>

  <p>- Sultan Osman’a hata irişmeye zinhar rızamız yoktur!.. sesleri durmadan yükselmeye başladı, ihtilalcilerin söz sahiplerinden birkaç kişi cami kapısına çıktı ve askerin arzusunu yeni sadrazam Kara Davud Paşa’ya tebliğ etti.</p>

  <p>- Şimdilik Sultan Mustafa Han padişahtır. Sultan Osman mahbus dursun, sonra nice iktiza ederse öyle olsun!.. dediler.</p>

  <p>Bu ihtarın son cümlesi apaçık, “Asker ayaktayken Sultan Osman katlolunursa işler sarpa sarar, ne olacaksa gece, asker koğuşlara girdikten sonra olsun” demekti.</p>

  <p>Askeri susturmak için Kara Davud Paşa Sultan Osman'ı da pencere önüne getirerek yeniçerilere göstermeye mecbur oldu ve avluda sükûnet ancak bu suretle temin edildi.</p>

  <p>O devrin yeniçeri katar ağalarından bir Kara Mezak Ağa vardır; “Vakai Hailei Osmaniye” denilen 1622 mayıs ihtilalinin üçüncü cuma günü sabahı Sultan Mustafa'nın fermanıyla ocak başçavuşu tayin edilmişti; yeniçerinin okumuşundan kâtip kişi, sohbeti tatlı, meclis adamı imiş, o cuma günü Sultan Osman Ağakapısı'ndan getirildikten sonra, Orta Cami’de geçen vakalara yakından şahit olmuş ve gördüklerini, işittiklerini ihtilalden sonra müverrih Hasanbeyzade’ye tafsilatıyla şöylece anlatmıştır:</p>

  <p>“Sultan Mustafa’yı anası mihrap önünde oturtmuştu. Kışla avlusunda bağrışmalar oldukça, bir hengâme koptukça Sultan Mustafa yerinden sıçrayıp bir pencereye koşar, dışarıya bakar ve pencere demirlerine öyle muhkem yapışırdı ki anası,</p>

  <p>- Arslanım, gel yerine otur!.. diye yalvararak padişahı güçlükle pencere önünden alıp getirirdi. Kalkıp fırlamasın diye iki cariye eteklerinden sımsıkı tuttular.</p>

  <p>Sultan Osman camide bulunan yeniçerilere, bizlere,</p>

  <p>- Görün hey derdmendler padişah ettiğiniz adamı!.. Bu, devletin inkırazına sebep olup kendi ocağınızı söndürürsünüz!.. Bu yaptığınıza pek yakında peşiman olacaksınız!.. dedi.</p>

  <p>Ve daha nice şeyler söyledi, başındaki tülbendi, kirlice külahı çıkarıp atarak başı açık ağlamaya başladı, ağalara hitapla, ‘Bilmezlik ile size cefa ettim ise affedin ve siz bana cefa etmeyin, dün sabah padişah idim, şimdi üryan (bir entariyle başı açık, yalınayak) kaldım, bana merhamet idüp halimden ibret alın. Dünya size de kalmaz... Hangi padişahın kulları padişahlarına bu ihaneti ettiler?..’ diye insanın yüreğine işler sözler söyledi ve camide bulunan cümle halkı ağlattı.</p>

  <p>Turnacıbaşı başındaki keçesinden tülbent çevreyi çıkarıp,</p>

  <p>- Padişahım, temizcedir, mübarek başınıza sarın! diye verdi,almak istemedi, sonra aldı ve başına sardı.</p>

  <p>Bu esnada Sadrazam Kara Davud Paşa geldi, yanında cebecibaşı vardı, cebecibaşının elinde de kement vardı, dinsiz herif boğmak için Sultan Osman’a kement attı, Sultan Osman hemen dönüp kemendi tuttu. Orada bulunan ağalar koştular.</p>

  <p>- Ne yapıyorsun?.. Dışarıdan duyulsa asker cümlemizi kırar!.. diye mâni oldular.</p>

  <p>Sultan Osman, Kara Davud Paşa’ya dönüp,</p>

  <p>- Behey zalim!.. Ben sana ne yaptım?.. İki defa idamlık suçunu affederek öldürtmedim, üstelik sana mansıp verdim, bana düşmanlığın nedir?.. dedi.</p>

  <p>Ve yine yeniçeri ağalarına döndü.</p>

  <p>- Bu zalim beni komaz, öldürür, dedi.</p>

  <p>Ağalar teselli verdiler, ama Sultan Mustafa’nın anası ağaları birer birer bir köşeye çekerek,</p>

  <p>- Siz bilmezsiniz bu ne yılandır, buradan sağ kurtulursa bizden, sizden kimseyi bırakmaz, cümlemizi öldürür!.. dedi.</p>

  <p>Davud Paşa cebecibaşıya işaret etti, tekrar kement attırdı, ağalar yine mâni oldu. İşte o sıradadır ki dışarıdan, askerden Sultan Osman’a dokunulmaması için tembih geldi, artık kement atmaktan el çektiler.”</p>

  <p>Bir başkası da aynı müverrihe Orta Cami’de olanları şöyle nakletmiştir:</p>

  <p>“Yeniçeriler Sultan Mustafa ile anasını Orta Cami’den alıp arabayla Sarayı Hümayun'a, Topkapı Sarayı'na götürdü. Sultan Osman camide yalnız kaldı. Üzerine muhafız olan Haseki Mehmed Ağa’yla şöyle konuştu:</p>

  <p>- Ağa, sen ocakta kim diye anılırsın?..</p>

  <p>- Haseki kulunum...</p>

  <p>- Sana hasekiliği kim verdi ?..</p>

  <p>- Sultan Mustafa verdi...</p>

  <p>- Onun hükmü geçer mi?.. O divanedir, kendi ismini bilmez... Aç şu perdeyi de ben dahi kullarıma söyleyeyim !..</p>

  <p>Haseki Mehmed Ağa caminin bir penceresini açtı, Sultan Osman buradan dışarda bulunan yeniçeriler ile sipahilere,</p>

  <p>- Benim sipahi ağalarım ve yeniçeri ihtiyarları babalarım!.. Tazelik belasıyla münafık sözüne uydum, beni bu veçhile hakaretle getirmekten ise n’olaydı, Ağakapısı’nda öldüre idiniz!.. Beni padişahlığa istemez misiniz? dedi.</p>

  <p>Asker bir ağızdan,</p>

  <p>- Seni padişahlığa kabul etmeyiz, ama katline de rızamız yoktur !.. diye bağırdı.</p>

  <p>Sultan Osman,</p>

  <p>- Mademki benim katlime rızanız yoktur, beni götürüp Sarayı Hümayun’da bir odaya kapatsınlar!.. dedi.</p>

  <p>Bu arada cebecibaşı denilen haramzade Davud Paşa'nın talimiyle tekrar kement attı, kemendi Haseki Mehmed Ağa tuttu, def etti. Buna göre anlatılması elem verir nice musibetler oldu.”</p>

  <p>Adı meçhul kalmış bu ravinin “anlatılması elem verir musibetler" demekten kastı ne olabilir? Sultan Osman’a hakaret, eza ve cefa yolunda şimdiye kadar anlatılanlardan gayri daha ne olabilir?.. Vücudu pehlivan yapısında ve henüz on sekiz-on dokuz yaşında çocuk sayılabilecek bir gencin başına daha neler gelmiştir?..</p>

  <p>Burada o müthiş cuma gününün ilk saatlerine dönelim. Sultan Osman'ın Ağakapısı’ndan sırtında beyaz bir gecelik entarisi, başı açık ve yalınayak alınıp çıkarıldığı sıra genç padişahın Ağakapısı’na altın getirdiğini de duymuş olan yeniçerilerin bir kısmı da bu hâzineyi aramaya koyulmuştu.Kim ve nereden çıkarıp attı bilinmiyor, on kese altından biri ortaya çıktı ve,</p>

  <p>- İşte Sultan Osman'ın getirdiği florin budur! denildi.</p>

  <p>Naima Efendi ne hoş anlatıyor “Bu bir kese paralandı, florinler sarı çiçek gibi meydana yayıldı ve cumhur onu yağma edip dağıldı. Geri kalan dokuz kese altını hazmeden devletlilere aşk olsun!.. ”</p>

  <p>Bu on kese altını Sultan Osman’la beraber Ağakapısı’na getiren Bostancıbaşı Mehmed Ağa padişahın felaketinde mesuliyet hissesi olan bir adamdır. Toy genci yeniçerilerin menfuru yapmış ve kendisini de onların makbulü yapmasını bilmiş yaman bir adamdır.</p>

  <p>Sultan Osman’ın bostancıbaşısı “Hailei Osmaniye”nin içinde anlatılacak adamdır. Kendisine düşman bildiği Yeniçeri Ağası Yusuf Ağa’nın yeniçerileri idarede aczini meydana koymak için Sultan Osman’a meyhaneler bastırtan ve meyhanelerde işret eden yeniçerileri padişaha yakalatan bu adamdır. Fakat son derece kurnazdı, düzenbazdı. Sultan Osman yakaladığı sarhoş yeniçerileri kendisine teslim eder, baskına şahit olanların gözü önünde,</p>

  <p>- Bu melunlan taş gemisinde prangaya vur!.. Bu hınzırları ayaklarına taş bağlayıp deryaya at!.. diye emirler verirdi.</p>

  <p>Emeline muvaffak oldu, Yusuf Ağa’yı azlettirdi, fakat padişah da yeniçerilerin, sipahilerin ve halkın ayaktakımının menfuru oldu. “Yeniçerileri taş gemilerine prangaya çaktırır, diri diri deryaya attırır” dedikodusu aldı yürüdü. Aslında ise Mehmed Ağa bu emirleri tatbik etmezdi, Sultan Osman'a, “Ferman padişahımın !..” der ve onun gözü önünde bostancılara bağlatıp götürdüğü yeniçerileri gizlice kaçırtır, “Varın gidin şahbazlarım kuşça canınızı bağışladım, beni unutmayın... ” derdi. Öyle oldu, unutmadılar, Ağakapısı baskınında kendisine can borcu olan yeniçeriler Bostancıbaşı Mehmed Ağa’ya sahip çıktılar ve kurtarıp kaçırdılar.</p>

  <p>Ben hiç tereddüt etmiyorum. Sultan Osman Üsküdar’a geçmek isterken bostancılar ile saray kayıkçılarını kaçırtan ve Sultan Osman'ı Ağakapısı’na ilticaya mecbur bırakan da bu iki yüzlü Mehmed Ağa’dır.</p>

  <p>İhtilalin o üçüncü cuma günü kışladaki Orta Cami'de namaz kılınmamıştı. Sair camilerde de hutbe Sultan Mustafa'nın adına okunmuştu.</p>

  <p>Sultan Mustafa anasıyla beraber Orta Cami’den Sarayı Hümayun’a götürüldükten az sonra, tahmin ediyoruz ki, ikindiye doğru Sadrazam Kara Davud Paşa ve Yeniçeri Ağası Derviş Ağa Orta Cami’ye gelerek Sultan Osman’ı da oradan alıp Yedikule Zindanı’na götürdüler.</p>

  <p>Başında turnacıbaşının tülbendi, ayakları çıplak, sırtında beyaz gecelik entarisi, tam bir idam cezası mahkûmu kıyafetiyle bir yük arabasına bindirildi. Asıl adı bilinmiyor, “Kilindir Oğrusu" lakabıyla meşhur subaşı kethüdası da arabada padişahın yanına bindi, oturdu, yüzü nursuz dev yapılı zehri katil bir adamdı; tıyneti lakabından bellidir. “Oğru” hırsız, haramî demektir, “kilindir"de eski meyhanelerde bir içki ölçüsünün ismidir.</p>

  <p>Arabanın önü, arkası ve iki yanı da ihtilalci askerle sarıldı. Sultan Osman arabaya bindirilirken yaşlıca yeniçerilere,</p>

  <p>- Babacıklarım!.. Ocağınıza geldim, sığındım, beni Yedikule'ye götürmeyin!.. diye yalvardı.</p>

  <p>Cevap veren olmadı.</p>

  <p>Naima pek haklı olarak, “Sultan Osman'ın öldürülmesini istemediklerini söyleyen yeniçerilere düşen onun Yedikule’ye götürülmesine mâni olmaktı, ‘Sarayda hapsolunsun’ demiş olsalardı kim karşı koyabilirdi?..” diyor. Artık bellidir ki yeniçerilerin Sultan Osman'ın idamına muhalefeti sadece zevahiri kurtarmak için bir kuru laftır.</p>

  <p>Süleymaniye’den Aksaray’a nasıl gelinmiş ise, Aksaray’dan Yedikule’ye gidiş ondan pek az farklı olmuştur diyebiliriz. Sultan Osman’ı zehirli dilleriyle dalayacak hazele ve hayta güruhu arabanın etrafındaki kalabalığın da ekseriyetini teşkil etmektedir.</p>

  <p>Yedikule, ortası geniş bir avlu, bu avluda küçük bir mescit ve muhafız yeniçeri neferlerinin ahşap odaları bulunan bir kaledir. Zamanımızda ahşap nefer odaları tamamen yok olmuş, mescidin de enkazı kalmıştır.</p>

  <p>Devam edegelen rivayetlere göre Sultan Osman'ın kapatıldığı oda, kaleye şehir içine açılan kapısından girildiği takdirde tam karşıya gelen yaldızlı kapının sol tarafındaki blok içindedir, idam mahkûmlarının cesetleri ile kesik başlarının atıldığı söylenen meşhur Kanlı Kuyu da bu blokun alt katındadır. Sert dirseklerle döne döne çıkan taş merdivenler pek az ışık alır, bazı kısımları zifirî karanlıkta çıkılır. Sultan Osman’ın kapatıldığı yer dört köşe planlı, basık tavanlı, zemini tahta döşeli ve penceresiz küçücük bir odadır, yan yana iki yer yatağı serilse içini doldurur. Üstü kemerli dar ve gayet alçak kapısından orta boylu bir adam dahi eğilerek girer. Zamanımızda kapıda kanat yoktur, o zamanlar tek kanat bir demirle kapatılmış olduğu muhakkaktır.</p>

  <p>Sultan Osman zindana konduktan sonra asker Yedikule’den çıkıp dağıldı. Sadrazam Davud Paşa ile Kâhyası Ömer Ağa, Orta Cami’de Sultan Osman’a bir kere kement atan ve kement atmada mahareti olan cebecibaşı ve melunane işlerde kullanılması gereken birkaç kişi, bunların arasında Kilindir Oğrusu Yedikule’de kaldılar, bir de kale neferleri. Asker çıkıp dağıldıktan sonra kalenin şehre açılan büyük kapısı kapandı ve “Sultan Osman'ın katline mübaşeret olundu”.</p>

  <p>Dilaver yiğitti, kapatılmış olduğu oda da bu pençeli gürbüz delikanlının nefsini müdafaya elverişliydi, ama pençesinden başka silahı yoktu ve bir sürü canavara karşı tek candı. Bodur ve dar kapıdan teker teker ve eğilerek girmek mecburiyetinde kalan katillerini ilk dakikalarda amansız yumruklarıyla hayli hırpaladı, yere serdi. Zannediyoruz ki tekme atmak istediği bir anda olacaktır, cümleyi aynen Naima’dan alıyorum: “Kilindir Oğrusu melunu husyelerini sıkmakla zebun bıraktı.” Bedbaht genç canhıraş bir feryatla yıkılırken cebecibaşı da kemendini geçirdi ve boğdu. İğrenç cinayetin cellatlık bahşişi vardı, cebecibaşı, Sultan Mustafa’nın anasına götürüp göstermek üzere Sultan Osman’ın bir kulağını kesti. Kesilen kulakta, mesela bir ben gibi, bir nişan olması gerekir.</p>

  <p>Genç Osman’ı hiçbir seven yoktu, onun ölümüne ağlayan olmadı mı dersiniz?.. İşte adı meçhul halk şairinin mersiye yollu destanı:</p>

  <p><span style="font-style:italic;">“Bir şahı âlişan iken</span></p>

  <p><span style="font-style:italic;">Şahı cihana kıydılar</span></p>

  <p><span style="font-style:italic;">Gayretli genç arslan iken</span></p>

  <p><span style="font-style:italic;">Şahı cihana kıydılar.</span></p>

  <p><span style="font-style:italic;"><br /></span></p>

  <p><span style="font-style:italic;">Gazi bahadır han idi</span></p>

  <p><span style="font-style:italic;">Âlinesep sultan idi</span></p>

  <p><span style="font-style:italic;">Namıyla Osman Han idi</span></p>

  <p><span style="font-style:italic;">Şahı cihana kıydılar.</span></p>

  <p><span style="font-style:italic;"><br /></span></p>

  <p><span style="font-style:italic;">Hükmetmeye kadir iken</span></p>

  <p><span style="font-style:italic;">Emri Hakk’a nazır iken</span></p>

  <p><span style="font-style:italic;">Hac etmeye hazır iken</span></p>

  <p><span style="font-style:italic;">Şahı cihana kıydılar.</span></p>

  <p><span style="font-style:italic;"><br /></span></p>

  <p><span style="font-style:italic;">Ey dil ciğerler oldu hun</span></p>

  <p><span style="font-style:italic;">Derdim bir iken oldu on</span></p>

  <p><span style="font-style:italic;">Kan ağladı ehli fünun</span></p>

  <p><span style="font-style:italic;">Şahı cihana kıydılar. ”</span></p>

  <p><span style="font-style:italic;"><br /></span></p>

  <p>Bu kanın vebali bütün ağırlığıyla Yeniçeri Ocağı’nın, yeniçerilerin üstündedir.</p>

  <p><br /></p>

  <p><br /></p>

  <h3 id="sigil_toc_id_42"><a id="bookmark0"></a> <span style="font-weight:bold;">İstanbul on yıl yeniçeri ve sipahi kılıcı altında yaşadı</span></h3>

  <p>Vakai Hailei Osmaniye’de “Padişahımız Sultan Mustafa’dır!” diyen yeniçeriler, onun bir deli olduğunu gözleriyle gördükten sonra da bu isteklerinde ısrar etmişti. Yeniçeri kılıcının desteklediği deli Sultan Mustafa'nın bu ikinci saltanatı bir sene dört ay kadar sürdü ve bu devir artık kendi ağalarının, büyük zabitlerinin emirlerini de dinlememeyi öğrenmiş olan yeniçerilerin başlarına buyruk istediklerini yaptıkları bir keşmekeş, anarşi devri oldu ve Sultan IV. Murad'ın kanlı bir müstebit olarak devlet idaresini eline alacağı 1632 yılına kadar on yıl devam etti.</p>

  <p>Yeniçeriler ile kapıkulu sipahisi, günlük hayatının huzurunu kaybetmiş İstanbul’da ırz ve namusa tasallut ve tecavüz, cerh ve katil gibi adi zabıta vakalarının pervasız failleri oldular, vezirlere karşı ayaklandılar ve nihayet Sultan Murad'a karşı da günlerce sürmüş, yatışmış, tekrar alevlenmiş kanlı ihtilaller çıkardılar. Tarih yapraklarını kuşbakışıyla çevirelim.</p>

  <p>Yedikule Zindanı’nda Sultan II. Osman'ın feci ölümüne bir idam hükmünün infazı denilemez, bu vaka, Kara Davud Paşa ile Yeniçeri Ocağı'ndan birkaç bedtıynetin işlediği şenî bir cinayettir.</p>

  <p>Bir taraftan “Sultan Osman’ın katline rızamız yoktur!..” diyerek mayıs ihtilalini benimseyen yeniçerilerin, diğer taraftan genç padişahı her türlü habaseti yapabilecek adamların eline bırakması, bu cinayetin bütün mesuliyetini Yeniçeri Ocağı’na yüklemişti. Yeniçerilerden azıcık idraki olanlar vakanın hemen akabinde bu suçun ağırlığını duydular. İlk fırsatta Yeniçeri Ocağı’nın üstündeki bu kan lekesinin silinmesine çalışıldı ve Sultan Osman’ın bilfiil katilleri başlarını cellat kemendinden ve kılıcından kurtaramadılar.</p>

  <p>Kara Davud Paşa sadarette ancak yirmi dört gün kalabildi, cihanın nazarında Sultan Osman’ın bir numaralı katiliydi, bunu kendisi de bildiği için yeniçeriye, sipahiye ve halkın ayaktakımına yaranmak zorunda olduğunu gördü; dirlikleri, mansıpları kepaze derecesine dağıttı, öylesine ki bir hafta sonra kendisinden mansıp isteyenlere verecek dirlik, mansıp bulamadı.</p>

  <p>- Kendine münasip bir hizmet bul, vereyim!.. demeye başladı.</p>

  <p>Yirmi dört gün içinde Divanı Hümayun'a ancak bir defa gelebildi; devlet erkânının sanki bir cüzamlıymış gibi kendisinden tiksindiğini gördü. Nihayet azledildi ve mühri hümayun Mere Hüseyin Paşa’ya verildi.</p>

  <p>Mere Hüseyin Paşa’nın ilk işlerinden birisi, Yedikule cinayetinde hazır bulunmuş Yeniçeri Ağası Derviş Ağa’yı Karaman valiliğiyle İstanbul’dan uzaklaştırmak oldu. Derviş Ağa da halkın nazarında bir muini katildi; valiliği tebliğ edildiği anda Ağakapısı’ndan adeta tevkif edilircesine alınıp bir kayığa kondu ve Mudanya'ya doğru yola çıkarıldı. Ağanın adamları da hemen faaliyete geçti, “Vezir Derviş Ağa'yı katlettirmiş” diye bir laf çıkardılar ve bunu ocağın haysiyetine tecavüz gibi gösterdiler, yeniçeriler hemen ayaklandı.</p>

  <p>- Ağamızı öldürdü, birer ikişer bizi dahi öldürür, vezir azil ve katlolunsun!.. diye gulgule koptu.</p>

  <p>Sipahiler de yeniçerilerin peşine takılınca İstanbul yine karıştı. Azledilen Mere Hüseyin Paşa kaçıp gizlendi, Mudanya’dan geri çevrilen Derviş Ağa yine yeniçeri ağası oldu.</p>

  <p>Yeni sadrazam Lefkeli Mustafa Paşa’yı da sipahiler istemedi, mühri hümayun Gürcü Mehmed Paşa’ya verildi.</p>

  <p>“Söz ayağa düşmüştü" dedik, başsız asker esen rüzgârlara, kâh poyraz kâh lodosa göre dalgalanıyordu. Halk, “Yeniçeride hamiyet kalmamıştır!.. Sultan Osman'ın kanlı vebali yeniçerinin boynundadır!.. Koca bir padişahı katiller pençesinde göz göre göre bıraktılar, sonra o katiller arasında bulunan Derviş Ağa’ya sahip çıktılar... Artık aşikârdır ki, yeniçeri de cinayette ortaktır..." demeye başlayınca,</p>

  <p>- Biz ağamızı istemeyiz!.. dediler.</p>

  <p>Derviş Ağa azledildi, Budin valisi olup İstanbul’dan çıktı gitti.</p>

  <p>Anadolu’da Erzurum Valisi Abaza Mehmed Paşa Sultan Osman'ın kan davasıyla isyan etmişti, yakaladığı yeniçeriyi kesiyordu. Anadolu halkı da bu asi paşayı davasında kahraman gibi görüyor ve yalnız yeniçerileri değil, kapıkulu sipahisini de Yedikule cinayetine iştirakle suçlandırıyordu. Bir divan günü sipahiler,</p>

  <p>- Taşrada bize padişah katili deniliyor, bu vebal bizde değildir, elbet ki kim katlettirdiyse hakkından gelinsin!.. diye bağrıştılar. Kendi bölük ağaları araya girerek divanda vaka bastırıldı ise de divandan sonra sipahiler bölük ağalarını dinlemeyip toplu bir halde Yeni Odalar’da Orta Cami’ye gittiler, yeniçeriler de kendi zabitlerini, odabaşılarını dinlemeyip sipahilerle ağız birliği yaptı.</p>

  <p>- Dışarda gezecek yüzümüz kalmadı, Sultan Osman'ın katlini padişah ferman ettiyse kendi bilir, eğer onun fermanıyla katledilmiş ise katili katletsin!.. Bizleri bühtandan kurtarsın!.. dediler ve bu sözle deli padişahı, onun adı altında anasını ve Saray’daki bendegânı tehdit ettiler.</p>

  <p>Ertesi hafta divan günü, yeniçerilerle anlaşmış olan sipahiler davalarında kuvvetle ayak dirediler, Gürcü Mehmed Paşa durumu padişaha arz etti, içerden delinin adına yazılmış şu ferman geldi:</p>

  <p>“Ben ‘Sultan Osman katlolunsun’ demedim. Davud Paşa öldürdü, katilleri kim ise haklarından gelinsin, katlolunsun!"</p>

  <p>Bu ferman gelince asker şöyle bir kaynaştı:</p>

  <p>- Tiz katiller bulunsun !..</p>

  <p>Naralar direk direk yükselmeye başladı. Mahut cebecibaşı, pek hünerli attığı kemendiyle Sultan Osman’ı boğan ve sonra da kulağını kesen adam kaçarken yakalandı ve Cellat Çeşmesi önünde diz çökertilerek başı vuruldu.</p>

  <p>Davud Paşa’nın aranıp bulunması için de adamlar çıkarıldı.</p>

  <p>Davud Paşa, Eyüp'te, Topçular’da, kendi adamlarından olup, yirmi dört günlük sadaretinde tüyünü düzmüşlerden Hamza Bey adında bir sipahinin samanlığında yakalandı. Sırtında neftî renkte bir kapama vardı, başına bir külah ve ayağına pabuç geçirmesine izin verilmedi, başı açık, yalınayak bir yük arabasına bindirilip Yedikule’ye götürüldü ve Sultan Osman’ın kapatıldığı zindan odasına konuldu.</p>

  <p>Kilindir Oğrusu'na gelince, melanetine mükâfat olarak subaşı tayin edilmişti, “Sultan Osman’ı şöyle zebun ettim!" diye şenaatini pervasızca naklederek övünen rezil herif de tevkif edildi ve paşanın ardından yolda türlü hakaretlerle o da Yedikule’ye götürüldü ve orada boğuldu, “laşesini deryaya attılar”.</p>

  <p>Davud Paşa, bir cilvei ilahiye, ölümü katra katra bütün dehşetiyle tattıktan sonra idam olundu.</p>

  <p>Yakalandığı haber alınınca zevcesi sultan ve paşanın nimetini görmüş olanlar, Davud Paşa’yı kurtarmak için ocakta zorbalıkla tanınmış odabaşılara ve sipahilerin bölük ağaları ile söz sahiplerine hayli para yedirdiler, bunlar da başsız askerin elinden paşayı kurtaracaklarına söz verdiler ve ilk iş olarak cellatbaşı Süleyman’a, “Katil için emir çıktıkta kılıç çalmada sakın acele etme!” diye tembih ettiler.</p>

  <p>Divan gününe kadar Yedikule Zindanı'nda yatan Davud Paşa, saraya, samanlıktan çıkarıldığı kılık kıyafetle getirildi; bütün yollar halk tarafından tutulmuş, etrafını yeniçeri ve sipahi neferleri sarmış, her an keşkek (linç edilme) dehşeti içinde en ağır hakaretleri gördü. Sarayda kapıcılar odasında bir müddet bekletildikten sonra katline emir çıktı, Cellat Çeşmesi önünde siyaset meydanında çökertildi. Yolda o kadar hırpalanmıştı ki sırtındaki nefti kapama yırtılmış, pamukları çıkmıştı, korku ve dehşetinden yarı ölü bir halde bulunduğu için cellat, ellerini bağlamaya lüzum görmemişti. Onun bu hali karşısında, başı açık, yalınayak ve sırtında bir beyaz gecelik entarisiyle Sultan Osman’ın hayalini görenler çok olmuştur diyebiliriz.</p>

  <p>Cellat Süleyman, diz çökerttiği paşanın sırtındaki kapamanın yakasını yırttı ve kılıcını kınından çıkardı, fakat tembih gereğince elini ağırca tuttu.</p>

  <p>O yarı ölü adam, o anda koynundan bir kâğıt çıkardı ve yukarı kaldırarak,</p>

  <p>- Ben Sultan Osman’ı bu hüccetlerle şeran katlettim!.. diye bağırdı.</p>

  <p>O zaman ihsan gönmüş aktörler sahneye çıktılar, cellada,</p>

  <p>- Vurma!.. Aslını görelim!.. diye bağırdılar.</p>

  <p>Yeniçeri neferleriyse,</p>

  <p>- Vur!.. Öldür!.. diye bağırmaya başladı.</p>

  <p>Birkaç gün içinde bölük ağaları, sipahileri güzel hazırlamışlardı, “Davud Paşa tekrar sadrazam olursa yağma meydanı bizimdir, yeniçerinin zabitleri de bizim iledir, hemen neferleri elinden halas edelim" demişlerdi, sipahiler de:</p>

  <p>- Çalma!.. Vurma!.. diye çağrışınca cellat kılıcını kınına koydu. Koynunda sultanın kor gibi altınları duran Kuloğlu adında bir yeniçeri zorbası koştu, Davud Paşa’yı siyaset yerinden kaldırdı. Onun peşi sıra gelen yine talimli ve altın yalamış bir miktar yeniçeri ile hemen bütün sipahiler paşanın etrafını sardı.</p>

  <p>Muhakkak ki derin hayretle seyredilmiş bir kör dövüşüdür.Bu davaya başlayan sipahilerken, o gün “Vurma!.. Çalma!.." naraları onların saflarından yükselmişti, yeniçerilerin büyük ekseriyetiyse Davud Paşa’nın katlini istiyordu. Naima, “Yeniçeriler ile sipahiler o anda birbirine gireyazdı” diyor.</p>

  <p>Davud Paşa can havliyle, tasvir müverrihindir, “bir köpek gibi soluyor” ve ayak sürüyerek götürülüyordu. Has fırın önünde bir sipahi, başından destarını çıkarıp verdi; birkaç adım sonra diğer bir sipahi de cüppesini çıkarıp verdi; saray kapısından çıkarılınca da bir üçüncü sipahi, atını çekerek bindirdi. Paşayı bu hengâmeyle Yeni Odalar’da Orta Cami’ye götürdüler.</p>

  <p>Orada yeni bir komedi: sırtına yeni bir esvap ile bir hilat giydirildi, başına vezir kavuğu (mücevveze) kondu, sanki paşa, sadrazam olmuştu. Kethüda bey, çavuşbaşı ağa ve tezkireciler, karşısında el pençe divan durdular, ölümün eşiğinden dönmüş paşa da azıcık dirildi, mühri hümayun da koynundaymış gibi yine mansıplar dağıtmaya başladı.</p>

  <p>Sarayda, Divanı Hümayun’da ise Sadrazam Gürcü Mehmed Paşa, cellatbaşı Süleyman’ı çağırdı.</p>

  <p>- Davud Paşa’yı meydandan kim aldı götürdü?.. diye sordu.</p>

  <p>Cellatbaşı,</p>

  <p>- Sipahiler aldı!.. dedi.</p>

  <p>Bu işin mürettipleri sipahi bölük ağaları divandaydı, belanın kendi başlarına sardığını görünce hemen inkâr yoluna saptılar.</p>

  <p>- Hâşâ, bizim alakamız yoktur! dediler.</p>

  <p>Tekrar tekrar yazıyoruz, devlet kapısında sözün ayağa düşmesi kadar büyük felaket yoktur.</p>

  <p>Divan dağıldı, ne yapacağını bilmeyen Sadrazam Gürcü Mehmed Paşa da kendi sarayına gitti.</p>

  <p>İşte o zaman, Kapıcılar Kethüdası Rahikî damadı Ahmed Ağa denilen bir merdî meydana çıktı, sadrazamın sarayına giderek,</p>

  <p>- Ne düşünür durursun sultanım, bana ferman eyle. Allah’ın inayetiyle fitneyi def edeyim ve melunu katledeyim!.. dedi.</p>

  <p>Ve yanına iki yüz nefer üsküflü kapıcı alarak doğruca yeniçeri kışlasına Orta Cami’ye gitti. Kışlada “Kapıcılar kethüdası geliyor!” haberi yayılınca Davud Paşanın zevcesi sultan ile yakınlarının altıncıklarını aparmış olanların kalbine korku düştü, “Hizmet ise gördük” diyerek hemen sıvıştılar, Ahmed Ağa camiye girdi, Davud Paşa’nın yakasına yapıştı, başından mücevvezeyi aldı, sırtından hilatı çıkardı, bir tesadüf eseri, Sultan Osman’ın bindirildiği yük arabası da kışladaydı, paşayı aynı arabaya bindirdi ve Yedikulu’ya götürerek boğdurttu.</p>

  <p>Aradan çok geçmedi, yine bir divan günü sipahiler ile yeniçeriler Kubbealtı'na hücum ettiler; Gürcü Mehmed Paşa’ya,</p>

  <p>- Biz seni istemeyiz!.. Sadaretten çekil, çekilmezsen seni paralarız !.. dediler.</p>

  <p>Mehmed Paşa hiç düşünmedi, mühri hümayunu sahibi olan deliye göndererek istifa etti. Bu kıyamın iktidar tadı damağında kalmış Mere Hüseyin Paşa’nın teşvikiyle olduğu söylenir. Yeniçeri odabaşıları ile sipahi bölük ağalarının da parmağı vardı, Gürcü Mehmed Paşa, bir idam mahkûmunun siyaset meydanından kaldırılması hesabını sorabilirdi. Saray’dan padişah adına,</p>

  <p>- Kul kimi ister?.. diye soruldu.</p>

  <p>- Mere Hüseyin Paşa’yı isteriz!.. avazesi yükselince mühri hümayun tekrar bu vezirin koynuna girdi.</p>

  <p>Gençliğinde aşçı yamaklığı yapmış olduğu söylenen Mere Hüseyin Paşa şükran borcunu Ağakapısı’na bin kelle şeker göndermek ve Orta Cami’ye de ibrişim seccadeler döşemekle ödedi.</p>

  <p>O zamanlar şeker pek kıymetlidir, tozşeker ve kesmeşeker de yoktur, Türkiye’ye şeker Avrupa’dan gelmektedir. 5-6 okka çeker külah şeklinde dökülmüş olup halk ağzında “kelle” denilir, bin kelle 5-6 ton şeker, devletli vezir piyasadan belki de bütün şekeri kaldırmış, en azdan bir çarşı malını Ağakapısı’na göndermiştir.</p>

  <p>Bu paşanın ilk sadareti yirmi beş gün sürmüştü, bu ikinci sadrazamlığı biraz daha uzunca oldu, yedi ay kadar. Cahildi, nobrandı, kabaydı; askere ve halka yavuz görüneyim dedi; haşaratla uğraşması zor, ırz ve namus ehliyse böyle devletliler karşısında zebundur, alçaklığın miyarı ise zenbunküşlüktür. Mere Paşa da alçaklığını gösterdi, yavuzluk taslama yolunda ırz ve namus ehlini hırpalamaya başladı. Acı hikâyelerdir:</p>

  <p>Bir gün haklı bir dava için divana gelmiş ırz ehlinden bir mirimiranı hemen celallenip falakaya yıktırdı ve bayıltıncaya kadar dayak attırdı.</p>

  <p>Biz aynı günde olmuştur diyelim, birtakım yeniçeri haşaratı toplanıp kendisinden bir madde soracaklarını, şikâyetleri olduğunu işitince, iç hâzineden altın keseleri yolladı, o hayta güruhunun tabanları yarık ayaklarına altından köstek vurdu.</p>

  <p>Naima, “Hâzineyi yedi ay içinde itlaf etti. Sayısız haşaratın isteğine göre hareket ve durmadan para dağıtmakla bu kadar askerin hatırını hoş ederek devlet idaresi ne mümkündür!.. ” diyor.</p>

  <p>Bir gün de divanda ırz ve edep sahibi bir kadı efendiye sebepsiz yine sopayla dayak attırdı. Efendi de o perişan haliyle İstanbul ulemasını kapı kapı dolaşarak dert yandı, hemen bütün ulema ayağa kalktı, Fatih Camii’nde toplanarak şeyhülislamı davet ettiler ve veziri ona şikâyet ettiler.</p>

  <p>- Vezir camiye gelsin, davamız şeriatça görülsün!.. dediler.</p>

  <p>Şeyhülislam Yahya Efendi, asrın büyük şairi, dertsiz başına dert açıldığını gördü.</p>

  <p>- Padişahın vekili mutlakı olan bir sadrazam, evvela azledilir, sonra davamız görülür!.. dedi.</p>

  <p>Mere Hüseyin Paşa yeniçerilere yaranmak için elinden geleni yaptığı halde sipahilere yüz vermemeye bakardı, yeniçeri kılıcına dayandıkça onları her zaman ezebileceğine inanmıştı; bundan ötürü sipahiler vezire kırgındı. Ulemanın Fatih Camii’nde toplandığını işitince oraya koşmuşlardı. Ulemanın içtimaını, sipahilerin de efendilere destek olduğunu işiten Mere Hüseyin Paşa hemen Ağakapısı’na giderek yeniçerilere sığındı. Kelle şekerlerinin hatırı büyüktür, ocak ağaları vezire sahip çıktılar.</p>

  <p>Tafsilatı bu yazıların çerçevesi dışında kalır, bir satırda toplayalım: yeniçeri kılıcının tehdidi karşısında ulema cemiyeti ile sipahiler dağıldı, fakat sadrazam da uzun müddet mevkiinde kalamadı. Yeniçeri ile sipahi arasına kılıç düşürecek olan bu adamın fesadına o sıralarda yeniçeri kethüdası olan o asrın namlı vezirlerinden Bayram Paşa mâni oldu. Ocağın yeniçeri ağasından sonra en büyük amiri olan ve bu makama neferlikten yükselerek gelmiş bulunan Bayram Ağa doğrudan doğruya neferlerle temas etti. Bir divan günü sipahiler,</p>

  <p>- Biz garazsız bir vezir isteriz!.. diye çağrışınca yeniçerilerin zorba geçinen odabaşıları, ki Mere Hüseyin Paşa’nın dağıttığı paralarla durmadan kese doldurmakta idiler,</p>

  <p>-Bize de bu devletliden gayri vezir gerekmez!.. dediler.</p>

  <p>O zaman Bayram Ağa,</p>

  <p>- Bir de yeniçerinin neferleri konuşsun!.. dedi.</p>

  <p>Neferler bir ağızdan,</p>

  <p>- Biz de Mere’yi istemeyiz!.. Sipahi karındaşlarımız nerede ise biz de oradayız!.. diye bağırdılar.</p>

  <p>Mühri hümayun Mere Hüseyin Paşa’dan alınıp Kemankeş Ali Paşa’ya verildi.</p>

  <p>Vakai Hailei Osmaniye’den sonra geçen bir yıl içinde, yeniçeri ve sipahi askerin isteğiyle beşinci defadır ki, sadrazam değişiyordu.</p>

  <p>İşte bu Kemankeş Ali Paşa'nın zamanındadır ki, deli Mustafa tahtından indirilip Sultan IV. Murad padişah oldu; henüz on iki-on üç yaşlarındaydı.</p>

  <p>Bayram Ağa’nın, aşikârdır ki, devletin hayrına bu saltanat tebeddülünde büyük hizmeti oldu, yeniçerilerin müzaheretini o temin etti, üstelik, Mere Hüseyin Paşa hazineyi tamtakır bıraktığı için, yeniçerilerden cülus bahşişi istemeyeceklerine söz de almıştı. Fakat cülustan sonra, başta yeniçeriler, kapıkulu askeri, yine bahşiş istediler ve bu bahşiş, bu sefer iç hazinedeki kıymetli altın eşya eritilerek yeni para kestirmek suretiyle verilebildi.</p>

  <p>Sultan Murad’ın tahta oturduğunun tezinedir ki, bir yeniçerinin ihtirası Koca Bağdat eyaletinin elden çıkmasına, İranlılar tarafından zaptına sebep oldu ki, tarihimize “Bekir Subaşı Vakası” diye geçmiştir. İçine bir aşk macerası; kızıl hurma tenli, kara mürdüm gözlü, alnı akıtmalı, uçları dışarı dışarı bakan küskün memeli, elleri ayakları büyük büyük, kalem parmaklı, ayaklarının incecik bileklerine altın halhalları şıkır şıkır, sesi davudî, teninin kokusu müsekkin bir Arap kızı, safkan bir çöl melikesi de katılırsa bir roman konusudur.</p>

  <p><br /></p>

  <p><br /></p>

  <h3 id="sigil_toc_id_43"><a id="bookmark1"></a> <span style="font-weight:bold;">Bağdat’ta Bekir Subaşı vakası</span></h3>

  <p>1624 yılında Bağdat’ta Bekir Subaşı adında bir yeniçerinin ihtirasları evvela bu koca zengin eyaletin, sonra da Musul ve Kerkük ile bütün Irak kıtasının İranlılar eline geçmesine ve bu yüzden Türkiye ile İran arasında kanlı bir harbin başlamasına sebep oldu; kendisi de bu kanlı hengâme içinde ve feci bir şekilde öldürüldü.</p>

  <p>Bekir Subaşı’nın memleketi ve milliyeti bilinmiyor, o asrın bütün yeniçerileri gibi bir devşirmedir, acemi oğlanlığından kapıya çıkınca neferlikle Bağdat’a gönderilmiş ve orada Yeniçeri Ocağı yoluyla yükselerek Bağdat yeniçerileri ağası olmuştu. Bu büyük şehrin âyan ve eşrafı arasına girmiş, sonsuz bir nüfuz ve kuvvet sahibi bir mütegallibe olmuştu. Valiler bile ona sormadan, danışmadan hiçbir şey yapamaz hale gelmişti.</p>

  <p>Büyük vaka şöyle başladı: azebler yüzbaşısı Mehmed Ağa Bekir Subaşı’ya bir maddeden kin bağlamış ve ona karşı bir suikast teşebbüsünde olduğu anlaşılınca da can korkusuyla Vali Yusuf Paşa’ya sığınmıştı.</p>

  <p>Vali paşa bir yolunu bulmuş, iç kaleyi kapıkulu askeriyle ele geçirmiş, orada oturuyordu.</p>

  <p>Bekir Subaşı, pervasız ve son derecede cüretkâr, evvela kendisine suikast için yüzbaşılarıyla birlik olan beş yüz azeb askerini ve bu arada Yüzbaşı Mehmed Ağa’nın bir oğlunu idam ettirdi ve sonra iç kaleyi yeniçerilerle muhasara ederek vali paşadan yüzbaşının kendisine teslimini istedi. Yusuf Paşa hamiyet ve celadet sahibi bir vezirdi. Bekir Ağa’nın teklifini reddedince bir şehir muharebesi başladı. Paşa kale bedeni üzerinde dolaşırken kurşunla vurularak şehit oldu, Yüzbaşı Mehmed Ağa da iç kaledeki askerle beraber Bekir Subaşı’dan aman diledi ve kendilerine aman verilince de kaleyi mütegallibeye teslim ettiler. Fakat mütegallibe yeniçeri namus sözünü tutmadı, Yüzbaşı Mehmed’i, on altı ve on dokuz yaşlarında diğer iki oğluyla beraber ana doğması çırılçıplak soydurarak vücutlarını katrana bulattı, bir geminin direğine bağlatıp Dicle Nehri üzerinde ateşe verdi, biçareler nehir üzerinde meşaleler gibi diri diri yanarak feci bir şekilde öldüler.</p>

  <p>Bekir Subaşı bununla da kalmadı; iç kaledeki paşanın askerleriyle şehirliden paşaya taraftar olarak bilinen ne kadar adam varsa hepsini kılıçtan geçirdi, malını, eşyasını ve iç kaledeki devlet hazinesini gasp etti. Ve nihayet sahte bir ferman yazdırtarak halka, Bağdat valiliğinin kendisine verildiğini ilan etti ve kendi başına buyruk paşa unvanını takındı. Sonra vakayı İstanbul’a tahrif ederek yazdı, kendisini mazlum, mağdur olarak gösterdi. Bekir Subaşı’nın kâğıdı İstanbul’a gelince Bağdat valiliği Süleyman Paşa isminde bir vezire verildi. Fakat Bekir Subaşı bu paşanın mütesellimini şehre sokmadı. “Bize paşa lazım değildir, buranın paşası var!..”diye ters yüzüne geri gönderdi.</p>

  <p>Bunun üzerine Diyarbakır Valisi Hafız Ahmed Paşa eyaleti askeriyle Bekir Subaşı’nın tepelenmesine memur edildi. O tarafların bütün sancakbeyleri ve Kürt aşiretleri beyleri Hafız Paşa'yla birlikte hareket etmek için emir aldılar.</p>

  <p>Hafız Paşa, Bağdat Kalesi önüne geldi, Bekir Subaşı'ya bir mektup gönderdi, şehre vali olarak bir veziri kabul ederse bütün cürümlerinin affedileceğini bildirdi. Bekir Subaşı bu söze itimat etmedi; mahrem adamlarından birini gizlice İran şahına gönderdi ve Şah Abbas’a, valiliği kendisine verilmek şartıyla Bağdat’ı teslim edeceğini bildirdi. Şah fırsatı kaçırmadı, teklifi derhal kabul etti ve Bağdat’ı teslim almak üzere Karcıgay Han kumandasında bir ordu yolladı.</p>

  <p>İran serdarı, Hafız Paşaya, “Bekir Paşa şahımıza sığınmıştır, Bağdat şahındır, sulha mugayir iş görmeyin, Bağdat önünden çekilip gidin” diye bir mektup yolladı. Hafız Paşa, “Bekir padişahımıza asi bir adamdır, biz buraya onu tedibe geldik. Bağdat Âli Osman mülküdür, bunda, ne iki devlet arasındaki sulhu ve ne de sizi ilgilendirir hiçbir şey yoktur” cevabını verdi.</p>

  <p>Bağdat’a doğru ilerlemekte olan Karcıgay Han’ın kumandasında 30 000 kişilik bir kuvvet vardı. Bekir Subaşı, Safî Kulu Han kumandasında bir İran öncü kuvvetini şehre alınca durum tamamen kötüye vardı. Bağdat şehri içinde tellallar,</p>

  <p>- Bağdat güzelce şahındır!.. Bekir Han şah kuludur!.. diye bağırmaya başladı.</p>

  <p>Bağdat üzerine gönderilirken Hafız Ahmed Paşa’ya geniş salahiyet verilmişti, paşa bu salahiyetini kullanmakta hiç tereddüt etmedi, Bağdat valiliğinin padişah tarafından da Bekir Subaşı’ya verildiğini bildiren bir menşur yazdı ve gizlice Bekir Subaşı’ya yolladı. Menşuru alan mütegallibe Osmanlı valiliğini şah kulluğuna tercih etti. Safî Han ile askerlerini şehirden çıkarmak kolay değildi, evvela oyalama yolunu tuttu, Safî Han'ın şerefine parlak ziyafetler verdi. Bir gün İranlı kumandan Bekir Subaşı'ya, “Nimet ziyade olsun. Bağdat Kalesi kapılarının anahtarları nerede?..” diye haber yollayınca, artık resmen yeni unvanıyla Bekir Paşa, “Şahın ve Karcıgay Han'ın ömürleri uzun olsun, bizi Osmanlı galebesinden kurtardınız, komşuya yardım padişahlık mürüvvetidir, şimdilik hediyelerimizi şaha götürün!" cevabını verdi. Safî Han, “Bu ne kepazeliktir !” diye bağırdı. Bekir Paşa da celalli, gazaplı adamdı, Safî Hanı 300 nefer İranlı askeriyle huzuruna getirtti.</p>

  <p>- Padişahımız cürmümüzü affetti, Bağdat valiliğini bana verdi; gidin ahvali şahınıza bildirin!.. diyerek Şah Abbas’ın kendisine yolladığı hanlık tacını bir tekme atarak Safi Kulu Han'ın önüne yuvarladı. İranlı askerlerden bir kısmı ellerini kılıçlarına atıp Bekir Paşa’nın üstüne yürüyecek oldu, paşa hepsini yakalattı ve karınlarını deştirerek Bağdat Kalesi duvarlarına ayaklarından baş aşağı astırdı, geri kalanlar ile Safî Han da Bağdat’tan çıkıp gitti. Şehre tekrar tellallar çıkartan Bekir Paşa Bağdat valiliğinin padişah tarafından kendisine verildiğini, Bağdat’ın eskisi gibi Osmanlı mülkü olduğunu ilan etti.</p>

  <p>Şah Abbas için artık ok yaydan çıkmıştı, İran, Türkiye’yle harbi göze aldı, Karcıgay Han'a yoluna devam etmesi emri verildi ve bu İranlı serdar 30 000 kılıç askeriyle Bağdat önüne geldi. Ardından Şah Abbas da bizzat ve ılgarla geldi, bu suretle İranlıların Bağdat muhasarası başladı. Bekir Paşa da Diyarbakır Valisi Hafız Paşa’dan imdat istedi ve imdat gelinceye kadar şehri müdafaa edeceğini bildirdi. Hafız Paşa da meseleyi bütün ehemmiyetiyle İstanbul’a arz etti, fakat o zaman sadrazam bulunan Kemankeş Ali Paşa kayıtsız kaldı.</p>

  <p>Bağdat büyük ve metin bir kaleydi, İran şahına karşı Bekir Paşa bu kaleyi imdat gelinceye kadar koruyabilirdi, fakat korkunç bir ihanet Bağdat’ı pek kısa zamanda İranlıların eline düşürdü.</p>

  <p>Bekir Subaşı’nın oğlu Mehmed, Şah Abbas’a gizlice haber yollayarak Bağdat hanlığının kendisine verilmesi şartıyla şehri, kaleyi ve babasını şaha teslim edeceğini bildirdi. Teklifi kabul edilince kalenin küçük kapılarından birini açtı, buradan bir sel gibi akmaya başlayan İran askeri hemen hiç mukavemet görmeden şehri ve kaleyi zapt etti, şehrin anayollarına dağılan tellallar, “Bağdat güzelce şahındır!..”diye bağırmaya başladılar. Tellalların sesini işiten Bekir Paşa neye uğradığını anlayamadı, derhal yakalandı ve Şah Abbas’ın huzuruna çıkarıldı, Bekir Paşa kendi oğlunu şahın yanında oturur görünce hainin kim olduğunu anladı.</p>

  <p>Şah,</p>

  <p>- Niçin böyle yaman iş ettin?.. diye sordu.</p>

  <p>Eski yeniçeri oğlunu göstererek,</p>

  <p>- Şahım, yaman işi ben etmedim, bu veledi zina etti!.. dedi.</p>

  <p>Bekir Paşa’yı demir bir kafes içine koydular, yedi gün yedi gece uyutmadılar, türlü işkencelerle mallarının, hazinelerinin nerelerde gizli olduğunu sordular, söylemeyince şehrin bir meydanında büyük bir ateş yakıldı, Bekir Paşa çırılçıplak soyulduktan sonra bir sırığa bağlanarak bu ateş üstünde kebap gibi çevrildi, vücudu kavrulup yağları sızdırıldı, bu son feci işkenceye dayanamadı, gizli hazinesinin yerini söyledi.</p>

  <p>Müverrih bu korkunç sahneyi şu tafsilatla tamamlıyor:</p>

  <p>“Bekir Paşa ateşte kebap edilip kızarırken alçak oğlu ile Şah Abbas karşısında şarap içerler ve kahkahalarla gülerlerdi!”</p>

  <p>Nihayet şahın emriyle Bekir Paşa yarı ölü bir halde bir kayığın direğine bağlandı, yanık vücudu katrana bulandı ve tutuşturularak bir meşale gibi Dicle Nehri’nin akıntısına bırakıldı. Bunu da “Babam düşmanı olan Mehmed Yüzbaşı ile iki oğluna şöyle yapmıştı” diye şaha talim eden Bekir Paşa’nın oğlu olmuştu.</p>

  <p>Kendisinin Bağdat hanı ilanını bekleyen hain evlada gelince, birkaç gün sonra Şah Abbas, “Öz babasına hayrı olmayan veledi zinanın bana ne hayrı olur!..” diyerek Horasan’a sürgün etti, ardından da idam emrini yolladı.</p>

  <p>Şah Abbas o asrın en hunhar simalarından biridir. Bağdat’ta ne kadar Türk askeri ve ne kadar yeniçeri varsa kılıçtan geçirdi, bunu da Bağdat şehrindeki Sünnîlerin katliamı ve evlerinin yağmaları takip etti. Hulagu Han afetinden sonra Bağdat tarihine yazılan en büyük felaket bu Şah Abbas katliamı ve yağmasıdır.</p>

  <p>Bir yeniçerinin ihtirası yüzünden elden giden Bağdat 1638’de, tam on altı sene sonra Sultan IV. Murad’ın kılıcıyla geri alınacaktır. Bu hükümdarın ilk çocukluk yılları, İstanbul’da yeniçerilerin çıkardığı kanlı kargaşalıklarla pek gaileli geçecektir.</p>

  <p>Sultan IV. Murad zamanında İstanbul’daki yeniçeri ayaklanmaları, gözünü sadrazamlık mevkiine dikmiş haris bir vezirin her fırsattan istifadeyle çevirdiği fitne dolaplarıyla çıktı; pek çok kana girdikten, nice masumların felaketine sebep olduktan sonra akıbet kendi boynuna da cellat kemendi geçecek bu adam Topal Receb Paşa’dır.</p>

  <p>Bekir Subaşı vakasıyla başlayan İran Harbi’nin ikinci yılıydı, 1626, mühri hümayun Hafız Ahmed Paşa’nın koynunda, paşa da İran üzerine serdar olmuş, ordu ve bu arada yeniçeri ağası ve yeniçerilerin büyük bir kısmıyla seferdeydi. İstanbul içi ile civarının muhafazası için bir miktar yeniçeri ve kapıkulu sipahisi bırakılmış, Sekbanbaşı Sarı Mehmed Ağa da ağa vekili olarak İstanbul'da kalmıştı. Yine İstanbul'da Gürcü Mehmed Paşa kaymakam, sadrazam vekiliydi, Topal Receb Paşa da kaptanıderyaydı. Deli Mustafa'nın zamanında kısa bir müddet sadrazamlık yapmış olan Gürcü Mehmed Paşa Saray’dan yetişmiş bir tavaşî, ak hadımdı; bilgili değerli bir adamdı. O zamanlar sadrazam vekilliği ekseriya sadrazamlık makamına çıkmak için en uygun basamak bilinirdi. Receb Paşa evvela oraya atlamak istedi, İstanbul’da kalmış olan yeniçeriler ile kapıkulu sipahisini Gürcü Mehmed Paşa aleyhine ayaklanmaya teşvik etti, yeniçeri ve sipahiler,</p>

  <p>- Kaymakam paşa Bağdat seferindeki orduya zahire gönderip imdat etmedi, Bağdat önündeki asker aç kaldı, ordu geri çekildi, bunca şehit yoldaşlarımızın kanları boşa aktı, padişahımızdan Gürcü Mehmed Paşa'nın katlini isteriz, yoksa ahval başka renk alır!.. dediler.</p>

  <p>On dört yaşındaki padişah korktu; gece, cellatbaşı ile yamağı Gürcü Mehmed Paşa'nın sarayına gidip biçareyi boğdular. Receb Paşa da muradına erdi, kaymakam oldu.</p>

  <p>Bu ayaklanmada askeri sevk ve idare edenlerden ağa vekili Sekbanbaşı Mihalıçlı Sarı Mehmed Ağa, yeniçerilerden zorbalıkla namlı Lofçalı Ömer, sipahilerden Camcıoğlu Ahmed ve daha birkaç kişi, vakadan sonra ilk divan günü, ileride amansız bir müstebit olacak çocuk padişahın tepeden inme bir fermanıyla divan önünde boyunları vurularak idam olundular. Divana reislik yapan Receb Paşa bu fesat aletlerini korumaya, kurtarmaya cesaret edemedi.</p>

  <p>Yine o sıralarda orduyla seferde bulunan yeniçeriler de Halep kışlağında kendi ocaklarının ağalarına karşı ayaklandılar. “Bağdat önünde cevir ve cefalarını gördük" diyerek Yeniçeri Kâtibi Malkoç Efendi ile Turnacıbaşı Karamezak Ahmed Ağa’yı paralamak istediler. Malkoç Efendi kaçıp İstanbul'a can attı. Sultan Osman vakasında ihtilal ateşini körükleyenler arasında hayli gayretkeşlik göstermiş olan Karamezak Ahmed Ağa ise kaçarken yakalandı, öldürüldü ve cesedi bir çöp hendeğine atıldı.</p>

  <p>Az sonra Hafız Ahmed Paşa azledildi, fakat mühri hümayun haris topala değil, Halil Paşa’ya verildi. İran Harbi uzayıp gidiyordu, Halil Paşa’dan sonra da gaddar ve zalim, fakat askeri zapt u rapt altında tutmasını bilen Hüsrev Paşa sadrazam ve şark seferi serdarı oldu; 1631’de Diyarbakır kışlağına döndüğü sırada Hüsrev Paşa da azledilip mühri hümayun ikinci defa Hafız Ahmed Paşa’ya verildi. İşte bu 1631 yılındadır ki İstanbul’da yeniçeriler ile kapıkulu sipahisi yine el ele vererek ayaklandılar ve büyük şehir dalga dalga kanlı ihtilal fırtınalarına sahne oldu; bu kanlı vakaların mürettip ve müşevviki yine Topal Receb Paşa’ydı.</p>

  <p><br /></p>

  <p><br /></p>

  <h3 id="sigil_toc_id_44"><a id="bookmark2"></a> <span style="font-weight:bold;">1632 ihtilali</span></h3>

  <p>Sultan Murad çocukluk çağını atlatmış, yirmi bir yaşlarında bir şahbaz civan olmuştu; vechen dilber, vücut yapısı pehlivan çatısında, elhak pençeli delikanlıydı. Mühri hümayunu Hafız Ahmed Paşa’ya verirken, musahiplerinden ve meclislerinde has yâranından bir nevcivan olan Hasan Halife’yi de yeniçeri ağası tayin etti. Bu genç adamın Saray’dan çıkarılıp Yeniçeri Ocağı’nın başına geçirilmesi, gözü sadrazamlık makamında olan Receb Paşa’yı fevkalade endişeye düşürdü.</p>

  <p>Gençlik ve güzelliği zekâ, zarafet ve nezaketiyle de tezyin etmiş olan Hasan Halife padişahın gayetle makbul musahibi, nedimiydi; Sultan Murad kendisinden öylesine hoşnut idi ki bir ihsanı şahane olarak Boğaziçi’nde Bebek Bahçesi’nin tapu senedi verilmişti, o zamanlar Bebek Bahçesi denilen yer, gerisindeki tepeleri kaplayan korularla beraber zamanımızın Bebek Koy’dur, Hasan Halife bu cennet misali yerde “deryaya nazır bir sarayı ziba ve kasr bihemta" yaptırmıştı. Yeniçeri ağalığıyla Saray'dan çıktığında da kendisine şehir içinde bütün mülukâne eşyasıyla miri bir saray tahsis edilmişti. Bu aşırı iltifatları ve ihsanları ve bu ikbal ve ihtişamı çekemeyenler çoktu, fakat Receb Paşa’nın endişeleri başka yöndendi, Hasan Halife’nin yeniçeri ağalığından sadrazamlık makamına atlamasını pek yakın görüyordu. Sultan Murad’ın bu genci, Kanunî Sultan Süleyman’ın Pargalı İbrahim Paşası gibi sadrazamlığa hazırladığı belliydi. Haris Receb Paşa için de sadaret, Kaf Dağı’nın ardındaki Zümrüdüanka kuşunun yuvası kadar uzaklaşıyordu.</p>

  <p>İşte bu ahval ortasında Osmanlı tarihinin en uzun sürmüş bir yeniçeri-sipahi ihtilali şöyle başladı:</p>

  <p>1632 yılı kasım ayının ortalarında Sadrazam Hafız Ahmed Paşa’nın sarayında bütün devlet erkânının, şeyhülislam ile bütün yüksek mevki ve payeli ulemanın iştirakiyle bir meclis toplandı, bu toplantıya Yeniçeri Ocağı ile kapıkulu sipahi bölüklerinin ordu sefere çıkarken İstanbul’da kalmış ihtiyarları davet edildi. Genç padişahın fermanıyla konuşulacak konu askerin ahvaliydi. Yeniçeri ve sipahinin gün görmüş ihtiyarları, “Asker geçen kış da taşrada kışladı, çok zahmet çekti, zebun düştü, yeniçeri ile kapıkulu sipahisinin bu kış Diyarbakır'da kalmayıp İstanbul’a gelmesi makuldür" dediler. Meclis bu teklifi kabul etti, Diyarbakır’daki orduya emirname yazılıp yeniçeri ile kapıkulu sipahisinin İstanbul’a dönmesi bildirildi.</p>

  <p>Askere ulufe dağıtma zamanı da yaklaşıyordu. Tekrar edelim, İstanbul civarında, Trakya'dan Edirne’ye kadar, Anadolu'da da Kocaeli Yarımadası ile Bolu, Bursa, Balıkesir havalisinde asayiş ve inzibatı teminle görevli sipahiler ve yeniçeriler, teşbih Naima’nındır “bir yere dökülen ırmaklar gibi” İstanbul’a dökülüp dolmaya başladılar. İstanbul’da sipahi menzilleri olan bütün evler sipahilerle doldu, taştı; her türlü habaset ve melaneti ve şenaati yapabilecek binlerce şaki sipahi kılığına girip İstanbul’a geldi ve böylece “İstanbul’da bir fitnenin çıkmasına istidad hâsıl oldu”. Bu istidadı ilk sezen de Topal Receb Paşa oldu.</p>

  <p>Bu haris vezir aslında sakat değildir, ayak parmaklarında mühim sızı illeti, “nikris” vardır, daima aksayarak yürür, topallığı bundan kinayedir. Hem Hafız Ahmed Paşa’nın hem de Hasan Halife’nin vücutlarını ortadan kaldırmak için tam fırsattı; bilhassa kapıkulu sipahileri arasında kafaları Receb Paşa’nın tezvirlerine yatkın ve ortalığı kolaylıkla karıştırabilecek adamlar pek çoktu; Naima “Her biri kendi başına fesat maddesidir” dedikten sonra birtakım isimler sıralıyor: Saka Mehmed, Cin Ali, Cadı Osman, Bıçakçıoğlu, Kütahyalı Kalem Bey, Emir Halife, Salih Efendi, Nazlı Muslu, Rum Mehmed, Mahmud Ağa oğlu... Bunlar, hem kendi başlarına fesat maddesi, hem de her birinin peşinde yüzlerce adam körü körüne yürüyen zorbalardır, baş başa verdiler ve günlerce konuştular. Karşılarında tek korku yeniçerilerdi; ocak ağalarına ehemmiyet vermiyorlardı. İş, yeniçerilerin neferlerinde, neferle haşır neşir olan odabaşılar ile çorbacılardaydı, onları kendi taraflarına çekmedeydi, bunu da kolaylıkla başardılar.</p>

  <p>İlk fitne ateşi 8 şubat pazar günü Atmeydanı’nda parladı; yeniçerilerin nefer ve küçük zabitleriyle kapıkulu sipahisi ayaklandı.</p>

  <p>- Kılıcının şöhreti düşman ülkesini velveleye salmış Hüsrev Paşa gibi bir veziri padişaha azlettirenler padişahın ve devletin dostu değildir, padişah bu adamları bize versin, paralayalım!.. dediler.</p>

  <p>Hemen bir defter tanzim edildi ve padişahtan alınıp paralanmak üzere on yedi kişinin adı yazıldı, başta bulunan isimler şunlardı: asrın büyük şairi Şeyhülislam Yahya Efendi, Sadrazam Hafız Ahmed Paşa, Defterdar Mustafa Paşa, Yeniçeri Ağası Hasan Halife, Musahip Musa Melek Çelebi... Ve mahut defter saraya gönderildi.</p>

  <p>Saray kapılarını kapamıştı. Üç gün Babıhümayun ile Atmeydanı arasında velvele ve gulgule gökyüzünü tutarak nümayişle geçti. İstanbul’da bütün dükkânlar, çarşılar kapandı, ırz ehli kapılarını kapayıp evlerine çekildi. İhtilalciler geceleri de meydandan ayrılmadılar, yeniçeriler kışlalarına, sipahiler hanlarına gitmediler. Bu çalkantı iki gün, fırtınalı deniz sahili döver gibi, Atmeydanı’ndan saray kapısına hücum edip geri çekildi; nihayet, pazartesi günü akşamıydı saraydan bir cevap çıktı. “Yarın kula cevap verilir...” denildi.</p>

  <p>Yarın dedikleri salıydı. Salı günleri sabah namazından sonra sarayda Divanı Hümayun toplanırdı.</p>

  <p>Padişah ulema efendilere haber yollamış, salı sabahı da efendilerin hepsi saraya gelmişti. Kubbe vezirlerinden Bayram Paşa, aklı başında, vakarlı, dirayetli, haysiyetli adamdı. Sadrazam Hafız Ahmed Paşa’ya erkenden haber yollamış, “Medet zinhar devletli sultanım bugün meşverettir diye sakın divana gelmeyin, hemen bir yere saklanın, bu cemiyet elbet çözülüp dağılacaktır” mealinde bir mektup yazmıştı.</p>

  <p>Bayram Paşa’nın mektubunu getiren ulak sadrazama yolda rastladı, Hafız Ahmed Paşa, namuslu adam, mert adam, münevver adam, Hüsrev Paşa’nın azlinde en küçük ilişiği olmayan alnı açık temiz adam, sadrazamlık mevkiinin şeref ve haysiyetini müdrik adam mektubu açtı, okudu ve omuz silkti.</p>

  <p>- Başıma gelecek kazayı rüyamda gördüm, yoldan dönüp kaçıp gizlenecek adam değilim, ölüm hacil olmaktan yeğdir!.. dedi.</p>

  <p>Babıhümayun önüne kadar kazasız, belasız geldi. Saray kapısı önü sipahiler tarafından tutulmuştu, hepsi koynunu ve cebini taşla doldurmuştu; evvela açılıp vezire ve maiyetine yol verdiler. Hafız Ahmed Paşa onları selamına durmuş sandı, selam verdi ve atını sürdü geçti. Önce kalabalık arasından ileri çıkan bir sipahi paşanın arkasından bir taş attı, bunu bir, “Bre vurun!.. ” narası takip etti ve bir taş yağmuru başladı. Hafız Paşa’yı atından yıktılar, fakat hançer ve kılıç üşüremediler, paşanın muhafızları olan şatırlar hemen koltuklarına girip kaldırdı ve Babıhümayun’dan içeri hastalar odasına kaçırdı. Bu hengâmede şatırlardan biri göğsünden hançerle vurulup öldürüldü. Çok uzun sürecek bu ihtilalde ilk dökülen bu delikanlının kanıdır.</p>

  <p>Şatırlar paşayı kurtarırken sadrazamın üst kaftanı ile başındaki vezirlik kavuğu, mücevvezesi paralanmış, düşmüş, talan olmuştu. Paşa içeri alınınca Babıhümayun hemen kapanmıştı. Hafız Paşa bostancıbaşının getirdiği yeni bir üst kaftanı ve mücevveze giyerek padişahın huzuruna çıktı, mühri hümayunu eliyle teslim ederek sadaretten çekildi. Sultan Murad da,</p>

  <p>- Yürü... Var git!.. diyerek kaçıp saklanmasına destur verdi.</p>

  <p>Hafız Paşa hemen kıyafetini tebdil etti, Yalı Köşkü’nden bir kayığa binerek Üsküdar tarafına geçti.</p>

  <p>Vakanüvis efendi yazmıyor ama biz tahmin ediyoruz, Receb Paşa’nın sarayda da elbet ki, havasına uydurduğu adamlar vardı ve kim bilir onlara sadrazam olduğu takdirde yerine getirilmek üzere ne zengin vaatlerde bulunmuştur. Zira Hafız Paşa’nın istifası üzerine Babıhümayun ve Ortakapı açılmış, ihtilalci yeniçeriler ile sipahiler sarayda birinci avlu ile divan meydanı olan ikinci avluyu işgal etmişti.</p>

  <p>Evvela sipahiler ileri çıkıp,</p>

  <p>- Padişaha sözümüz vardır, ayak divanına çıksın!.. diye bağrışmaya başladılar.</p>

  <p>Sultan Osman vakası dünkü hadiseydi. Ola ki, ihtilalciler Babüssaade'den de girmeye cüret edebilirlerdi ve hatta bu sefer Sarayı Hümayun yağma edilebilirdi. Böyle bir tecavüze karşı sarayı ve padişahı silahla müdafaa etmek için bütün bostancılar ve Enderunı Hümayun’un bütün zülüflü ağaları silahlandırılmıştı.</p>

  <p>Sipahi zorbalarının ayak divanı isteği kabul edildi. Taht Ba-büssaade önüne, Sultan Murad da ayak divanına çıktı, yani ihtilalciler doğrudan padişahla yüz yüze konuşacaklardı. Vücuduna bir zarar erişmemesi için genç hükümdarın oturduğu taht bostancılar ile Enderun ağaları tarafından sıkı muhafaza altına alınmıştı. Sultan Murad,</p>

  <p>- Muradınız nedir kullarım?.. diye sordu.</p>

  <p>Bu soruya cevap olarak her ağızdan bir laf çıktı, Naima Efendi söylenenleri “edepsizlik ve dil uzatmanın son haddi” diye topluyor ve herhalde edebinden cümleler halinde kaydetmiyor. Fakat o devri, diliyle beraber iyi tetkik edecek bir romancı bu sahneyi gayetle canlı ve heyecanlı tasvir edebilir. Bütün lafların hülasası, “Defterdeki on yedi adamı bize ver, paralayacağız!.. ” dan ibaretti.</p>

  <p>İhtilalciler önce biraz uzakça duruyordu, meydan hatipleri pervasız pervasız konuştukça taht ve padişaha doğru bir kayma, yaklaşma başlamıştı, hele konuşanlardan biri,</p>

  <p>- Vermezsen iş gayri olur!.. deyince adeta padişaha hücum edeceklermiş gibi bir dalgalanma oldu. Naima, “Eliyazübillah! Padişahın vücuduna el uzatacak mertebe yaklaştılar” diyor. Sultan Murad birden tahtından kalktı ve,</p>

  <p>- Yok!.. Siz cevaba kulak tutmazsınız ve kabili hitap değilsiniz, mademki, sözümü dinlemezsiniz, ya niçin beni dışarı divan için istediniz?.. dedi ve müsellah iç ağaları ile bostancıların himayesinde Babüssaade'den içeri girdi, ihtilalciler padişahın ardından sel gibi boşanıp Babüsaade’nin eşiğini de aşmak istedilerse de kapının büyük ve ağır kanatları yüzlerine süratle kapanıverdi. Dışarda müthiş bir gulgule koptu, “zemine zelzele ve asumana velvele saldı”. Bu sesler de şu cümlede toplanmıştır:</p>

  <p>- Mademki, istediğimiz adamları bize vermezsin, biz işimizi biliriz!..</p>

  <p>Bildikleri iş kendilerine yeni bir padişah bulmaktı. Deli Mustafa mı ?.. Hayır, Sultan Murad’ın kendisinden küçük dört erkek kardeşi daha vardı.</p>

  <p>Vaka bu rengi alınca sarayda padişahın yanındaki vezirler arasında bulunan fitne başı Receb Paşa artık ortaya cesaretle atılabilirdi, yüreğinde fesat, yüzünde riya, padişahın ayaklarına kapandı.</p>

  <p>- Padişahım, bu müfsitleri teskin lazımdır, başka cevap dinlemezler, eğer ben kulunu dahi isteseler ver ki, kul efendi yoluna kurban olagelmiştir, kul da padişahlarından istediklerini alagelmiştir!.. Birkaç bendeniz gitmekle bir şey lazım gelmez, ama Hak saklasın eğer bu bedhuylar teskin olunmazsa ahval müşkül olur, nizamı devlet altüst olur... dedi, hatta daha ileri gitti,</p>

  <p>- Hafız Paşa’yı getirtin, bana da izin verin sizin ağzınızdan Saka Mehmed Ağa’ya ve sair ağalara rica edeyim, belki kabul ederler, Hafız Paşa’yı affederler, kurtarabilirim!.. dedi.</p>

  <p>Bunlar padişahı ve padişahlık müessesesini ne kadar küçülten ve ne cüretkârane, küstahane laflardı. Fakat bir Hak cilvesiydi, cahil, ahmak ve haris adam ihtilalcilerin elebaşılarıyla gizli münasebeti olduğunu, bu fitnenin kendi başı altından koptuğunu adeta itiraf ediyordu. Sultan Murad Receb Paşa'nın bu laflarına bir balmumu yapıştırmayı unutmadı.</p>

  <p>Sultan Murad’ın Yedikule faciasını bütün tafsilatıyla dinlemiş olduğunu kabul etmelidir, kendisi de büyük kardeşi Sultan II. Osman gibi toy bir gençti. Receb Paşa’nın tehditkâr sözleri karşısında irkilmiş olacağı muhakkaktır, hatta Genç Osman'ın üzerinde bir gecelik entarisiyle yalınayak, başı açık perişan hayali gözünün önüne gelmiş olacak ki, az evvel “Var git...” diye destur verdiği Hafız Paşanın Üsküdar’dan geri getirilmesini emretti ve Bostancıbaşı Cafer Ağa’yı dokuz çifte kancabaş kayıkla Üsküdar’a yolladı.</p>

  <p>Yukarıda naklettiğimiz ayak divanı sahnesinin kaç dakikaya sığdığını göstermek için mühimdir, Bostancıbaşı Cafer Ağa Hafız Ahmed Paşa’ya, kayığı Üsküdar iskelesine henüz yanaşmış, karaya ayak atarken yetişti. “Sizi padişahımız ister” dedi ve kendi dokuz çiftesine alarak Sarayı Hümayun’a döndü.</p>

  <p>Hafız Ahmed Paşa saraya gelince Babüssaade tekrar açıldı, taht çıktı, ardından da Sultan Murad ikinci defa ayak divanına çıktı. Burada küçük bir sahneyi unutmamalıdır. Genç padişah divana çıkarken Receb Paşa delikanlının metanetini bir yılan gibi daladı.</p>

  <p>- Padişahım abdest alın, öyle çıkın!.. dedi.</p>

  <p>Bu sözün apaçık manası, "İhtilalcilerin istediğini yapmazsan akıbetin ya burada yahut Sultan Osman gibi Yedikule Zindanında ölümdür!..” demekti. Sultan Murad hemen abdest aldı ve ikinci sefer divana ilk metaneti azıcık kırık çıktı.</p>

  <p>Az evvel dışardaki uğultu zemine zelzele ve asumana velvele salarken şimdi soluk bile alınmıyordu. Sultan Murad gözlerini önündeki gazaplı kalabalığın ön safları üzerinde gezdirdi ve eliyle, “Sen!.. Sen!.. Sen!..” diye işaret ederek iki ihtiyar sipahi ile yeniçeri çorbacılarından ikisini ileri çağırdı; artık kalabalıkla değil, kalabalığı temsil edecek bu dört kişiyle konuşacaktı.</p>

  <p>- Bu hareketiniz devletin namusunu uluorta ayak altına almaktır, siz Müslüman iseniz hareketiniz diminize ve şeriatımıza uymaz, kâfir iseniz bura İslam diyarıdır, benden ne istersiniz?.. dedi.</p>

  <p>Bu dört temsilcinin yeniçeri ve sipahiler adına ağız birliğiyle cevabı şu oldu:</p>

  <p>- Padişahım devletine hayırlı olmayan adamları ver ki görüyorsun yeniçeri ve sipahi kulların deryayı bipayan, tuğyan halindedir. Başka türlü dağılmaz...</p>

  <p>Babüssaade’nin kanatları açıktı ve Hafız Paşa ayak divanında konuşulanları işitiyordu, içindeki hamiyet cevheri birden coştu. Müslüman adamdı, abdestsiz adım atmazdı, ama böyle bir anda abdest tazelemek gerekirdi, az evvel padişaha gelen leğen ibrikle abdest aldı, soyundu, başına sade bir tülbent sardı, hançerini çıkarıp bıraktı ve Babüssaade’den çıkıp padişahın huzurunda durdu.</p>

  <p>Bin bir ayak bir ayak üstünde, o mahşerî kalabalık birden soluğu kesti, çıt yok, işitilen yalnız Hafız Paşa’nın, Kuran okurken dinleyenleri vecd içinde mest eden, ağlatan güzel sesiydi.</p>

  <p>- Padişahım... Senin yoluna Hafız gibi bin kulun feda olsun!.. Ancak ricam budur ki, beni sen katlettirme, bırak benim masum kanımı bu zalimler döksün ve bana şehitlik nasip olsun, sen de lütfet, benim naaşımı Üsküdar’da defnettir, yetimlerimi de sana emanet ediyorum! dedi.</p>

  <p>Ve padişahın cevabını beklemeden “Bismillahirrahmanirrahim ve la havle ve la kuvvete illa billahil aliyyil azim... İnna lillah ve inna ileyhi raciun” diyerek ihtilalcilere karşı yürüdü.</p>

  <p>Naima, “Meydan sanki arsai Kerbela idi...” diyor. Sultan Murad çevresini çıkarıp faciayı görmemek için yüzünü kapadı ve ağlamaya başladı, padişah tarafındakiler de sahneyi gözleri yaşla dolarak seyrettiler.</p>

  <p>Hafız Paşa ortaya çıkınca, karşısında tuğyan halinde bir derya gibi kalabalığın ön saflarından birkaç sipahi ileri atıldı, ilk yaklaşan sipahi paşaya saldırayım derken, paşa dindar adam, ruhu Allah’ın emaneti ve onu korumaya kendini mecbur bilmiş, herifin yüzünün tam ortasına öyle bir yumruk indirdi ki, sipahi, ağzı burnuna karışıp yarı ölü yere serildi. Fakat ikinci sipahi paşanın başına bir hançer vurdu ve çok derin bir yara açtı, onu üşüşen diğer hançer ve kılıçlar takip etti. Sonra sayılmıştır, o güzide vezir tam on yedi bıçak darbesiyle yere serildi, henüz ölmemişti, bir yeniçeri paşanın göğsüne çıktı ve bıçakla boğazını keserek şehit etti. O anda nereden bulmuştur bilinemez saray adamlarından biri elinde büyük bir yeşil örtüyle koştu, vezirin naaşını örttü. Sultan Murad da tahtından kalktı, bir o yeşil örtü altında yatan şehide bir de bu kanın vebali hepsinin alnına yazılmış olan o gazaplı kalabalığa baktı.</p>

  <p>- Hak Teâlâ bana kudret verirse sizden nasıl intikam alınacağını öğreteceğim! dedi, bu sözü ancak muhafızları işitebildiler, sonra yüksek sesle bağırdı.</p>

  <p>- Bre Hak’tan korkmaz, Peygamber’den utanmaz, şeriata ve padişaha itaat etmez zalimler!.. dedi.</p>

  <p>Hafız Paşa’nın padişah önünde paralanması ihtilalcilere de dehşet vermişti. O güğremiş insan seli uğuldayarak saraydan çıkmaya başladı, suçlu kaçışı gibi bir çıkış... İhtilallerde olageldiği gibi, Hafız Paşa’nın cesedinin ayaklarına ip bağlayarak sürüklemeye, sürükleyip götürmeye kimse cesaret edemedi. Naaş Saray’ca kaldırılarak vasiyeti gereğince Üsküdar’a götürüldü.</p>

  <p>Bu faciadan sonradır Sultan Murad mühri hümayunu Receb Paşa’ya verdi, fitne üstadı nihayet meramına nail olmuştu.</p>

  <p>Defterlilerden Şeyhülislam Yahya Efendi kaçmış, saklanmıştı. İhtilalcilere efendinin azledildiği tebliğ edildi, katlinde ısrar etmediler. Defterdar Mustafa Paşa da kaçmış saklanmıştı, Yeniçeri Ağası Hasan Halife ise kumandanı bulunduğu ocağa sığınmıştı, yeniçeriler ağalarına sahip çıktılar. Bu himaye ağalarına olan bağlılıktan değildi; on sene evvel Genç Osman da Yeniçeri Ocağı’na sığınmış, fakat yeniçeriler padişahı düşmanlarının pençesine alçakça teslim etmişlerdi, bu sefer de Hasan Halife’ye aynı ihaneti gösterirse Yeniçeri Ocağı’nın adına, şanına çok ağır bir leke sürülecekti. Receb Paşa'nın teşvikiyle sipahiler yeniçeri kışlalarına gidip “Ağayı siz paralamazsanız verin, biz paralayalım... ” dediler. Yeniçerilerden ters bir cevap alındı: “Paralarsak biz paralarız, sipahi kim olur ki bizim ağamızı paralayacaktır!.."; ısrar edilirse iki asker arasına kılıç girecekti. Sipahiler ısrar etmediler.</p>

  <p>İhtilalci asker, Hafız Ahmed Paşa'yı padişahın gözleri önünde paraladıktan ve sipahiler de yeniçerilerin elinden Hasan Halife’yi alamadıktan sonra yeniçeriler ile sipahiler arasına kılıç girme tehlikesi belirince fitne ateşi tavsadı, küllendi, sipahiler hanlarına ve yeniçeriler de kışlalarına çekildiler. Fakat Receb Paşa, şu kadar zamandan beri göz diktiği mühri hümayuna kavuştuğu halde, o altın mühür koynunda sanki çöreklenmiş yatan bir yılan gibi duruyordu, ilk fırsatta baş kaldırıp paşayı sokacak, öldürecekti. Yeniçeri ve kapıkulu sipahisinin zorbaları ile ittihat ederek, İstanbul erazil ve eclafıyla bağdaşarak Receb Paşa’nın bu davaya atılmasının sebebi, Sultan Murad’ı iyice sindirerek, hatta avucunun içinde bir kukla yapmak, olmazsa onu tahttan indirip, kardeşlerinden birini tahta çıkarmak, tam istiklalle vezirlikti. Gözleri ancak baktığı şeyi ve onun da ancak sathını görür bir kafadardı ki, böyle avamî kaba hırs doğar, kaba ve basit entrikalar beslenir, gelişir. Zararını devlet ile memleket yüklenir, ıstırabını millet çeker. Receb Paşa’nın hamam çıplağı tellak ile yalı kopuğu salapuryacıdan farkı sadece sırtındaki samur kürküydü... Galiz cehlinin kaba hesabıyla sadarete kaydı hayat şartıyla gelmişti. Yerinden emin değildi, emniyet getirinceye kadar her şeyi yapacaktı, fitneyi tekrar uyandırmak için fırsat gözetlemeye başladı, o fırsatın çıkması da gecikmedi. Uzun sürecek bu ihtilalin ilk alevi “Hüsrev Paşa niçin azledildi?.." diye parlatılmıştı. Bir ay sonra ikinci kundak da “Hüsrev Paşa niçin katledildi?.." diye kondu.</p>

  <p>Azlinden sonra Tokat’a çekilmiş oturmakta olan Hüsrev Paşa bu kanlı, cebbar vezir, ilk ayaklanma onun adı ileri sürülerek olduğu için ortalık yatışır yatışmaz padişahın emriyle idam olunmuştu ve kesik başı da gizlice İstanbul’a getirilmişti. Aslında bu kesik baş sadaret makamı için Receb Paşa’nın en tehlikeli rakibiydi; Receb Paşa bunu bildiği için önce rahat bir nefes aldı, sonra fırsat ganimettir diyerek fitneyi tahrik etti, o asrın tabiridir, “zorbaların arasına dil soktu”. Bu şer aletleri, “Hüsrev Paşa gibi vücudu lazım bir vezirin katline sebep olanlardan ahzı intikam lazımdır!.." dediler.</p>

  <p>Sebep olan kimdi? İhtilalin ilk safhasında defterli olan on yedi kişiden biri paralanmış, biri affedilmiş (Yahya Efendi), biri padişahın yanında (Musa Çelebi), on beşi de kaçmış saklanmıştı. Ortada tek sima, padişah kalıyordu. Hakikatte de ihtilalin bu ikinci safhasında Receb Paşa’nın hedefi o idi, askeri ayaklandırdı ama, dilediği gibi hedefine sevk edemedi.</p>

  <p>1632 martının on ikinci cuma günü sabahı İstanbul yine ihtilal dehşeti içinde uyandı. Sabah namazı vakti Atmeydanı’nda toplanan yeniçeriler ile sipahiler ve peşlerine takılan İstanbul erazil ve eclafı namazdan sonra Sarayı Hümayun’a yürüdü. İhtilalci ayakları Babıhümayun ile Ortakapı’nın eşiklerinden atlamaya çoktan alışmıştı. Sultan IV. Murad yine ayak divanına çıkarıldı, yeniçeri neferleri ve sipahioğlanları padişahla da yüz göz olmuşlardı.</p>

  <p>- Padişahım, sen niçin Hüsrev Paşa gibi yarar veziri katlettin ve kendi devletini rahnedar ettin ? diye sordular.</p>

  <p>Bu soru facianın uvertürüydü, sonra eski defter ve yeni kanlı sahnelerin perdesi açıldı.</p>

  <p>- Mademki bu işi yaptın, sen de bize Hasan Halife’yi, Defterdar Mustafa Paşa’yı ve Musahip Musa Çelebi’yi ver, paralayalım! denildi.</p>

  <p>Bu arada birden aşırı küstahlaştılar.</p>

  <p>- Saraydaki şehzadeler bizim efendimiz oğullarıdır, sana itimadımız kalmadı, Hüsrev Paşa’yı öldürdüğün gibi şehzadelere de kıyarsın, onları çıkar, bize göster! dediler.</p>

  <p>Vakanüvis efendi padişahın cevaplarını şöylece toplayıp naklediyor</p>

  <p>- Hasan Halife ve defterdar nerededirler bilmiyorum, Musa Çelebi’nin ne günahı vardır ki size vereyim? Bir padişaha karşı bu mertebe hürmetsizlik olur mu?</p>

  <p>İhtilal sahneleri anlatılırken en zor iş, o atmosfer altında ruhların tahlilidir. Koğuşta, han odasında, hamam külhanında veya soğukluğunda, kahvehane, kayıkhane, fırınlarda, bekâr odalarında yatan, bütün bediî duyguları birkaç saniyelik nefis lezzetinde toplanmış, bütün dinî ibadetleri duygusuz mihanikî hareketler olmuş insanların başlarındaki şahsiyetlere karşı hürmeti yoktur, onlardan sadece korkarlar ve bir kere de o korkuyu attılar mı, yeni bir yılgınlığa uğrayıncaya kadar alabildiklerine pervasız ve tahripkâr olurlar, akıl ve mantık çemberlerini yırtıp, tezatlar içinde hayır ve şer, hizmet ve ihanet her şeyi yaparlar, işte buna sûriş denilir, felakettir, afettir.</p>

  <p>Eclafın padişah sözünü anlamasına elbette ki imkân yoktu. İhtilalci yeniçeri ve sipahilerin sözü geldi, yine mahut tehdide dayandı.</p>

  <p>- Bu dediklerimizi bize vermezsen sen bize padişahlığa lazım değilsin... dediler.</p>

  <p>O sırada “Hünkâr şehzadeleri boğdurmuş!” diye bir laf çıktı, bunun üzerine, “Şehzadeleri isteriz!.. Şehzadeleri çıkar görelim!.." sesleri yükseldi. Dört şehzadeyi Babüssaade önüne çıkarıp gösterdiler Bayezid, Süleyman, Kasım, İbrahim.</p>

  <p>En büyükleri Şehzade Bayezid şişmanca bir gençti, Süleyman'la beraber kapı eşiğinden biraz ileri çıkıp ihtilalcilere hitap ettiler. Bayezid,</p>

  <p>- Bizden ne istersiniz? Biz bir köşeye çekilmiş, kendi halimizle meşgulüz, adımızı anmak, bizi dile düşürmek ne manadır?.. dedi.</p>

  <p>Süleyman daha açık konuştu.</p>

  <p>- Sebebi felaketimiz olacaksınız!.. Allah'tan korkmayıp, padişah hazretlerinden utanmayıp böyle tuğyan edersiniz!.. Allah aşkına bizi kendi halimize koyun, sizin himayenize muhtaç değiliz, bizi korumak size düşmez! dedi.</p>

  <p>Fakat divan avlusunda kaynaşan o mahşeri kalabalık şehzadelerin ne sözlerini ve ne de endişelerini anladı. Mazisiz adamlar istikbali göremezler.</p>

  <p>İki şehzadenin yalvarmasına rağmen ihtilalci yeniçeri ve sipahiler Sultan IV. Murad’a karşı küstahlığı son mertebeye çıkardı:</p>

  <p>- Bundan sonra bizim sana itimadımız yok!.. Bu efendileri sana bırakmayız, bunlara zarar etmeyeceğine bize kefil göster!., dediler.</p>

  <p>Ağır hakaretti. Böyle bir günde ve böyle bir sahnede bir padişaha kefil olmak felaketti, fakat o anda galeyanı yatıştırmak da lazımdı. Sultan Murad’ın belki de hayatı tehlikedeydi. Yeniçeriler ve sipahiler genç hükümdarı tahtından kapıp aldığı gibi, paralayıp öldürmeseler bile, Sultan Murad padişahlığı kaybedecekti ve belki de Receb Paşa bunu bekliyordu. Orada bu tehlikeli kefaleti yüklenmek devlete de, padişaha da hizmetti, ancak büyük medenî cesaret sahibi, büyük hamiyet sahibi adamın yapabileceğiydi. Şeyhülislam Ahizade Hüseyin Efendi hiç tereddüt etmedi.</p>

  <p>Avam koca şeyhülislamın kefaletini kâfi görmedi, kendilerinden değildi, inanmak için kendilerinden de birinin kefil olması lazımdı. Bu sefer Receb Paşa,</p>

  <p>- Ben de kefilim!.. demeye mecbur oldu, ortalık yatıştı ve şehzadeler içeri alındı.</p>

  <p>Naima Efendi, “Cahil dosttan âkil düşman yeğdir” diyor, şaşmaz hikmettir. Bu 12 mart günü, Şehzade Bayezid, Süleyman ve Kasım ile Ahizade Efendi'nin ileride sebebi felaketleri olacaktır. Receb Paşa'ya gelince, Sultan Murad’ın nazarında o “topal zorbabaşı”dır, cezası öbürleri kadar gecikmeden, ilk fırsatta verilecektir. O gün Sultan Murad’ın ayak divanı bu sinirli, gergin hava içinde dağıldı.</p>

  <p>O cuma günü çarşılar, dükkânlar açılmamış, halk sokağa çıkmamış, camilerde cuma namazı kılınmamıştı. Ve tam üç gün çarşı pazar açılmadı, İstanbul’un günlük hayatı mefluç kaldı.</p>

  <p>14 mart pazar günü yeniçeriler ile sipahiler yine ayaklanıp toplandılar. “Defterdar Mustafa Paşa ile Hasan Halife’yi isteriz” diye bağrıştılar. Hasan Halife, Sadrazam Hafız Paşa’nın paralandığı gün ağası bulunduğu Yeniçeri Ocağı’nın namusuna sığınmıştı ve yeniçeriler de o gün kendisine sahip çıkmışlar, sipahilere karşı korumuşlardı. Yeniçeriler kendilerine sığınan padişahlarına ihanet etmişti, ağalarını da gulgule arasında yok edebilirlerdi; Hasan Halife ocaklının kendisini namus belası himaye ettiğini biliyordu, onun için ortalık azıcık yatıştığında Ağakapısı’ndan kaçmış, Mehterhane’de gizlenmişti. Firarı muhakkak ki yeniçerileri kızdırmaktan ziyade memnun etmişti. Bir ara “Padişah defterdar ile yeniçeri ağasını sarayda Hasbahçe’de saklamış” rivayeti çıktı.</p>

  <p>“Mart kapıdan baktırır, kazma kürek yaktırır" sözünün doğru çıktığı bir kış, iki günden beri lapa lapa durmadan kar yağıyordu. İhtilalciler Atmeydanı’ndaki Sultanahmet Camii ile sahiplerine zorla açtırdıkları civardaki dükkânlara doldular. Bir bölüğü Sadrazam Receb Paşa’nın sarayına giderek şeyhülislam ile ulemayı da saray ve konaklarından zorla kaldırıp Receb Paşa’nın sarayına götürdüler. Paşa Atmeydanı'na nazır miri bir sarayda oturuyordu, tahmin ediyoruz ki bu bina zamanımızda Ticaret Okulu’nun bulunduğu yerdeydi. Paşanın sarayında, yeniçeri ve sipahi kılıçlarının tehdidi altında sözde bir şeriat meclisi kuruldu. Padişahın ayak divanında olduğu gibi ulema efendilerle hayli çekişildi, nihayet ihtilalciler, istedikleri kimsenin idamına bir hüccet yazdırıp efendilere imzalattılar. Receb Paşa yeniçeri ve sipahilerin bu meclisteki söz sahiplerine,</p>

  <p>- Defterdar Paşa ile Hasan Halife sarayda Hasbahçe’de değildir, yakinen biliyorum, padişah da onları aratıyor!.. diye yemin etmişti.</p>

  <p>Devrin müverrihi Hasanbeyzade’nin rivayetine göre o pazar günü ihtilalcilerin ağzında padişahın pek sevgili gözdesi Musa Melek Çelebi’nin adı yoktu. O masumu, adını yeniçeri ve sipahi ağzına düşürüp felakete sürükleyen Receb Paşa oldu. Ulema hücceti imzalayıp dağıldıktan sonra sadrazam padişaha gitti, vakayı tasarladığı melanete göre tahrif ederek anlattı:</p>

  <p>- Şevketli padişahım, Kul Hasan Halife ile Defterdar Mustafa Paşa’yı sizin Hasbahçe’de sakladığınızı zannediyor, tekrar Sarayı Hümayun’a yürüyecekler, nahoş haller olmak ihtimali vardır, Musa Çelebi’yi bu kulunuzun sarayına gönderin, ben de yeniçeri ile sipahiye nasihat edeyim, “İşte padişahımızın sizlerden esirgediği yoktur, bu kadar makbulü ve mergubu Musa Çelebi’yi dahi bana göndermiştir, defterdar ile Hasan Halife sarayda olsaydı onları da verirdi, siz de Musa Çelebi’yi istemekten artık vazgeçin” diyeyim, hem saraya yürümelerini önleriz, hem de inşallah Musa Çelebi’yi ellerinden kurtarırız!.. dedi</p>

  <p>O sırada Receb Paşa’nın kendi havasına uydurduklarından Canbuladoğlu Mustafa Paşa da huzurdaydı, o da,</p>

  <p>- Padişahım, Receb Paşa lalanın bu sözü makuldür, Musa Çelebi’yi kul onun sarayında görünce Musa Çelebi’ye zarar ihtimali yoktur, kaldı ki vezirin sarayından zorla almak kimin haddidir, ben kefilim!.. dedi.</p>

  <p>İki vezir yeniden ayak divanına çıkmak istemeyen padişahı ikna ettiler. Sultan Murad,</p>

  <p>- Hoş... Musa size Allah emaneti olsun, eğer bir kılına hata gelirse sizden bilirim!.. dedi ve sevgili gözdesini hüngür hüngür ağlayarak o akşam ortalık iyice karardıktan sonra Receb Paşa’nın sarayına gönderdi.</p>

  <p>Bu türkünün güftesi Sultan IV. Murad’ın imiş, ne zaman okunsa ağlarmış:</p>

  <p><span style="font-style:italic;">‘Yola düşüp giden dilber</span></p>

  <p><span style="font-style:italic;">Musam eğlendi gelmedi.</span></p>

  <p><span style="font-style:italic;">Acep yolda yol mu şaştı</span></p>

  <p><span style="font-style:italic;">Musam eğlendi gelmedi. ”</span></p>

  <p><span style="font-style:italic;"><br /></span></p>

  <p>Bu ihtilalın kanlı safhalarından biri olan Receb Paşa sarayı faciası topal zorbabaşı tarafından sahneye şöyle kondu:</p>

  <p>Aynı gece, Receb Paşa yeniçeri kışlalarına ve sipahi hanlarına, “Musa Çelebi’yi padişah benim sarayıma gönderdi, gelip istesinler, alsınlar!..” diye gizlice haber yolladı.</p>

  <p>Pazartesi sabahı, yine mahşer gününden örnek verdi. Yeniçeri, sipahi ve şehrin erazil, eclaf güruhu Receb Paşa sarayı önünde toplandı.</p>

  <p>- Musa Çelebi gelmiş, elbette isteriz!.. diye kapılara dayandılar.</p>

  <p>Musa Çelebi, paşanın oturduğu odaya gitti.</p>

  <p>- Sultanım, benim hakkımda şefaat taahhüt etmiştiniz, bana kıymak reva mıdır? dedi.</p>

  <p>Receb Paşa kayıtsız,</p>

  <p>- Oğlum, ne yapalım, padişahımızın vücudunu muhafaza için senin ve benim gibi bin uşak feda olsun!.. Hemen görelim, belki defî mümkündür... diyerek hemen hareme kaçtı.</p>

  <p>İhtilalciler kapıyı açtırmış ve saraya girmişti.</p>

  <p>- Musa Çelebi merdiven başına gelsin görelim!.. diye bağrışıyorlardı.</p>

  <p>Musa Çelebi’yi merdiven başına çıkardılar. Paşa iç ağalarına tembih etmişti, içlerinden biri Musa Çelebi’ye kuvvetli bir omuz vurdu ve merdivenden aşağı yuvarladı. Sahne, Eski Romalıların sirklerdeki vahşi hayvanlara attığı ve diri diri parçalattığı mazlum kurbanların akıbetine benzer. Delikanlının acı feryadı, dehşeti tarif edilmez paralayıcı kaba sesler arasında boğuldu. Yeniçeri ve sipahiler hançer üşürdüler.</p>

  <p>Receb Paşa, aşağıdaki facianın aktörü, kulağı kirişte, gulguleyi işitince, haremden ayaklarında sade mestle fırlayarak ve aksaya aksaya koşarak, merdiven başına geldi.</p>

  <p>- Bre el çekin!.. O çelebi benim kefaletim ile gelmiştir. Bre bu ne olmaz iştir!.. diye yalandan bir iki bağırdı.</p>

  <p>“Lâkin Musa Çelebi’nin işi bitmişti, vücudu hançer zahminden surah surah olmuştu."</p>

  <p>Paşanın talimli adamları,</p>

  <p>- Çünkü hal böyle oldu, bari ölüsünü dışarı bırakalım da cemiyet dağılsın!.. dediler.</p>

  <p>Musa Çelebi, henüz ruh teslim etmemişti. Vücudunu delik deşik edenler de paşayı merdiven başında görünce kaçmış, saraydan çıkmışlardı. Ağır yaralı delikanlıyı sanki bir çaput çuvalıymış gibi sarayın duvarı üstünden savurup, dışarı meydan tarafına attılar, orada üzerine bir kere daha hançer üşürüldü. Çırılçıplak soyduktan sonra kanlı cesedini Atmeydanı’nda bir çınarın altına bıraktılar. Durmadan yağan kar, masum gencin kefeni oldu.</p>

  <p>Sultan Murad, Musa Melek Çelebi’nin katledildiğini öğrendiği zaman, yüreğinin ta derinlerinden bir ah çekerek,</p>

  <p>- Ya Rab!.. Bu mazluma kıyan zalimlerin haklarından gelmeye sen bana kudret ver!.. diyerek ağladı.</p>

  <p>Allah, Sultan Murad'a bu kudreti verdi ve intikamını pek yaman aldı.</p>

  <p>Padişahın fedakâr bendelerinden birkaç kişi, ya yeniçeri yahut sipahi kıyafetinde ve muhakkak ki, geceyarısından sonra olacaktır, Musa Çelebi’nin naaşını atıldığı yerden kaldırıp kaçırdılar ve Eyüpsultan’a götürüp defnettiler. O asrın adamı Evliya Çelebi, Sultan Murad’ın bu sadık bendesine baş ve ayak şahideleri ve sandukası, kabartma güllerle müzeyyen pek muazzam bir kabir yaptırttığını yazıyor ve kabrinin cadde üzerinde olduğunu söylüyor, caddenin adı belli değil; bu kabri Eyüp’ün hemen her tarafında uzun zaman aradık, bulamadık.</p>

  <p>Ya o 14 mart pazar günü veya 15 mart pazartesi günü, Musa Çelebi’nin şehit edildiği gün, ihtilalciler evvela Yeniçeri Ağası Hasan Halife’yi ve sonra Defterdar Mustafa Paşa’yı da buldular.</p>

  <p>İstanbul’da köşe ve köşe aranıyorlardı. Hasan Halife, Ağakapısı'ndan kaçıp saklandığı Mehterhane’de yakalandı, bir ata bindirilip Atmeydanı’na getirildi. Etrafını derya misali yeniçeri ve sipahi sarmış, gazaplı naralar dalga dalga yükselir çarparken, biçare genç adam ölüm korkusuyla vahşete bakınarak,</p>

  <p>- Bana kıymayın... Vallahi, devlet işleri için padişah huzurunda söz söylemiş değilim,beni azat edin, başımı alıp başka diyara gideyim, beni nahak yere katletmeden size ne hâsıl olur!.. diye yalvarıyordu.</p>

  <p>Etrafındaki binlerce yeniçeri ve sipahi yüzünde, yalnız kin ve haset vardı; hepsinin yüreği taş gibiydi... Ağızlardan çıkan yalnız küfür ve hakaretti. En yumuşak konuşanı,</p>

  <p>- Bre sefih oğlan!.. Mülukâne saray ve padişahane yalılar yapıp, arzı ihtişamı bilirsin!.. Bre o kadar devlet senin gibi oğlana neden layıktır?.. diyordu.</p>

  <p>Bir ara, bir adam Hasan Halife’nin başına doğru bir sopa indirdi, bu sopayı o anda hançer ve kılıçlar takip etti, atından düşürdükleri ağayı lahzada öldürdüler ve lahzada ana doğması soyarak ayak bileklerine ip geçirdiler, Atmeydanı’na sürüyerek götürdüler, meydandaki çınarlardan birinin bir dalına ayaklarından baş aşağı astılar.</p>

  <p>Öldürüldüğü zaman yeniçeri ağalığı üzerinde bulunuyordu. Yahut ki azledilmiş, fakat yerine bir başkası tayin edilmemişti.O gün Sultan Murad tarafından ocaktan yetişme Köse Mehmed Ağa, yeniçeri ağası tayin edildi.</p>

  <p>Defterdar Mustafa Paşa da, ya aynı gün ya bir gün sonra Vefa’da bir evde bulundu. Evvela Atmeydanı’na, oradan Sadrazam Receb Paşanın sarayına götürüldü. Sadrazam paşa hemen atlanıp Sarayı Hümayun’a gitti. Sultan Murad’dan Mustafa Paşanın idam fermanını aldı, döndü. Mustafa Paşa’yı elleri arkasına bağlı siyaset meydanına çıkardılar ve çökertip boynunu vurdular. Başsız ceset ihtilalcilere verildi, artık bir kaide olmuştur, hemen çırılçıplak soyuldu, ayaklarına ip takıldı ve Hasan Halife'nin sallandığı ağacın başka bir dalına baş aşağı asıldı. Kesik başı ne oldu ?.. Bir kayda rastlamadık.</p>

  <p>Bu iki çıplak ceset, soğuktan kaskatı olmuş, birkaç gün karlı buzlu rüzgârla lapa lapa savrulan kar arasında, garip garip, vahşetle sallanıp durdu. Aşağıdaki kıta adı meçhul bir halk şairinindir:</p>

  <p><span style="font-style:italic;">“Biri başsız idi birisi başlı</span></p>

  <p><span style="font-style:italic;">Biri taze civan birisi yaşlı</span></p>

  <p><span style="font-style:italic;">Defterdar paşanın aslı</span> <span style="font-style: italic;">Ayaşlı</span></p>

  <p><span style="font-style: italic;">Hasan Ağa şehrî civan dörtkaşlı.”</span></p>

  <p><span style="font-style:italic;"><br /></span></p>

  <p><span style="font-style:italic;"><br /></span></p>

  <h3 id="sigil_toc_id_45"><a id="bookmark3"></a> <span style="font-weight:bold;">İhtilal havası içinde hicrî 1041 ramazanı</span></h3>

  <p>Bu uzun ihtilalde ayaktakımı gılzetinin ne hal aldığını gösteren acı ve müthiş misaldir:</p>

  <p>Yeniçeriler ile kapıkulu sipahisinin peşine takılıp ihtilale katılan cebeciler toplandılar.</p>

  <p>- Bre canım, biz adam değil miyiz ?.. dediler, yeniçeri ile sipahi sadrazamı, yeniçeri ağasını ve padişahın şöyle makbul bir nedimini paraladılar, biz dahi zabitlerimizin hakkından gelip şanımızı ispat etsek gerektir!..</p>

  <p>Hemen Cebeciler Ocağı’ndan şöhret sahibi bir çorbacı ağanın evine hücum ettiler. Çorbacıyı paralayıp öldürdüler, evini yağma ettiler ve yeniçeriler ile sipahilere uyarak paraladıkları o garip adamı çırılçıplak soydular, ayaklarına ip takıp mahut çınara asmak üzere Atmeydanı’na getirdiler, fakat sipahiler mâni oldu.</p>

  <p>- Yok!.. dediler, cebeciler çorbacısı bir adam mıdır ki, böyle kibarlarla beraber aynı ağaca asılsın !..</p>

  <p>Bu kanlı vakalardan sonra İstanbul bir müddet yeniçeri ve sipahi zorbalarının elinde kaldı. Tabanı yarık, yeni yakası bitli, ırzını, namusunu bir lüle tütüne değişir ve tüyünü düzmek için de ihtilal günlerinde saray ve konak yağmalamalarını fırsat bilir kaldırım uşakları eclaf da birer sokak ağası oldular, her türlü şenaat, fuhuş, rezalet göz göre göre işlenir oldu, pervasızca sokağa döküldü. O devirde yaşamış bir müverrih Enderunlu Mehmed Halife ortalığın halini şöyle tasvir ediyor:</p>

  <p>“Divanı Hümayun’da Sadrazam Hafız Ahmed Paşa’yı katlettiler, Yeniçeri Ağası Hasan Ağa’yı ve musahip Musa Çelebi’yi katlettiler. O zaman kulun şol mertebe tuğyanı vardı ki, gündüz hamam basarlar, hamamdan peştamalla çıplak avrat çıkarırlar, camilerin içinde çubuk yakıp tütün içerler, Müslümanların ırzını namusunu ayakları altına alıp evler, saraylar basarlardı. Hele kahvehanelerde ve meyhanelerde olan fuhuş ve rezalet anlatılamaz. Nizamı âlem öylesine bozulmuştu.”</p>

  <p>Manzara ihtilalci zorbaları da düşündürmeye başlamıştı. Sipahilerin söz sahiplerinden Saka Mehmed, Cin Ali, Salih Efendi, Çalık Derviş, Mahmudağaoğlu, Yemişçi Mustafa ve daha gayrileri toplanıp konuştular ve şu ağız birliğine vardılar.</p>

  <p>“Hazmedilmez ve asla affedilmez işler yaptık. Bu mertebe isyandan ve âlemi şu hale düşürdükten sonra bu padişah eline fırsat düşünce bizi sağ bırakmaz, nereye kaçsak, nerede gizlensek bize kurtuluş yoktur. Bizim için tek halas yolu Sultan Murad'ı tahttan indirip kardeşlerinden birini padişah yapmaktır. Yeni padişahın yanında birer mevki sahibi oluruz, âleme yeni bir nizam veririz, padişahı kendimizden hoşnut kılarız... ”</p>

  <p>İçlerinde büyük nüfuz sahibi olanlardan biri Rum Mehmed Ağa’ydı, ortaya atılan bu yeni ve büyük ve belki de yeniden pek çok kanların dökülmesine sebep olacak fitneye şiddetle itiraz etti:</p>

  <p>- Padişahımızı aldatanlardan istediğimiz gibi intikam aldık, fesadı daha ileri götürürsek, âlem zaten ayak üstünde, eliyazübillah devlet güneşini söndürürüz, Devleti Âli Osman münkariz olur. Zira sipahi zorbaları bu madde için de Receb Paşa tarafından gereği gibi ifsat edilmişlerdi.</p>

  <p>Tahttan padişah indirme, Osmanlı tarihindeki ihtilallerde daima en büyük iş olagelmiştir, sipahilerin kendi başlarına başarabilecekleri şey değildi, yeniçerilerle mutlak şekilde ittifak etmeleri lazımdı. Onun içindir ki, kendi aralarında kesin karar verdikten sonra sipahi zorbaları Yeniçeri Ocağı’na başvurdular.</p>

  <p>Saray’dan çıkma Hasan Halife'nin yerine yeniçeri ağası olan Köse Mehmed Ağa ocaktan yetişmiş, çekirdekten yeniçeriydi; Sultan Murad’a sadakatle bağlı kaldı; yeniçeri neferlerini de, ocakta kademe kademe yükseldikçe hoşnut tutagelmiş, neferin gönlüne girmişti, ocaklı, “Bu bir büyük meseledir, ağamız nerede ise biz oradayız...” dedi. Köse Mehmed Ağa da, sipahi zorbalarını asla ürkütmeden padişah değiştirmenin vahametini anlattı, Yeniçeri Ocağı sipahilerin cülus teklifini şiddetle reddetti.</p>

  <p>Köse Mehmed Ağa günde birkaç sefer gizlice saraya gidip padişahla buluşmakta ve dışarıda olup bitenleri tezi tezine Sultan Murad’a arz etmekteydi. Güçlükle önlediği bu yeni fitneyi de anlatırken,</p>

  <p>- Padişahım, bu maddenin de başı Receb Paşa’dır, Musa Çelebi’yi de Canbuladoğlu’yla söz birliği edip senden alan ve o mazlumu yeniçerilerin haşaratı ile sipahilere paralatan odur... dedi ve sipahi zorbalarından Rum Mehmed Ağa'nın da cülus meselesine muhalefet ettiğini söyledi.</p>

  <p>Sultan Murad Rum Mehmed’e gizlice şahane ihsanlarda bulundu, yeniçerilerin ve Rum Mehmed'in muhalefeti Receb Paşa’nın hazırladığı yeni fitneyi alevlenmeden bastırdı.</p>

  <p>Sinirli hava biraz yatıştı, “Padişahımız olup biten maddelerde cümle suçları bağışlamıştır” sözü çıktı ve işte bu sakinleşen hava içindedir ki, mübarek ramazan ayı girdi.</p>

  <p>Nakletmekte olduğumuz vakalar hicri takvimde 1041 yılının recep ve şaban aylarında geçmiştir. O yılın ramazanı da martın yirmi ikinci günü girmişti.</p>

  <p>Naima Efendi şöylece anlatıyor:</p>

  <p>“Ramazanı şerif geldi. Sipahi kıyafetine girmiş halk eşkıyası, şeytan kılıklı hayta ve hazele güruhu takım takım, hepsi pürsilah, semt semt kurdukları meclislerde iyş ü işret sofraları donattılar ve fisk ü şenaatlerine devam ettiler. Kimi güzel güzel yüzlü ve kimi de acaip dev misali koca koca heykeller, kuklalar yaptılar, sokaklara kandillerle yer mahyaları kurdular, arkalarında bir sürü baldırı çıplak, davul zurnayla “Allah!.. Allah!..” sayhaları gökyüzünü tutarak ve geceleri de ellerinde meşalelerle İstanbul sokaklarını dolaşmaya başladılar ve İstanbul halkından zorla kukla ve mahya seyri ve eğlencesi parası topladılar. Vüzera, ulema, kibar ve zenginlerin kapılarına bu şehir çetelerinden biri gelir dayanır, bahşişini alıp giderken köşe başından bir yeni güruh çıkar gelirdi. Kuklalarını, çengilerini, köçeklerini oynatır, çuha, kumaş, nakit kuruş ve akçe, her kapının şanına layık ihsanını alırdı."</p>

  <p>Büyük müverrih hicrî 1041 ramazanının rezaletlerini tasvire şöyle devam ediyor:</p>

  <p>“Yeniçeri ve sipahinin erazili ve baldırı çıplak şehirliden davullu zurnalı ve kuklalı köçekli soyguncular bir kapıya vardıklarında yüz kuruş verilse,</p>

  <p>- Bu falanın kapısıdır, buraya bin kuruş paha biçtik !.. -Yok!.. Bura filan devletlinin menzilidir, temaşa parası iki bindir!.. derlerdi.”</p>

  <p>Yine Hasanbeyzade ile Naima’dan öğreniyoruz, istedikleri bahşiş verilmeyecek veya bahşişin çıkması azıcık gecikecek olsa konağı yakıyoruz diye ellerindeki meşaleleri o devrin o muhteşem ahşap saray ve konaklarının geniş saçaklarına ve şahnişinlerine doğru kaldırarak,</p>

  <p>- Şu kadar yüz kuruş ve şu kadar çuha ve kumaş tiz getirin, yoksa konağı yakıyoruz!.. diye saçakları meşalelerle tutuştururlardı. Çaresiz menzil sahibi haytaların ayaklarına düşer, yalvarır, tutuşturulan saçağı söndürtür ve istediklerini de verirdi.</p>

  <p>Ramazan sona erinceye kadar bu davullu zurnalı, köçekli çengili, kuklalı, meşaleli gece çapulları devam etti. Yalnız büyük konaklar, saray yavruları ve saraylar değil, namus erbabından orta halli kimselerin kapıları da çalındı, herkesin evinde hediyelik hazır eşya bulunmaz, o şehir eşkıyasına taze gelinlerin veya gelinlik kızların sandıklardaki çeyiz eşyaları verildi.</p>

  <p>Bayram oldu, üç gün de sokaklara, meydanlara salıncaklar kurdular, devlet erkânını, İstanbul âyan, eşraf ve kibarını düğüne davet eder gibi kınalı mumlarla, salıncaklara davet ettiler, salıncaklara gelenler de çuha ve kumaş ve bohça bohça çamaşır ve esvap bayram hediyeleriyle geldiler, her salıncakta bir dükkân dolduracak mal toplandı. Ve faraza bir vezire yüz mumdan fazla geldi, her mumun üzerinde, “Bu falan salıncağın mumudur” diye bir de kâğıt vardı. Mum alanlar salıncaklara verecekleri hediyelerin defterini yaptırdılar, arabalara yüklenen hediye denkleri salıncakları birer birer dolaşarak bu defterlere göre dağıtıldı. Tam rezalettir.</p>

  <p>Bayramdaki küstahlıklarını padişahın anası Kösem Sultan ile bizzat padişahı dahi kınalı mumla salıncağa çağıracak kadar ileri götürdüler; kendileri gelmediler ama hediyeleri geldi.</p>

  <p>Bu 1041 ramazanında ve Ramazan Bayramında olanları anlatırken Naima Efendi, “Nice erazil ve biedep cahiller ramazan günleri alenen oruç bozdular, sokaklarda, kahvehanelerde tütün içtiler, alenen şenaati kabiha, fuhuş irtikâp ettiler, kimse menine kadir olmazdı” diyor.</p>

  <p>Yine onun anlattıklarıdır:</p>

  <p>“Yalın ayaklarına bir pabuç almaya kudreti olmayanlar katar sahibi ağa oldu; bayramdan sonra da hepsi mekânına menziline çekildi. Ortada ancak zorbabaşılar kaldı.”</p>

  <p>Asıl ortada kalan fitne kundakçısı Sadrazam Receb Paşaydı.</p>

  <p>Yeniçeri Ağası Köse Mehmed Ağa'nın sadakati ve sadakat yolunda cesaretle himmet ve gayreti sayesinde yeniçerileri kendi tarafına çevirmeye muvaffak olan Sultan Murad artık ne Receb Paşa’dan ne de sipahi zorbalarından korkacaktı. Bayramın ayı çıkmadan, 28 şevval 1041 ve 18 mayıs 1632 salı günü, divan günüdür, Receb Paşa erkenden saraya geldi ve gelir gelmez, divan toplanmadan padişah tarafından huzura çağrıldı. Kuvvetle tahmin ediyoruz ki vaka Arz Odası’nda geçmiştir; aksak adımlarıyla huzura çıkan Receb Paşa Osmanlı protokolü icabı taht eşiği, saçağı öpecekti, buna resmî ıstılahında “ayak öpme” denilir, fakat yine o protokol icabı sadrazamlar huzura divan dağıldıktan sonra girerlerdi, vakitsiz, erken davet kendisini şaşırttığı için Receb Paşa bir tereddüt anı geçirmişti. Sultan Murad kaşları çatık,</p>

  <p>- Beri gel topal zorbabaşı!.. dedi.</p>

  <p>Bu hitap Receb Paşa’nın “canını başına sıçrattı”, alçak adamlar cebîn olurlar, kendilerinde aciz ve karşısındakinde kuvvet hissedince hemen zelil olurlar.</p>

  <p>- Hâşâ padişahım!.. Vallah billah padişahımın rızasından dışarı zerre kadar hareketim yoktur! diyerek türlü türlü yeminler etti.</p>

  <p>Receb Paşa’nın ayak divanı günündeki tehdidini unutmamış olan Sultan Murad,</p>

  <p>- Bre kâfir abdest al!.. dedi.</p>

  <p>Kendi tezvir ve fesadıyla ayaklanıp kükremiş olan yeniçeriler ile kapıkulu sipahileri birtakım masumların başını isterken adeta alay ederek, “Uşak efendisine feda olagelmiştir!..” diyen Topal Receb Paşa’nm dili tutuldu, sızılı bacakları da gövdesini çekemeyerek olduğu yere çöktü. Ölüm karşısında abdest almak muhakkak ki metanet ve celadet sahiplerinin işidir. Padişah onun bu zelil çöküşünü seyre tahammül edemedi.</p>

  <p>- Tiz şu hainin başını kesin! dedi.</p>

  <p>Hazırda cellat yoktu. Zülüflü baltacılardan iki zeberdest tüvana oğlan Receb Paşa’nın boynuna kement atarak boğdular.</p>

  <p>Dalga dalga uzun bir ihtilalin sağladığı sadrazamlığı ancak üç ay sürmüştü. Bu üç ay içinde saraya her gelişinde kapıkulu sipahisi zorbalarının namlılarından birkaçını da yüzlerce adamlarıyla peşine takar, Babıhümayun’a kadar bu avamî kuvvet gösterisiyle gelirdi. O gün de öyle gelmişti; sipahiler Babıhümayun’un önünde paşalarını bekliyordu. “Kemendin izi boynuna kara yılan gibi sarılmış” Receb Paşa’nın cesedini bir hasıra koydular ve hasırla sürüyerek Babıhümayun’dan dışarı bıraktılar. Sadrazamın boğuk cesedini gören paşalılar ile sipahileri bir dehşet aldı; az evvel kabadayı nümayişiyle el kol sallayıp palabıyık buran adamlar bir anda çil yavrusu gibi dağıldı.</p>

  <p>Receb Paşa’nın koynundan alınan mühri hümayun “Tabanıyassı” lakabıyla meşhur Arnavut Mehmed Paşa’ya verildi; padişahın yeni sadrazamına ilk hitabı da,</p>

  <p>- Göreyim seni, zorbaların hakkından gelesin!.. oldu.</p>

  <p><br /></p>

  <p><br /></p>

  <h3 id="sigil_toc_id_46"><a id="bookmark4"></a> <span style="font-weight:bold;">Halep vakası</span></h3>

  <p>Biri ağa, biri paşa iki adaş, Köse Mehmed yeniçerileri zapt u rapt altına alınca Düztaban Mehmed de zorba kapıkulu sipahilerinin hakkından gelmeye muvaffak oldu.</p>

  <p>Receb Paşa’nın idamından sonra sarayda deniz kenarında kale bedeni üstünde Sinanpaşa Köşkü önünde, fakat bu sefer padişahın isteğiyle büyük bir ayak divanı toplandı. Şeyhülislamın ve yüksek mevki ve payeli ulemanın, sadrazam ve bütün vezirlerin, devlet erkânının, İstanbul âyan ve eşrafının ve yeniçeri ağası ile Yeniçeri Ocağı’nın bütün katar ağaları ile çorbacı ve odabaşılarının, sipahi bölük ağalarının iştirak ettiği bu divanda, padişahın oturduğu taht, köşkün bahçeye açılan kapısı önüne konmuştu, ilk sözü padişah aldı; âlemin keşmekeşinden devletin gördüğü zararları anlatarak uzunca bir konuşma yaptı ve nihayet,</p>

  <p>- Yeniçeri ve sipahi kullarım aralarından birkaç ihtiyar kimseleri seçip göndersinler, dilekleri ne ise bu divanda söylesinler ve burada verilecek karar ne ise ona razı olsunlar, âleme bir nizam verelim artık!.. dedi.</p>

  <p>Yeniçeri ve sipahi neferlerinin temsilcileri de geldi. Köşkün altındaki sahil boyu da sipahi ve yeniçeriyle, adım atılamayacak şekilde doldu.</p>

  <p>Bu ayak divanında Sultan Murad önce yeniçerilere hitap etti.</p>

  <p>- Bu devlette asker, ulu ecdadıma itaat edegelmişken siz o yoldan çıktınız, asi oldunuz, bunca vakalar oldu. Devlet binası sarsılıyor !.. Düşmanlara fırsat düşüyor!.. Bunun sonunun dünyada hüsran ve ahirette de gazabı Rahman olduğunu bilin!.. dedi.</p>

  <p>Yeniçeriler padişahı alkışladı ve Yeniçeri Ağası Köse Mehmed Ağa ocak adına,</p>

  <p>- Devletli padişahım, sen bizim padişahımızsın, bizim sana bir veçhile muhalefetimiz yoktur, dostuna dost, düşmanına düşmanız... dedi.</p>

  <p>Sultan Murad,</p>

  <p>- Aranızda fitne ve fesat koparmış bedbahtlar vardır, sizi iki cihanda bednam eden onlardır, sözünüzün doğruluğuna inanmam için o makule müfsitleri himayeden el çekip bana teslim edin, onları katlile ortadan nifak ve fesadı kaldıralım! deyince yeniçeri ağası ve bütün ocaklı bir ağızdan,</p>

  <p>- Biz şevketli padişahımıza itaat üzereyiz, maazallah o eşkıyayı himaye etmeyiz, padişahımıza kulluğa gerekmeyen ocağımıza da gerekmez!.. diye bağrıştılar.</p>

  <p>Sultan Murad “Vallah mı? Billah mı?” diye yeniçerilere, ortaya konulan bir mushafa el bastırarak bizzat teker teker yemin ettirdi ve bu yemini divandaki ulemaya resmen ve şeran tescil ettirdi.</p>

  <p>İşte Sinanpaşa Köşkü ayak divanındaki bu yeniçeri yeminidir ki, Sultan Murad’a ayaklanmaların ön saflarında bulunmuş yeniçeriler ile kapıkulu sipahisi zorbalarının amansız tedibine imkân verdi. Hadiselerin bundan sonra gelişen safhaları bu yazıların konu sınırı dışında kalır. Şu kadar kaydedelim ki, o dalga dalga ihtilale ön safta karışmış olanlardan tek kişi sağ bırakılmadı, genç padişah üstüne yemin ettiği intikamını pek yaman aldı.</p>

  <p>Biz yeniçerilerin ahvalini takip edelim.</p>

  <p>Sinanpaşa Köşkü yemininin üstünden iki sene geçti, Sultan Murad artık gaddar bir müstebitti. Bu üç sene içinde istibdadının en müthiş icra amiri de Yeniçeri Ağası Köse Mehmed Ağa’ydı. “Yeniçeri ve sipahi eşkıyasını ben tepeledim” diyen bu biçare artık adam öldürmekten adeta zevk alan bir canavar olmuştu. Bu üç yıl içinde suçluların yanında sayısız masum, mazlum kanı döktüğü söylenir.</p>

  <p>Sadrazam orduyla İran üzerine sefere çıkmış, Köse Mehmed Ağa da yeniçerilerin başında seferli olmuş, Orduyı Hümayun Halep kışlağındaydı; hicrî 1043 şabanının yirmi ikinci bir pazartesi günü (21 şubat 1634) Halep’te bir yeniçeri ayaklanması oldu. Neferler ulufelerinin kuruş olarak verilmesini istiyordu, yeniçeri ağası da “Akçe olarak verilegelmiştir, değişmez” diyordu. Yeni kapıya çıkmış beş yüz kadar tüysüz genç yeniçeri, Naima’nın tabiriyle “saderu yiğitler” toplandılar ve,</p>

  <p>- Biz yeniçeri ağasını, yeniçeri kethüdasını ve yeniçeri kâtibini istemeyiz!.. dediler ve Halep’te ağaların konduğu eve hücum ettiler.</p>

  <p>Köse Mehmed Ağa aleyhinde bir ayaklanma hazırlandığını haber almıştı ve kıymetli eşyasını gizlice İstanbul’a kaçırmıştı, kendisi de ağalıktan çekilmeyi kafasına koymuştu; fakat cebbar adam birtakım çoluk çocuğun karşısında hemen boyun eğmedi, genç yeniçerilere,</p>

  <p>- Bre ben de sizi istemem!.. dedi.</p>

  <p>Ağanın içoğlanları kapıya dayanmış yeniçerilere birkaç ok attı, içlerinden dört delikanlı öldü. Oklar yaydan çıkınca da vaka büyüdü. Gençler sadrazama gittiler.</p>

  <p>- Biz ağayı, kethüdayı ve kâtibi istemeyiz!.. dediler.</p>

  <p>Vezir,</p>

  <p>- Durun bakalım, ağaları da çağıralım, dinleyelim, meselenin aslını öğrenelim!.. diyecek oldu.</p>

  <p>Gençler ayak dirediler, bağrıştılar.</p>

  <p>- Sen dinle dinleme, biz orasına karışmayız, bildiğimiz şudur ki biz o ağaları istemeyiz!.. dediler.</p>

  <p>Paşa yeniçeri ağası ile kethüda beyi davet etti, gelmediler, başçavuş ile muhzır ağayı gönderdiler, onlar da,</p>

  <p>- Ağalar selam eder, elinizi öper, “Şimdiden sonra bize ağalık ve kethüdalık gerekmez biz oraya varmayız” derler... dediler.</p>

  <p>Sadrazam Tabanıyassı Mehmed Paşa, Köse Ağa’yı feda etmek istemiyordu, kapısına dayanmış olan genç yeniçerilere nasihatçi yolladı, taşa tuttular, dinlemediler. Bizzat kendisi çıktı, nasihat edecek oldu, ona karşı da sadece, “istemeyiz!.. " diye bağrıştılar. Bunun üzerine paşa içeri girdi ve istemedikleri adamların azledildiklerini gençlere tebliğ etti. Yine dağılmadılar.</p>

  <p>- Ağa bizi oka tutturdu, birkaç yoldaşımız telef oldu, bize o adamları ver ki öldürelim!.. dediler.</p>

  <p>Yeniçeri Ağası Köse Mehmed Ağa ise çoktan atlanmış ve Halep'ten çıkarak İstanbul yolunu tutmuştu. Akşam oldu “tazeru yiğitler” paşa kapısından çekildiler, fakat dağılmadılar, ertesi sabah yine paşa kapısına gittiler.</p>

  <p>Halep ayaklanmasının ikinci günü kanlı oldu. Salı divan günüydü, paşa kapısı açıktı, beş yüz nefer şahbaz delikanlı devlet teşrifatını çiğneyerek divanı istila etti, sadrazama,</p>

  <p>- İstediklerimizi bul bize, paralayalım ve illa seni ve adamlarını sağ komayız!.. dediler.</p>

  <p>Mehmed Paşa aşağıdan aldı.</p>

  <p>- Kaçmışlar, aratıyorum! dedi.</p>

  <p>Fakat vezir yumuşak konuşunca berikiler azdılar, bunun üzerine Tabanıyassı Mehmed Paşa birden gazaba geldi.</p>

  <p>- Bre burası padişah divanıdır, yıkılın çıkın edepsizler!.. diye bağırdı.</p>

  <p>Divan hademesi ve paşanın içoğlanları yeniçerileri paşa divanından çıkarmak için sopa yumruk giriştiler. Naima, “Tam dört saat mukatele oldu, köpek cengi ve sarhoş savaşı ettiler ve ol biedeplerden elliden ziyadesi telef oldu ve pek çoğu yaralandı, gerisi kaçtı, yaralılar da hamam külhanlarına gizlendiler” diyor.</p>

  <p>Ordu cenk yolundaydı, tecavüze uğrayan sadrazam aynı zamanda serdardı, hadiseyi kapanmış saymadı, firarileri çadırlarından ve yaralıları da külhandan toplatarak dört yüzden fazla delikanlının başlarını vurdurdu. Ve vakayı bütün tafsilatıyla yazarak İstanbul’da padişaha arz etti. Sultan Murad da kapıcılar kethüdasını, adı Nasuhpaşazade Hüseyin Ağa’dır, bir fermanla Halep yoluna çıkardı; “Köse Mehmed’e nerede rastlarsan katlet!” dedi.</p>

  <p>Köse Mehmed Ağa ise padişahın kendisini feda edeceğine asla ihtimal vermiyordu, İstanbul'a konaklarda dura eğlene geliyordu, Hüseyin Ağa’yla İstanbul’a yakın bir menzilde karşılaştı. Kapıcılar kethüdası idam fermanını gösterip yakasına yapışınca yalvardı.</p>

  <p>- Padişaha ne mertebe hizmet ettiğimi bilirsiniz, zorbaları katlederek istiklal ile saltanatına ben sebep oldum, senden ricam beni burada öldürme, padişahıma diri diri götür, ümit ederim ki beni görünce bana kıymaz... dedi.</p>

  <p>Hüseyin Ağa Köse Mehmed Ağa’yı padişaha diri götürdü. Ağa, padişaha da hizmetlerini hatırlattı.</p>

  <p>- Uğrunda canımla başımla çalıştım, bir gün gelir yine lazım olurum, bana kıymak doğru mudur?.. Uğrunda hizmet edenlere kıyarsan bundan sonra sana sadakatle hizmet edecek adam bulunur mu?.. dedi. Cahil adamdı, padişahı tehdit ettiğinin belki farkında bile değildi. Ağlayarak, çırpınarak söylediği bu sözler Sultan Murad’ı büsbütün gazaba getirdi, genç ve gaddar hükümdar,</p>

  <p>- Bre melun... Halep’te şu kadar yüz saderu şahbaz yiğitlerin başları senin kaynattığın fitneyle vuruldu, şimdi zeytinyağı gibi üste çıkarsın!.. Şunun başını kesin, söyletmeyin!.. diye bağırdı.</p>

  <p>Celladın satırı Köse Mehmed Ağa’nın başını o anda uçuruverdi.</p>

  <p>Burada birkaç yeniçeri adı kaydedelim. Bir gün Sultan Murad tebdil geziyordu, esnaftan ağa kılıklı bir sarı adam gördü. “Yakalayın şu herifi!..” dedi. Gayet kuvvetli göz hafızası vardı.</p>

  <p>- Bre sen Hafız Ahmed Paşa’yı sipahiler yere serdikten sonra göğsüne çıkıp oturup o mazlumu hançerleyen yeniçeri değil misin ?.. diye sordu.</p>

  <p>Adam inkâra mecal bulamadı. “Oyum, Receb Paşa hizmetim karşılığı beni ocaktan çıkarıp bir sipahi dirliğiyle taltif etmişti...” dedi. Adı Sarı Mustafa’ydı, Hafız Paşa’nın şehit edildiği yerde kafası kesildi.</p>

  <p>Hafız Paşa vakasında ihtilalcilerin en ön saflarında bulunarak kendisine karşı küstahça konuşmuş olan iki yeniçeriyi de yine böyle görmüş, teşhis etmiş, yakalatmış ve başlarını vurdurmuştu, bunlardan birinin adı Ekşi Uzun Hasan, öbürünün adı Kel Abdi’ydi.</p>

  <p>Bu da o devre ait bir yeniçeri fıkrasıdır:</p>

  <p>Sultan Murad 1635’te İran üzerine Revan seferine çıktı. Her konakta, her menzilde âyandan, eşraftan, vali, sancakbeyi ve kadı, kimine mütegallibe, kimine eski zorba ve şaki, kimine zalim ve mürteşî, bir suç bulaştırılarak durmadan başlar kesiliyordu ve padişah ardında kanlı bir iz bırakıyordu.Konya’ya vardığında tebdili kıyafet edip atla Sultan Alaeddin Tepesi’ndeki meşhur tarihî kaleyi görmeye ve teftişe gitti. Kalenin dizdarı doksanlık bir yeniçeriydi, ak koçan halinde bir Arnavut’tu, kalenin bir burcu üstünden padişahı gördü.</p>

  <p>- More ağa attan in!.. Kaleye yaya gel!.. Bura padişah kalesidir, atla çıkılmaz!.. diye bağırdı.</p>

  <p>Sultan Murad attan indi ve kaleye yaya çıktı. Gelen ağanın Sultan Murad olduğunu öğrenen ihtiyar dizdar ak sakalının kızıl kanıyla boyanacağını zannederken,</p>

  <p>- İhtiyar!.. Aferinler sana, padişah kalesi böyle korunur!.. diyen padişahtan ummadığı ihsana nail oldu.</p>

  <p>Kanlı padişahın amansız kılıcı yeniçerileri sıkı disiplin altına almıştı ama Yeniçeri Ocağı’nın bozulmuş nizamı devam ediyordu. Ocakta en büyük suiistimal de ana kütük defterlerinde yapılıyordu. Ocakta ölüm vakalarıyla yerler boşaldıkça boş yerler acemi oğlanlarıyla doldurulacak yerde şehirliden gençler ve hatta çocuklar rüşvetle yeniçeri yazılarak ulufeye bağlanıyordu. Ocak nizamından bahsederken uzun uzun anlatmıştık, yeni bir nefer kaydının ocak defterine işlenmesi için en son, yeniçeri ağasının mühürlü bir tezkiresi, kayıt emri lazımdı, bir yeniçeri kâtibi bu emri almayınca asla kayıt yapamazdı.</p>

  <p>Sultan Murad Revan seferi dönüşünde itimat ettiği bir adama yüz esedî (arslanlı) kuruş verip yeniçeri kâtibi bir Osman Efendi’ye gönderdi, bu adam bu parayı kâtibe rüşvet olarak verecek ve bir şabbı emred oğlanı yeniçeri yazdıracaktı. Osman Efendi Sultan Murad’ın gazabından korkarak rüşveti reddetti ve kaydı yapmadı, padişah aynı adamı ikinci sefer yüz altınla gönderdi, kâtip yine reddetti, fakat adam,</p>

  <p>- Sen benim işimi yapmazsın ama benim Ağakapısı'nda bir dostum var, şimdi gider bu yüz altını yeniçeri ağasına veririm, kayıt kâğıdını alırım, sen de yüz altını almadığınla kalırsın!.. dedi; tam çıkıp gitmek üzereydi, kâtip. “Gel! Yüz altını ver... Ama bir ferde söylemeyeceğine yemin et..” dedi. Ertesi gün Kâtip Osman Efendi’nin başını cellat satırı aldı.</p>

  <p><br /></p>

  <p><br /></p>

  <h3 id="sigil_toc_id_47"><a id="bookmark0z"></a> <span style="font-weight:bold;">1648 ihtilali</span></h3>

  <p>Sultan IV. Murad'ın devri ihtilallerle başlamıştı, bu kanlı müstebit padişah öldüğü zaman, amansız kılıcıyla yeniçerileri yaman sindirmiş bulunuyordu. Halefi ve kardeşi Sultan İbrahim’in devri o sükûn içinde başladı. Fakat sekiz yıl sonra yine kanlı bir yeniçeri ihtilaliyle sona erdi.</p>

  <p>Bu yeni ihtilalin hususiyeti, ilk defa olarak Yeniçeri Ocağı’nın büyük ağaları (Ağakapısı erkânı, yeniçeri ağası ile katar ağaları) tarafından hazırlanmış ve idare edilmiş olmasıdır; çorbacılar, odabaşılar ve neferler bu büyük ağaların elinde sadece alet oldular, tarih kaynaklarımızdaki tabiriyle “kul'un “İsteriz!.." sesi işitilmedi, emirle vurdular ve paraladılar. İsimleri Koca Bektaş Ağa, Koca Muslihiddin Ağa, Kara Murad Ağa, Kara Çavuş Mustafa Ağa, Çelebi Mustafa Ağa olan yeniçerilerin bu büyük ağalarının Saray’daki destekleri, ortakları, sadık müttefikleri ve hatta bu ihtilalin perde arkası bir numaralı lideri de ilk defa olarak bir kadın, Sultan İbrahim’in öz anası, can düşmanı ve sonra da katillerinden biri olan Kösem Mahpeyker Sultan oldu.</p>

  <p>Sultan İbrahim’i deviren yeniçeri ihtilalinin sebebini anlatmak için bu padişahın yakından mütalaası lazımdır, çok bahtsız bir simadır. Allah'ın sillesini pek çabuk yemiş ve hepsi de cezalarını dünyada görmüş olan katilleri, cinayetlerini meşru gösterebilmek için vahşiyane öldürdükleri o biçareye bir “deli" damgası vurdular, gaddar ve hunhar bir sefih olarak lekelediler, devrinden zamanımıza kadar bu isnatlar bütün yazarları şaşırtmıştır. <span style="font-style: italic;">Osmanlı Padişahları</span> adlı eserimizde simaları en doğru çizgileriyle göstermeye çalışmış ve bu bahtsız hükümdar üzerinde ehemmiyetle durmuştuk. Burada bir yeniçeri ihtilalinin sebebini anlatırken iki üç satırla yetineceğiz.</p>

  <p>Kösem, Sultan IV. Murad’ın anası olarak, bir nevi Saray kadınları mahpushanesi olan Beyazıt Meydanındaki Eski Saray’dan Topkapı Sarayı’na gelince, karşısında bir haseki sultan, oğlu Sultan Murad’ı güzelliği ve kadın sihir ve füsunuyla bend edecek bir padişah zevcesi görmek istememişti. Sultan Murad'ı o küçük yaşında güzel güzel erkek çocuklarla düşüp kalkmaya sevk etti, ona muhabbeti, aşkı, nigârda, kızda kadında değil mahbublarda arattı ve buldurdu. Kösem’in hem saltanata, hem servete sonsuz hırsı vardı. Rüşvet aldı, ticaret işleriyle uğraştı, hanlar yaptırdı, simsarlar besledi, padişahın yâranı da valde sultanın tuttuğu yolu takip ettiler, astronomik rakamlarla hesaplanır servetlere sahip oldular. Halk da gaddar müstebidin kahredici pençesinde yıllarca inledi.</p>

  <p>Sultan İbrahim tahta çıkınca halk ona bir kurtarıcı olarak baktı; pek genç olduğu halde “padişah baba” dedi ve çok sevdi; ağır sinir hastasıydı, buna rağmen o da halkçı olmasını bildi.</p>

  <p>Sultan Murad’ın Saray yâranı dağıtılmıştı. Yeni devrin yeni devletlileri o eski yâranın nail oldukları nimetlere kendilerinin de kavuşacaklarını umuyorlardı. Sultan İbrahim bu imkânları vermedi, hatta anasının bile nüfuz ticaretine mâni oldu, Kösem Sultan’ı evvela Topkapı dışındaki bahçesine, sonra da, şehirden daha daha uzaklaştırmak için Florya’daki mirî İskender Çelebi Bahçesi'ne sürdü. Bu yerlerin isimleri bahçedir, her birinde mükellef kasırlar vardır.</p>

  <p>İşte bu sürgündür ki, Kösem’i Yeniçeri Ocağı’nın büyük ağalarıyla gizlice anlaşmaya sevk etti. Sultan İbrahim’i tahttan indirip yedi yaşında bir sabî olan oğlu Şehzade Mehmed’i padişah yapacaklar ve Saray’da Kösem, dışarda ağalar, yeniçeri palasına dayanarak devleti diledikleri gibi idare edeceklerdi; o devlet ki Girit Adası’nda Venedik’le bir harbe girişmiş bulunuyordu; karada ve denizde çok kanlı çarpışmalarla gayet uzun sürecekti. Bütün Doğu Akdeniz sahilleri ile Adalar Denizi’nin sahibi olan Osmanlı İmparatorluğu’nun kendi sularının ve deniz yollarının ortasında bir fitne çıbanı gibi duran bu adayı ilhak etmesi hayatî zaruretti. Bunu gören ve Girit Harbi’ne tereddüt etmeden başlayan da, katilleri tarafından “deli” diye damgalanmış Sultan İbrahim'di. Kösem de, ocak ağaları da cahildi, kafalarındaki hikmeti hükümet, yüksek memurların azli ve tayini, en kaba, en basit anlamıyla hükmetmek, saltanat sürmek, gayesiz ve hudutsuz mal, hazine yığmaktı. Ağaların Kösem’den farkı, bunlara avam çeşnisinde nefis lezzetlerinin eklenmesiydi. Bu satırlar arasında şurasını da ehemmiyetle belirtelim ki, Sultan İbrahim’i hatasız, faziletli, âli ruhlu bir hükümdar olarak görmüyorum. Belirtmek istediğim ne askerin, ne de halkın Sultan İbrahim’den en küçük bir şikâyetinin olmamasıdır. Bu ihtilal Kösem Sultan ile ocak ağalarından mürekkep kaba hırslı bir çetenin hazırladığı bir saltanat darbesi olmuştur. Onlara hırslı bir şeyhülislam ile yüksek mevkili ulemadan birkaç kişi katılmış, diğer ulema efendiler de baskı altında sürüklenmiştir. İstanbul halkı, yüreği sızlayarak hadiselere seyirci kalmıştır.</p>

  <p>İşe başlamak için Kösem'in padişah sarayına valde sultan nüfuzuyla dönmesi lazımdı; önce buna muvaffak oldular. Kösem İskender Çelebi Bahçesi’nden Sarayı Hümayuna döndü.</p>

  <p>Bir Osmanlı tarihi vakayinamesi yazmadığımızı burada bilhassa hatırlatmak isterim. Uzun mütalaa ve münakaşalara zemin olacak hadiseleri kaydetmiyorum. Sultan İbrahim’in mutlak itimadını kazanmış olan Sadrazam İncirköylü Ahmed Paşa ocak ağalarının durumundan irkilmiş adamdı.</p>

  <p>Hicrî 16 recep 1058 ve miladî 6 ağustos 1648 perşembe günü sadrazamın küçük oğlu Baki Bey’in düğünü vardı; düğün yeri de Ahmed Paşa’nın Topkapı’daki bahçesi ve bu bahçedeki kasrıydı. Kesin kararını verdi; beş namlı ocak ağasını düğüne çağıracak, kasrın en mükellef bir odasında ağalara bir akşam ziyafeti verilecek ve yemek esnasında gaflet üzereyken iç ağalarına bastırıp vücutlarını ortadan kaldırtacaktı.</p>

  <p>Düğüne çağrılan ağalar da paşadan kuşkulandıkları için ihtiyatı elden komadılar, düğün yerine her biri yanında boğazdan asma kılıçlarıyla sekizer onar nefer çuhadarlar ve otuzar kırkar nefer pür silah yeniçeriler alarak geldiler. Hürmetle karşılanıp alındıkları odada düğün sofrasının çıkmasını beklerlerken Ahmed Paşa’nın adamlarından Receb Ağa adında biri velinimetine ihanet etti.</p>

  <p>Paşalı Receb Ağa bir fırsat bulup ağaların oturduğu odaya girdi.</p>

  <p>- Ne durursunuz!.. Devletlinin size suikastı vardır, bundan sonra evlerinizde bile bulunmayın!.. diye suikastı haber verdi.</p>

  <p>Evvela Kara Murad Ağa, müverrihin tarifiyle “uzun boylu, dev yapılı bir korkunç adam”,</p>

  <p>- Demek mesele böyle!.. Biz kolay ölmeyiz!.. Gayri bizden suç gitti!.. diyerek yerinden fırladı ve ağaların hepsi kalktılar, gittiler.</p>

  <p>Ve işte 1648 yeniçeri ihtilali büyük ağaların bu düğün ziyaretini terk edip gitmesiyle başladı. Ocak ağaları içlerinde en cesurları olan Kara Murad'ın etrafında toplandılar. Vardıkları karar şu oldu: evvela padişahın adını ağızlarına almayacaklardı, çünkü tahttan bir padişah indirmek çok, çok büyük işti; devlet erkânının ve ulemanın da ittifakı şarttı, önce sadrazamı devirecekler ve ellerinde maşa gibi kullanabilecekleri bir veziri sadrazam yapacaklardı ve Sultan İbrahim'e karşı saltanat darbesini bu vezirin müzaheretiyle başaracaklardı. Çorbacı, odabaşı ve nefer, yeniçerilerin Sultan İbrahim'den bir şikâyeti yoktu, doğrudan Sultan İbrahim'e karşı harekete geçilse ve bu madde askere açılsa, askerin kendilerine itaat edeceği şüpheliydi, asker itaat etmedi mi, büyük ağalar için yapılacak iş, kendi kellelerini kurtarmak üzere kaçmak, bir yere saklanmak olacaktı.</p>

  <p>Doğruca Aksaray’da Yeni Odalar’daki Orta Cami’ye gittiler, ocak ihtiyarları ile çorbacı ve odabaşıları topladılar, sadrazamın kendilerine hazırladığı suikastı anlatarak. “Bu fesadı yapan vezir padişahı da ifsat ve talim eder, onu aradan kaldınp bir doğru adamı vezir yaptıralım...” dediler. Yeniçeri ihtiyarları, çorbacılar ve odabaşılar bunu makul gördüler.</p>

  <p>Ocağın bu kararı gece yeniçeriden iki ulakla Fatih Camii vaizi Veli efendi ile Şeyhülislam Abdürrahim Efendi’ye bildirildi. Müftü efendi ile bu vaiz efendi de vezirden hoşnut değillerdi, bu iki mollaya yazılan tezkirelerde, “Ulema ile sözü bir yere koyun, hazır olun” denilmişti. Büyük ağalar o gece konaklarına gitmediler, geceyi kışlada geçirdiler.</p>

  <p>7 ağustos cuma günü kışladaki yeniçerileri koğuşlarndan pür silah çıkardılar, kışla ortasındaki meydan yine mahşer yerine döndü. Sabah namazı kılınıdıktan sonra yeniçerilerin ağzından şeyhülislama hitaben bir mektup yazıldı ve ağalar ile bütün zabitlerin mühürleriyle mühürlendi; bu mektubu efendiye Kara Murad Ağa götürdü. Abdürrahim Efendi işe çoktan hazırlanmıştı, feryat ederek,</p>

  <p>- Ağa oğlum!.. Bu çektiğimiz azap nedir!.. Ne yapıla kim bu gaile kolaylıkla başarılsın?.. dedi.</p>

  <p>Kara Murad da,</p>

  <p>- Behey efendi, bunun çaresi kolaydır, hemen siz ulemayı toplayıp Sultan Mehmed Camii’ne (Fatih Camii’ne) gidin biz de cümle yeniçerilerle geliriz, bu işi başa çıkarmayınca cemiyetimiz dağılmayacaktır!.. diye kesin teminat verdi.</p>

  <p>Bizim kısaca naklettiğimiz bu konuşmadan şeyhülislamın daha ihtilal hareketi bilfiil, silahlı olarak başlamadan Sultan İbrahim’i tahttan indirme maddesinde ocak ağalarıyla anlaşmış olduğunu kesin olarak göstermektedir.</p>

  <p>Abdürrahim Efendi’den davet tezkireleri alan bütün İstanbul uleması Fatih Camii’nde toplandı. Ocak ağaları da silahlanmış maiyet kıtaları ve yine silahlanmış çorbacı ve odabaşılar da yeniçeri kıtalarıyla geldiler.</p>

  <p>Caminin içi, iç ve dış haremleri askerle doldu. Caminin içinde efendiler ve ağalar oturdular, neferler de saf saf, kat kat el pençe ayakta durdular. Yeniçeri Ocağı’nı temsilen evvela Kara Murad Ağa söz aldı.</p>

  <p>- Bu işe sipahileri karıştırmayalım, o taifeye muhtaç değiliz... dedi.</p>

  <p>Ulema itiraz etti.</p>

  <p>- Bu cumhur işidir, onlar da bulunsun, dediler.</p>

  <p>Ağalar, daha ilk adımda ihtilafa düşmemek için ulemanın teklifini kerhen kabul ettiler. Kapıkulu sipahilerinin bölük ağalarına da davetiyeler yazıldı; sipahiler ise davetnameyi alınca koşa koşa geldiler, cemiyet tamam oldu. Bunun üzerine şeyhülislam yeniçerilerden “Eğriboyun" lakabıyla meşhur çavuşbaşı ağaya,</p>

  <p>- Var vezire söyle, divan esvabını giysin ve mühri hümayunu da alıp buraya gelsin! dedi.</p>

  <p>Bu ibareyi aynen tekrar edecek kadar konuşmasını bilmeyen bu yeniçeri ezberlemek için efendinin sözlerini durmadan tekrar ederek sadrazam sarayına gitti, fakat ezberlediği sözleri tebliğ edemedi, Ahmed Paşa sarayda yoktu, kaçmıştı, sarayı da kendi bendegânı, kapıkulu halkı tarafından yağma edilmişti.</p>

  <p><span style="font-style:italic;">“Huda göstermeye bir yerde âsârı izmihlal</span></p>

  <p><span style="font-style:italic;">Ehibba şivei yağmada mebhut ider adâyı!..''</span></p>

  <p><span style="font-style:italic;"><br /></span></p>

  <p>Nereye gittiğini kimse bilmiyordu. Fakat biz burada evvela paşanın mühürdarı Selanikli Ahmed Bey’in anlattıklarını ve sonra diğer rivayetleri naklederek Sadrazam Ahmed Paşa’nın peşine düşebiliriz. Selanikli Ahmed Bey şöylece anlatmıştır: “Ahmed Paşa perşembe günü oğlu Baki Bey’in düğünü münasebetiyle Topkapı’daki bahçesindeydi, o gün orada zevk u sefayla meşgul olmuş, ağaların düğün yerinden kalkıp gitmeleri üzerine, (bahçeyi yeniçeriler basar endişesiyle olacak), o da bahçeden kalkmış, sarayına geldi, yatsı namazını yalnız kıldı ve telaş içinde yattı. Geceyarısına yakın saraya yeniçerilerin 81. Bölük’ün odabaşısı geldi, bu adam paşanın yetiştirmesiymiş, tanınmaması için yüzünü sarmış, içeri girdi, paşayı yataktan kaldırtıp Orta Cami’de cemiyet olduğunu haber verdi, gitti. Paşa bir daha yatmadı, abdest aldı, mutadı üzere teheccüt namazı kıldı, namazdan sonra beni çağırdı, huzuruna vardım, üç at hazırlat, hazine odasında da altı kese florin (altın) vardır, onları da getir dedi, istediklerini yaptım. Altı kese altını bir heybenin iki gözüne yerleştirdik ve heybeyi atlardan birine yükledik. Yanına üç yüzük aldı, iki elmas yüzükler ki, her biri onar bin kuruş (o zamana göre çok büyük para değerindeydi), biri de gayetle iri bir yakut ki kıymetine kolay paha biçilmez, bir de Şeyh Hamdullah hattıyla fevkalade kıymetli bir Mushafı Şerif aldı. Abdi ve Halil adında iki mahrem içoğlanıyla atlara bindiler ve çıkıp gittiler."</p>

  <p>Selanikli Ahmed Bey sözlerine şöyle devam ediyor:</p>

  <p>“Evvela nereye gittiklerini bilmedik. Sonra saraya bir adam daha geldi; Orta Cami'de cemiyet var dedi. Abdi adında bir mehterim vardı, ‘Var Orta Cami’ye git, bak bakalım bizim paşa orada mı?’ dedim. Mehter Abdi camiye girmemiş, oradaki kalabalığa ‘Paşa burada mı ?’ diye sormuş, ‘Burada’ demişler, ‘Paşa Orta Cami’dedir’ haberiyle döndü. Meğer camideki paşa yeniçeri ağalarının sadrazam yapmak üzere getirdikleri Mevlevi Sofu Mehmed Paşa’ymış. Bizim sarayda kapı nöbeti tutar yirmi nefer kadar yeniçeri vardı, bunlardan biri, paşanın geceyarısı, vakitsiz atlarla çıkıp gittiğini görünce merak etmiş, onlara görünmeden peşlerine düşmüş ve devrin tanınmış simalarından Delibirader Ahmed Ağa'nın evine girdiklerini görmüş, bana geldi,</p>

  <p>- Hiç bilir misiniz paşa nerededir?.. diye sordu.</p>

  <p>Mehter Abdi’den işittiğime göre,</p>

  <p>- Paşa Orta Cami’ye gitti, dedim.</p>

  <p>Yeniçeri güldü,</p>

  <p>- Hayır, Delibirader'in evine gitti... dedi.</p>

  <p>İnanmadım, yemin etti, ‘Ben peşlerine düştüm, gözlerimle gördüm’ dedi. İşte bu haber üzerinedir ki, sarayda herkes eşyasını topladı ve kelepir eline geçeni aldı, saray paşalı elinde yağma edildi. O sırada Delibirader Ahmed Ağa geldi, bana,</p>

  <p>- Paşa burada mı ? diye sordu.</p>

  <p>- Yok.. dedim.</p>

  <p>- Ya nerededir?..</p>

  <p>- Ne sorarsın Ahmed Ağa ?.. dedim, paşa senin evine gitmiş, hemen hünerin varsa bir hoşça sakla...</p>

  <p>‘Bende değil’ diye yemine başlayınca ‘Bre var git herif, sana kim yemin verir, nereye gittiyse varsın sağlıkla..’ diyerek Delibirader’i kovdum.”</p>

  <p>Diğer rivayetlere göre Ahmed Paşa saraydan çıkınca evvela Süleymaniye civarında bir dostunun evine gidip saklanmak istemiş, o adam paşayı kabul etmemiş, oradan Delibirader Ahmed Ağa’nın evine gitmiş, Ahmed Ağa evvela kabul etmiş, sonra yukarıda Mühürdar Ahmed Bey’in anlattığı veçhile sadrazamın sarayına giderek ağız aramış ve paşanın kendisine sığındığının bilindiğini öğrenince hemen dönmüş, Ahmed Paşaya,</p>

  <p>- Behey sultanım, üç atla saraydan aşikâre çıkıp saklanmak olur mu?.. Bize geldiğinizi duymuşlar, artık buradan çıkıp gidin... demiş.</p>

  <p>Atları Delibirader’in evinde bırakmışlar. Şaşkına dönen paşa altın keselerini üçer üçer oğlanları Abdi ile Halil’in koyunlarına doldurmuş ve yaya olarak Delibirader’in evinden çıkmışlar. Paşa o civarda başka bir dost kapısı çalmış, yine kabul edilmemiş, sonra İstanbul’un tanınmış kimselerinden Uzun Ali Ağa’nın konağına gitmiş, bu Ali Ağa cihan kallaşı ve söz pehlivanı adammış.</p>

  <p>- Efendim sefa geldin, seni saklamak, uğrunda baş vermek kolaydır, buyurun, seni haremim içinde saklayayım, lâkin biz meşhur adamlarız ve sizin dostunuz olarak biliniriz, sizi evvela benim evimde ararlar, eliyazübillahı teâlâ yakalanırsanız hal müşkül olur, layık budur ki, meçhul bir kimsenin evinde saklanın... diyerek paşayı başından savmış.</p>

  <p>Paşa yine sokakta kalmış, kendisi şişman adam, yol yürümeye alışık değil, sıcak ağustos gecesi, can korkusu, İstanbul’un yolları yokuş, iniş; yorgun, bitkin, perişan, son ümitle devrin namlı düzenbaz ve hilebazlarından Hacı Behram adında birinin evine gitmiş. Hacı Behram, paşanın eteğini öpmüş, içeri almış. Gün ağarmak üzereymiş yahut ki, henüz ağarmış. Hacı Behram kulakları haberde, hadiselerin gelişmesini beklemiş.</p>

  <p>Burada Fatih Camii'ne dönelim. Cemiyeti Sultan İbrahim de haber almıştı. Sarayda haseki ağayı şeyhülislama gönderdi, ağa,</p>

  <p>- Padişahımız ferman eder, sizden bu cemiyetin aslı nedir diye sorar ve hem edepleriyle dağılsınlar buyururlar, dedi.</p>

  <p>Abdürrahim Efendi,</p>

  <p>- Bu cemiyet dağılmaz, şeriat üzere sözümüz vardır, bize veziri teslim etsin!.. dedi.</p>

  <p>Haseki ısrar edecek oldu, şeyhülislam birden parladı.</p>

  <p>- Çık!.. diye bağırdı, sana söylenenin cevabını getir...</p>

  <p>Şeyhülislamın kovduğu hasekiyi yeniçeriler az kalsın paralayacaklardı, ellerinden güçlükle kurtarıldı. Bunun üzerine Kara Çavuş’un teklifiyle ulema, ağalar ve asker Fatih Camii’nden çıkıp bir cemiyeti kübra halinde Aksaray’daki yeniçeri kışlasında Orta Cami’ye gittiler. Orada ocak ağalarının tuttuğu Mevlevi Sofu Mehmed Paşa'nın sadrazam olmasına karar verildi ve bu karar Saray’a, Sultan İbrahim’e tebliğ edildi. Sultan İbrahim de musahip Tavukçu Mehmed Paşa’yı Orta Cami ye gönderdi, padişah, “Ne istiyorlarsa kabul edeceğim, cemiyeti dağıtsınlar, şeyhülislam ile Sofu Mehmed Paşa da bana gelsin” diyordu. Ağalar, “Şeyhülislamın gitmesine lüzum yok, Mehmed Paşa yalnız gitsin...” dediler.</p>

  <p>Yeniçeri ağalarının vezir seçip de ulema efendilerin de kabul ettiği Sofu Mehmed Paşa, alçak, kallaş, cebin ve elinde kudret olunca gaddar, hilekâr, ahlaksız bir ihtiyardı, sofuluğu da, dervişliği de riyaydı. Sultan İbrahim'in huzuruna çıkınca,</p>

  <p>- Padişahım, beni affet, beni evimden zorla alıp çıkardılar, dedi.</p>

  <p>Padişahların mühürleri çift olarak yapılırdı, biri padişahın mutlak salahiyetli vekili olan sadrazama verilir, biri de ihtiyat hazinede saklanırdı. Sultan İbrahim’in mühürü Ahmed Paşa’nın koynunda kalmıştı. Sofu Mehmed Paşa’ya iç hazinedeki ihtiyat mühür verildi. Sultan İbrahim,</p>

  <p>- Ahmed Paşa benim damadımdır, onu azlettim, seni vezir yaptım, Ahmed Paşa’ya dokunulmamasını ağalardan rica ederim ve kurtarılmasını da senden isterim... dedi.</p>

  <p>Zavallı, bilmiyordu ki, ağaların asıl hedefi kendisiydi ve bu ihtilalin inkişafını dakika dakika takip eden can düşmanlarının başında da öz anası bulunuyordu.</p>

  <p>Mehmed Paşa mühri hümayun koynunda olarak Orta Cami’ye döndü ve padişahın isteğini ağalara bildirdi, ağalar reddetti,</p>

  <p>- Hayır devletli... Bu olacak iş değildir... dediler ve paşayı tekrar saraya göndererek Ahmed Paşa’yı istediler. Riyakâr ihtiyar iki büklüm, hüngür hüngür ağladı.</p>

  <p>- Bizim gibi sana bin vezir kurban olsun padişahım. Hemen senin vücudun sağ olsun padişahım. Ahmed Paşa’yı ver ve bu fitne def olsun padişahım... dedi.</p>

  <p>İki büklüm ağlayarak “Hemen sen sağ ol padişahım” diyen bu riyakâr ihtiyar, Sultan İbrahim tahtını kaybettikten sonra karşısında gazaplı aslan kesilecek ve bedbahtı boğdurtanların başında bulunacaktır.</p>

  <p>Sultan İbrahim aslında sinir hastası, çabuk parlar adamdı, dayanamadı,</p>

  <p>- Bre köpek koca! Sadrazam olmak için kulu sen tahrik ettin, bilirim... Ama bu cemiyet dağılsın, görürsün senin hakkından nasıl gelirim!.. dedi.</p>

  <p>Hiddetini bağırmakla, “köpek” diye hakaretle de alamadı, Sofu Mehmed Paşa’nın üstüne yürüyerek veziri yumrukla hayli dövdü, hırpaladı, öylesine ki, ihtiyar sadrazam saraydan çıkınca korkusundan Orta Cami’ye dönmeyip kendi konağına gitti, padişahın mührü ile sarayda giydirilen vezirlik hilatını bir bohçaya koyup Orta Cami’ye gönderdi ve ağalara, “Bunları diledikleri kimseye versinler...” diye haber yolladı. Bu sefer ağalar telaşa düştü. Hemen Bektaş Ağa ile Koca Muslihiddin Ağa kalkıp Sofu Mehmed Paşa’ya gittiler.</p>

  <p>- Devletlim, korkun kimdendir?.. Bizim ve senin gibi kocalar artık din ve devlet uğrunda ölmekten gayri neye yararlar...</p>

  <p>Kalk, bu işi başa çıkaralım ! diye zorla tekrar Orta Cami’ye götürdüler. Ve bütün yeniçeri kolluklarına emir verildi, şehrin bütün kale kapıları kapandı. Sarayda fitne ortakları Kösem Sultan’a da, “Aman şehzadeleri korusun, onlara bir zarar erişmesin...” diye haber yolladılar. Sarayın muhafazasına memur kapıağası ile bostancıbaşı ağaya da gizlice, “Cumhur ittifakla yemin ederek Ahmed Paşa’nın katline ve Sultan İbrahim’i de tahttan indirmeye kati olarak karar vermiştir, ona göre hareket etsinler" diye haber verildi, buna, “Cumhurun kararına aykırı hareket ettikleri takdirde kendilerini yok bilmeleri” tehdidi de eklendi.</p>

  <p>Bu konuşmalar, gidip gelmelerle gün doldu, akşam oldu. İhtilalin o birinci cuma günü İstanbul’da cuma namazı kılınmadı. Ulema efendiler,</p>

  <p>- Mademki kıyamımız Sultan İbrahim’e karşıdır ve mademki, şehzadesi Sultan Mehmed cülus idüp biat olmamıştır, halife ve padişah yoktur, hutbe okunmaz, cuma kılınmaz! demişlerdi.</p>

  <p>Ağalar şeyhülislam ile ulemanın o gece dağılmayıp kışlada kalmalarını istediler. “Bu gece cemiyet dağılırsa yarın böylece toplanılmaz, meydan Sultan İbrahim’e kalırsa birimizi sağ komaz” dediler. Ulema bu teklifi kabul etti ve efendiler kışla odalarına dağıldılar ve her orta misafir ettiği efendilere ziyafet sofraları donattı. Yalnız Sadrazam Sofu Mehmed Paşa gece sarayına dönmüştü. Bu saray Şehzade Camii civarında, yeniçerilerin Eski Odalar denilen kışlaları yanındaydı. Gerek Aksaray’daki kışla, gerek paşanın sarayı yeniçeriler tarafından sıkı muhafaza altına alınmıştı. İşte o sıradadır ki, Hacı Behram, galebenin ocak ağalarında olduğuna kesin kanaat getirmiş ve Sofu Mehmed Paşaya, “Ahmed Paşa benim evimdedir, adam gönderip aldırın” diye haber vermişti.</p>

  <p>Bu haber gelince koca Sofu sevincinden uçayazmıştı. Kendi adamlarından ve muhafız yeniçerilerden kırk elli kişiyi hemen Hacı Behram’ın evine yolladı, Ahmed Paşa'yı, içoğlanları Abdi ve Halil’le beraber aldırıp getirtti. Bütün hünerlerini gösterdi. Ahmed Paşa'yı divanhane kapısından bizzat ve fevkalade hürmetle karşıladı, kucaklaştı, öpüştü, bir sedirin üzerine diz dize oturdu, hal ve hatır sordu.</p>

  <p>- Elem çekme paşa kardeş, inşallah bir şey olmaz, kul taifesinin böyle hareketleri olagelmiştir, hemen ilacı malı cana feda etmektir... dedi.</p>

  <p>Sarayın harem dairesi boştu, Ahmed Paşa'yı orada misafir etti: “Var haremde istirahat et paşa kardeş...” dedi. Öte yandan da Şeyhülislam Abdürrahim Efendi’ye haber salarak Ahmed Paşa’nın idam fetvasını istetti.</p>

  <p>Sıcak bir geceydi. Yukarıda da kaydettik, Ahmed Paşa şişmandı, can havli de vardı, durmadan karla soğutulmuş su içiyordu.</p>

  <p>Biraz sonra yanına Mehmed Paşa’nın kâhyası geldi. Ahmed Paşa’nın eteğini öptü.</p>

  <p>- Sahibi devlet babanız selam ederler. “Elem çekmesinler, muradımız onları tehlikeden koruyup kurtarmaktır, ama mal dağıtmadan yeniçeri yola gelmez, ne kadar ve nerelerde parası varsa şirin canı korumak için lütfetsinler, bir defterini yazıp bildirsinler ki, kendilerini kurtaralım...” diyorlar, dedi.</p>

  <p>Ahmed Paşa devrinin vezirleri arasında pek aydın bir simaydı ve kâtip kişiydi, üstüne bir sıcaklık daha bastı, sırtında samur kaplı bir harmanî vardı, ağır geldi, attı, kâğıt ve divit istedi, kendi eliyle üç yüz keselik bir servet beyanında bulundu. Mehmed Paşa kâhyası, “Bu kadar olmaz sultanım... Malı cana siper edin...’’ dedikçe rakamlar yükseldi, üç bin kese altını buldu; “Bundan gayri artık param kalmadı” diyerek en son kendi koynundan bin, Abdi ve Halil oğlanların koyunlarından da üçer bin ki, ceman yedi bin altın çıkarıp verdi. Kâhya yedi bin altını ve defteri alıp gittikten sonra Ahmed Paşa yine tas tas karlı sular içti.</p>

  <p>Uyuyacak değildi, iki mahrem içoğlanına,</p>

  <p>- Abdi, Halil, yorgunsunuz, yatıp istirahat edin, dedi.</p>

  <p>Kendisi bir sedire uzandı, oğlanlar da başlarını paşalarının ayak ucuna koyarak yattılar.</p>

  <p>Geceyarısını bir saat geçmişti. Ahmed Paşa gözlerini aça kapaya azıcık dalmıştı ki odaya Sofu Mehmed Paşa’nın kâtiplerinden Potur Ali adında bir adam girdi ve Ahmed Paşa’nın dizini öptü. Paşa sıçrayarak uyandı. Potur Ali,</p>

  <p>- Buyurun sultanım... dedi.</p>

  <p>- Nereye?..</p>

  <p>- Asker sizi ister, ama sahibi devlet babanız araya girdi, sizi kurtarır sanırım...</p>

  <p>Ahmed Paşa artık düşünemiyordu. Kalktı, Abdi ile Halil uyuyordu, oğlanları uyandırmadı. Odadan çıktı, merdivenden inerken sağ koltuğuna bir adam girdi, dönüp bakınca buz gibi dondu. Demir pençesiyle paşanın kolunu kavramış olan bu adam dev cüsseli, kara yüzlü ve zehir gibi yılan gözle Cellatbaşı Kara Ali’ydi; vezir,</p>

  <p>- Hay kâfir kahpe oğlu!.. dedi.</p>

  <p>“Celladı biaman" bu hakarete gülümsedi:</p>

  <p>- Hay benim devletli efendim!.. diyerek eğildi, paşanın göğsünü öptü.</p>

  <p>O sırada öbür koluna da Kara Ali’nin yamağı cellat Hamal Ali girmişti, Ahmed Paşa’yı merdivenden indiriverdiler, bahçeye çıkardılar, sarayın ahırına doğru götürüyorlardı. Paşa ahır kapısından girmemek için ayak diredi. Kara Ali kendi başındaki kırmızı bostancı baratasını çıkarıp beline soktu vezirin başındaki destarı kapıp kendi başına koydu, müthiş kuvvetiyle paşayı ahıra soktu ve çıplak kafasına bir yumruk indirip diz çökertti. Benzeri sahneler o kadar çoktur ki, kanıksanmış, Naima Efendi masal yazar gibi anlatıyor:</p>

  <p>“Boynuna geçirilen kemendin uçlarını Kara Ali ile şakirdi Hamal Ali çekip sıktılar, o anda dahi paşadan ‘Hay kâfir kahpe oğlu!.. " demekten gayri söz çıkmadı, davranıp silkip arkaüzeri düşürüp kârını tamam ettiler. Paşa abdest, namaz, tövbe, istiğfar tedarikinde olmadı, ahirete gafletle gitti, neuzübillahi teâlâ.” Sofu Mehmed Paşa’nın fermanıyla cesedi ana doğması, çırılçıplak soydular ve çıplak cesedi bir atın üstüne yanlamasına yükleyip bağladılar, Hamal Ali hayvanı yularından çekti, Kara Ali de elinde kamçı ardından sürdü, Atmeydanı’na götürüp çınar altına attılar. Gece, meydan bomboştu.</p>

  <p>Ertesi sabah gün doğarken İstanbul, en yüksek kademesinden idare edilen bu yeniçeri ihtilalinin ikinci gününü yaşamaya başladı. Bütün çarşılar, dükkânlar kapandı. Sabah namazı Orta Cami’de kılındıktan sonra şeyhülislam efendi, bütün İstanbul uleması ve ocak ağaları hepsi atlı, bu atlı büyüklerin önünde, iki yanı sıra ve ardında bölük bölük pürsilah yeniçeriler yaya, seyredenlerin tüylerini ürperten muazzam bir alayla kışladan çıktılar, Atmeydanı’nda Ahmed Paşa’nın cesedi yanından geçerek Sultanahmet Camii’ne geldiler. Caminin içi dışı ve koca Atmeydanı yine bir “âdem deryası” olup çalkalandı.</p>

  <p>O ilk anlarda, ulema efendiler henüz caminin binektaşı önündeyken kanlı bir vaka oldu, Rumeli Kadıaskeri Muslihiddin Efendi kendisini hiç sevmeyen meslektaşlarının tahrik ve teşvikiyle yeniçeriler ve düşmanı efendilerin uşakları tarafından linç edildi, öyle ki, başı, inen kılıç darbeleriyle hemen yok oluverdi. Ocak ağaları bu kanın lekesini ocaklının üstünden silmek için,</p>

  <p>- Efendiler, bu şey bizden olmadı, yine sizden oldu! dediler. Kara Murad Ağa da cami önüne çıkıp yeniçerilere, “Ulema paralanmasına rızamız yoktur!” diye bağırdı ve sonra bütün odabaşıları toplayarak,</p>

  <p>- Askerin sefihlerini iyi zapt edin, zinhar kimseye taarruz olunmasın!.. diye tembih etti.</p>

  <p>Ağa haklıydı, ulema arasında birbirine karşı öyle sönmez kin ateşleri vardı ki, efendilerden birinin yeniçeriye “Bre vur, parala!” diye bir hitabı o ihtilal havası altında bir masumun o anda feci şekilde öldürülmesi için kâfiydi.</p>

  <p>Burada başka bir vakayı da ibretle okumak lazımdır; Naima şöyle anlatıyor:</p>

  <p>“Vezir Ahmed Paşa çok şişman adamdı. Cahil halk arasında ‘Mafsal ağrılarına insan yağı iyi gelirmiş...’ diye batıl bir laf dolaşırdı. Yeniçeri kıyafetinde bir şaki vezirin meydana çıplak olarak bırakılmış cesedini görülmemiş vahşetle bıçağıyla kesip doğradı, her parçasını halka beşer onar kuruşa sattı, öyle ki ceset bir kemik külçesi kaldı. O sebepten Ahmed Paşa ölümünden sonra ‘Hezarpare’ (Binparça) lakabıyla meşhur oldu” diyor.</p>

  <p>Biz, “Bu denînin müşterisi de kendi ayarındaki eclaf güruhuydu” diye ilave edeceğiz.</p>

  <p>Kol, bacak ve ayak sızılarına paralanmış bir vezirin yağından, etinden deva, şifa umarak bir canavara kesesini açacak kadar karanlık cehil içinde bulunan bir cemiyet, elbet ki, en ağır bir tahakküm ve istibdat altında yaşamaya mahkûmdu.</p>

  <p>Fakat yine o asrın başında, aynı cemiyet, Sultan İbrahim’in babası Sultan I. Ahmed’e, “Padişahım!.. Adalet tarlasını hikmet sapanıyla sür ve meşveret (demokrasi) tohumunu ek ve o tohumun bir an evvel yeşermesi için durmadan gözyaşlarınla sula!.. Padişahım şunu bil ki, devleti ayakta tutan din değil, adalettir!.. ”</p>

  <p><br /></p>

  <p><span style="font-style:italic;">”Küfr ile devlet dura, zulm ile durmasa gerek!”</span></p>

  <p>diyen bir Abdülmecid Sivasî’yi yurdumuzun ilk büyük hürriyet ve demokrasi mübeşşirini yetiştirmişti. Ama, milyonlar içinde tek asil kafa! Bu idrakin toplumda gelişmesi için asırlar geçecektir.</p>

  <p>Artık bu ihtilalin diğer vakaları üzerinde tafsilatla durmamalıdır. Sultan İbrahim tahttan indirilecek, yedi yaşındaki oğlu Sultan IV. Mehmed unvanıyla Osmanlı tahtına oturtulacak. Âli Osman devleti de yeniçeri palasına dayanan ocak ağalarıyla Saray’daki müttefikleri Kösem’in pençesine geçecektir.</p>

  <p>Kadir ve kıymeti bilinmemiş, son yılları ağır geçim sıkıntıları ile geçmiş pek kıymetli, pek muhterem hocamız Prof. Ahmed Refik Beyefendi merhum tarihimizin bu devrine “Ağalar Saltanatı” adını vermişti; yerinde güzel isimdir. Bu ağalar saltanatının kolayca kurulabilmesi de, ulema efendilerin arasındaki geçimsizlik, iğrenç hırsların doğurduğu kıskançlık sayesinde olmuştu. Ağaların utanmadan alkışçısı olanların şerrinden korkanlar da kaba ve amansız yeniçerilerin devleti ellerine geçirmeleri karşısında sinmeye mecbur oldu. Eğer ulema arasında ittifak olsaydı, ocak ağalarının kaba hırsının karşısında kendilerini bütün halkın destekleyeceği yıkılmaz, aşılmaz bir set olurlardı. Tahakküm yollarının önüne çekilmiş ulema duvarını yıkmak için, ağaların yalnız ulemayı değil, bütün İstanbul halkını yeniçeri kılıcından geçirtmeleri lazımdı, o da imkânsızdı; kınından sıyrılacak kılıçlar bilakis ağalara karşı çekilecekti. Nitekim ileride anlatacağız, ağustos ihtilalinde kurulan ağalar saltanatı ancak iki sene on ay sürdü, halk ağalara karşı ayaklanınca, yeniçeriler de ağaları yalnız bıraktı, o müthiş ocak ağaları tek fiskede yıkıldılar.</p>

  <p><br /></p>

  <p><br /></p>

  <h3 id="sigil_toc_id_48"><a id="bookmarkz"></a> <span style="font-weight:bold;">Yeniçeriler ile sipahiler arasında Atmeydanı cengi</span></h3>

  <p>Sultan İbrahim’in tahttan indirilmesi kendisini seven İstanbul halkını derin bir yeise düşürmüştü. “Bidayette Ahmed Paşa dediler, sonra Sultan İbrahim maddesi çıktı, sabiyi padişah yaptılar, ama hakikatte padişah olan koca valde sultan ile ocak ağalarıdır” diye uluorta konuşuldu. Sarayda da Enderun halkı arasında, “Koca padişahı diri diri mezara koydular, feryadına tahammül edilmez, ölüm eri olalım, Sultan İbrahim’i mahbesinden çıkarıp tahtına oturtalım” diye bir kaynaşma başladı. Ağalar ve Kösem pencereleri örülmüş ve kapısının kilidine kurşun akıtılmış mahbesinde dahi Sultan İbrahim'den korktular ve hal’inden on gün sonra o bedbaht padişahı Şeyhülislam Abdürrahim Efendi’nin fetvasıyla idam ettiler. Bu sahne o kadar hazindir ki, katillerden gayri orada bulunmak mecburiyetinde olanlara kan ağlatmıştır. Müthiş Cellat Kara Ali bile meşum işini Sadrazam Sofu Mehmed Paşa’nın tekmeleri ve sopası altında zorla görmüştür.</p>

  <p>Elbet ki, bu facianın bir tepkisi olacaktı, Sultan İbrahim’in idamından iki ay sonra İstanbul yeniçeriler ile kapıkulu sipahileri arasında kanlı bir şehir muharebesine sahne oldu. Tarihimizde “Atmeydanı Vakası” diye anılır.</p>

  <p>Ulemanın büyük bir kısmı Sultan İbrahim’i tahtından indiren ağustos ihtilaline ocak ağaları ile Şeyhülislam Abdürrahim Efendi tarafından tehdit edilerek sürüklenmişlerdi. Yeni devirden gayri memnun olan o efendiler, ocak ağaları ile şakşakçıları yeni devletlilerin aleyhine kapıkulu sipahisini tahrike başlamışlardı.</p>

  <p>Sadrazam Sofu Mehmed Paşa doksanın eşiğinde bir ihtiyar olduğu halde son derecede haris adamdı, elinde kuvvet yoktu, ocak ağalarının kuklasıydı, ama ulemadan bir efendi de ona meşhur fıkıh kitaplarından <span style="font-style:italic;">Câmi ül^-Fu^sulin^’i</span> açtı, bu meşhur kitapta şöyle yazılıydı: “Kaçan sultan sagir olsa, halk bir valii azîmüşşana biat ederler, o da çocuk sultana vekâlet ile hükümet eder, lakin hakikatte sultanı evvel ol valii azîmdir.” Bunu okuyan biçare Mehmed Paşa çileden çıktı, kendisini padişahın saltanat vekili sandı, ki, aslında küçük Sultan Mehmed’in saltanat ortakları büyük anası ile ocak ağalarıydı.</p>

  <p>Ocak ağaları ile Kösem ve kuklaları Mehmed Paşa suiistimallere hemen başlamışlardı, bütün işler, memuriyetler ehlini bulup tayin etmek yolundan çıkmış, alım satım işi olmuş ve hatta adeta bir borsa bile kurulmuştu.</p>

  <p>Hazine tamtakırdı, kapıkulu sipahisi çoktan beri ulufelerini alamamıştı. Cülus bahşişi almak üzere bilhassa Anadolu’dan akın akın İstanbul’a gelmeye başladılar, Üsküdar hanları sipahiyle doldu, taştı. Mevcut para yeniçerilere dağıtılmıştı.</p>

  <p>Birisi Galata Sarayı'nda birisi Atmeydanı’nda İbrahimpaşa Sarayı’nda iki acemi oğlanı kışlası vardı, buralardaki gençler de muayyen zamanlarda ve ihtiyaca göre Yeniçeri Ocağı’na verilip yeniçeri olurlar, ocak kadrosu dolunca da geri kalanına sipahilik verilirdi. Onların da acemi oğlanlıktan çıkma zamanları geçmiş, zaruret içinde kıvranıyorlardı. Ayaklanma acemi oğlanlarından patlak verdi. Önce Galata Sarayı oğlanları ekim ayı başlarında bir gün kışlalarından boşandılar,</p>

  <p>Galata’dan kayıklara dolup İstanbul tarafına geçtiler. Atmeydanı'nda İbrahimpaşa Sarayı kışlasına gittiler, oradaki oğlanlar da “Biz ne dururuz!..” diye boşanınca mesele büyüdü. Ardından padişah sarayındaki içoğlanları da kapıları zorla açtırıp çıktılar, acemi oğlanlarına katıldılar, ortalık büsbütün karıştı, en yaşlısı ter bıyıklı, çoğu tüysüz bu gençler birer sipahi dirliği istiyordu. Naima şöylece tasvir ediyor:</p>

  <p>“O zamana kadar dünyayı görmemiş hapishanede yaşar gibi ömür sürmüş bu delikanlılar saraylardan boşanıp da birden hürriyete kavuşunca, başsız, nizamsız, laubali şehrin içine dağıldılar, hanları bastılar, içindekileri çıkarıp han odalarına yerleştiler, bir de lider buldular, ulufesinin haksız olarak kesildiğini iddia eden bir sipahi, Bıyıklı Mahmud!” diyor.</p>

  <p>Acemi oğlanları ile saray içoğlanlarının kumandasını derhal eline alan bu adam Üsküdar'daki sipahileri de şehre geçirince İstanbul’un üstünü yeni bir ihtilal bulutu kapladı. Hiç şüphesiz ki, bir kundak idi. “Acemioğlanları ile sipahilerin öldürülmesi için şeyhülislam fetva vermiş” sözü yayılınca beri tarafın da sesi yükseldi:</p>

  <p>- Şeyhülislam ve vezirle davamız vardır, padişahımızdan ayak divanı isteriz !..</p>

  <p>Ağaların adı ağıza alınmamıştı, çünkü arkalarında yeniçeriler vardı.</p>

  <p>Saray’a bir heyet gönderildi.</p>

  <p>- Padişahım, şeyhülislam ile vezir bizi yeniçeriye kırdırmak ister, garazı olmayan birini şeyhülislam ve vezir yap, dediler.</p>

  <p>İşte o sıradadır ki, Saray’da padişahın öz anası Turhan Sultan büyükana Kösem’in karşısına çıktı. İleride Osmanlı tarihinin en muhteşem ve afif simalarından biri olacak valde sultanın tesiriyle küçük Sultan Mehmed’den çok yumuşak bir ferman geldi: “Yeniçeri ile sipahi kullarımın arasında cenk ve adavet olmasına rızayı hümayunum yoktur, hatırımı hoş tutun, siz cemiyetinizi dağıtın, sonra ben ikisini de azledeceğim!”</p>

  <p>Ortalık yatışacaktı, fakat fitnede usta olan ocak ağaları demiri tavında dövmek, sipahileri kırarak meydanın mutlak hâkimi olmak istiyordu, sipahilerin arasına casus saldılar, bu yeniçeriler, “Biz de sîzdeniz, elem çekmeyin, davada ayak direyin!..” dediler. Sipahiler dağılmadı. Vezir ile şeyhülislam ocak ağlarına sığındı, üstelik şeyhülislam efendi sipahilerin katline fetva verdi, ağalar da padişahın fermanına meydan okur gibi,</p>

  <p>- Şeyhülislam ile vezirin azline rızamız yoktur, sipahi asidir, katline elimizde fetva vardır!.. diye kükrediler.</p>

  <p>“Yeniçeriler silahlanmış, tüfek fitilleri yanar, cenge hazır olmuşlardı; mahalle imamlarına haberler salındı ve yer yer tellallar bağırmaya başladı:</p>

  <p>- Bu cenge gelmeyenin kendi kâfir ve avradı boştur!..”</p>

  <p>Büyük ağaların cenk kararını Atmeydanı’ndaki sipahilere tebliğ için yeniçerilerden 5. Deveciler Ortası çorbacısı Mehmed Ağa gönderilmişti. Sipahilerin bir “Allah!.. Allah!.." sayhası gökyüzünü tuttu ve Mehmed Çorbacı oracıkta parçalandı.</p>

  <p>Sonra öğrenilmiştir, Sofu Mehmed Paşa kendi adamlarından sekiz on kişiyi sipahi kıyafetine sokmuş ve çorbacıyı onlara paralatmıştı, çünkü bir yeniçeri kanı dökülmeyince yeniçerilerin sipahiler üzerine yürümeyeceğini biliyordu. Beyit bu vaka üzerine söylenmiştir:</p>

  <p><span style="font-style:italic;">”Kimi aldı kemanın deste, kimi tigi bürrani</span></p>

  <p><span style="font-style:italic;">Birbirine kattı ikisin iğvayı şeytanî.</span> ”</p>

  <p>Haris Sofu Mehmed Paşa melanetinde yanılmamıştı, Mehmed Çorbacı'nın kanı yeniçerilerin kapıkulu sipahisi üzerine amansız yürümesi için kâfi geldi.</p>

  <p>Atmeydanı’na çıkan bütün yollar sipahiler tarafından alelacele yapılan metrislerle tutuldu, sipahilerin ve acemi oğlanlarının içinde pek seçkin kemankeşler vardı, hepsi bu metrislere girdiler. İstanbul, kanlı bir şehir cengi görecekti.</p>

  <p>Ocak ağaları yollu yolunca sıralandılar, ağaların arkasında alkışçıları ulema, onların ardında da Sofu Mehmed Paşa geliyordu yeniçeri kıtaları Atmeydanı sınırında durdu, usulen vezirlerden Kenan Paşa ile Fatih Camii vaizi Veli Efendi sipahilere teslim olmaları için nasihatçi yollandı. Fakat iki elçi, sipahinin gün görmüş söz sahipleriyle buluşamadı, gençler ve gençler arasında, vakanüvisin tabiriyle erazil güruhu (?), “Nasıl olsa fetvalıyız, teslim olup koyun gibi boğazlanmaktansa, yeniçeri elinde şehit oluruz" dediler, “Bre vurun!" sesleri yükselince Veli Efendi o civarda bir eve sığındı, Kenan Paşa'nın şatırı ile mataracısını paraladılar, kendisi caminin içinde bir pencere hücresine güçlükle can atıp kurtuldu.</p>

  <p>Yeniçeriler geriden dolaşıp meydana, Ayasofya tarafından hücum ettiler. Hepsi genç, tüvana, bilhassa acemi oğlanları ile içoğlanları yeniçeriyi ok yağmuruna tuttu. İlk hamlede pek çok yeniçeri telef oldu ve yaralandı. Bu şiddetli müdafaa karşısında yeniçerilerde, hatta bozgun alametleri belirdi. O zaman ağaların en yaşlısı, sekseni aşmış Koca Muslihiddin Ağa en ön saflara atıldı.</p>

  <p>- Bre koman şahbazlarım, bu bir avuç âcizlerin cengi ne olsa gerektir, bre yürüyün, vurun, çalın!.. diye bağırdı.</p>

  <p>Onun atını ileri sürmesi üzerine yeniçeriler de yalınkılıç ikinci defa hücuma geçtiler ve önlerine gelen sipahileri doğramaya başladılar, gözlerini kan bürümüş yeniçeriler basacak yer bulamadılar, sipahi cesetleri çiğneye çiğneye meydanın ortasına kadar geldiler.</p>

  <p>O zamana kadar cenk yüzü görmemiş olan ulema efendilerin elleri ayakları titremeye başladı. Her biri bir tarafa çekildi; yeniçeriler artık bütün sokaklardan meydana akmaya ve caminin haremine sığınmış olan sipahilere tüfek tanesi yağdırmaya başladı.</p>

  <p>Sultanahmet Meydanı “ak sakallı ve kara sakallı ve taze acemi oğlanı ve içoğlanı kelleleriyle dolup” cesetler, tepeler halinde yığılmıştı. Geri kalan sipahiler ile acemi oğlanları kendilerini idare eden bulunmadığından caminin içine dolmuştu. İçlerinde bahadır olanlar ok atıp ve kılıç çalıp merdane cenkleşiyorlardı. Bilhassa Saray’dan çıkmış içoğlanları arasında tüvana ve bahadır ok atıcılar pek çoktu, hatta vaktiyle pek küçücükken Saray’a verilmiş Maksud namında bir yiğit her okuyla bir yeniçeri mıhlamıştı, bunlardan yedisi derhal can vermiş, nihayet okları tükenince yeniçeriler Maksud'u paramparça etmişlerdi.</p>

  <p>Sipahilerde gerileme başlayınca başta bulunanları,“Varayım kapıları kapatayım” yahut “Abdestimi tazeleyeyim’’ veya“Burada ne dururum, varayım yeniçeriyle cenk edeyim...” diye birer bahane bularak camiden dışarı çıkmışlar, acemi gençleri yüzüstü bırakıp kaçmaya başlamışlardı ve bahtı açık olup eceli erişmeyenler kurtulmuştu. Bıyıklı Mahmud daha hazırlıklı davranmış, deniz kenarındaki kale duvarında Ahırkapı’yı sipahilerle muhafaza altına aldırmış, yeniçeri hücumu başlar başlamaz oradan adamlarıyla kayıklara dolup Üsküdar’a kaçmıştı.</p>

  <p>Kaçamayanlar, ki büyük ekseriyeti acemi oğlanı ve içoğlanıydı, caminin iç ve dış hareminde, şadırvan etrafında, kapı ve pencere içlerinde, minber ve mihrap önlerinde yeniçeri kılıcından geçirilmişti. Bu vakayı bütün fecaatiyle nakleden Naima, “Camii şerifin ol nazenin ve musanna kapıları ve camları tüfek fındığıyla delik delik oldu, elan bazı yerlerinde görülür” diyor.</p>

  <p>Sultanahmet Camii’nin dış ve iç kapılarında bu kanlı vakanın hatırası kurşunlar hâlâ da durmaktadır.</p>

  <p>Yeniçeriler tam galebeyi çaldıktan sonra sipahi ölülerini soymaya başladılar. Kara Murad Ağa, sanki Girit cenginde Venediklilerle dövüşüyormuş gibi baş getirene bahşişler veriyordu. Acemi oğlanları ile içoğlanlarından bazıları minarelere çıkmışlar, oradan aşağıdaki yeniçerilere,</p>

  <p>- El aman !.. Bizi affedin !.. diye bağrışıyorlardı. Ortaya yine Muslihiddin Ağa atıldı. Yeniçerilere,</p>

  <p>- Yetişir yoldaşlar!.. Çekin elinizi!., diye emir vererek, bu korkunç kıtali durdurdu.</p>

  <p>Minarelerden indirilen ve caminin köşe bucağından çıkan sipahiler, acemi oğlanları ve içoğlanları Muslihiddin Ağa ile Sofu Mehmed Paşa’nın atları ayaklarına kapandılar ve affedildiler.</p>

  <p>Bu korkunç katliamda kılıcını vatandaş ve dindaş kanına bulaştırmayıp üstelik civanmertlik de göstermiş yeniçeriler çıkmıştır. O gün o meydanda bulunmuş bir adam anlatmıştır:</p>

  <p>“İçoğlanlarından iki taze civan, başları açık, zülüfleri akılları gibi perişan kaçmaya başlamışlardı. Aman vermeyip bunları katletmek üzere peşleri sıra yalınkılıç sekiz on yeniçeri koşardı. Tam erişip kılıç çalacakları vakit bir alçak boylu, kara sakallı yeniçeri aralarına girdi.</p>

  <p>- Yoldaşlar, bu oğlancıklara kıymayın kardeşler, onları bana bağışlayın, onların yerine beni öldürün!.. dedi, iki genci bu suretle yeniçerilerin elinden kurtardı, her ikisini de ellerinden tutarak,</p>

  <p>- Gelin oğullar!.. diye o civarda bir şerbetçi dükkânını açtırdı, oğlanları şerbetçiye emanet bıraktı. Oğlanlardan birinin koynunda yirmi altını varmış, çıkarıp bu kara sakallı yeniçeriye verdi. Vakadan birkaç gün sonra, ortalık iyice yatışmıştı. O kara sakallı yeniçeri şerbetçiye tekrar geldi, emanet bıraktığı dükkândan çıkardı. Nakilbend tarafında bir selamet yere götürdü, sonra aldığı o yirmi altını sahibine vererek,</p>

  <p>- Al oğul, elinden şerbetçi alır diye almıştım, benim altına ihtiyacım yok, varın selametle gözünüzün gördüğü yere gidin, dedi.</p>

  <p>Gaile tamamıyla yatıştıktan sonra akrabası olanlar gelip meydandan ve camiden ölülerini aldılar, iki yüzden fazla kimsesiz ceset, ‘Asidirler, namazı kılınmaz’ denilip denize atıldı.”</p>

  <p><br /></p>

  <p><br /></p>

  <h3 id="sigil_toc_id_49"><a id="bookmark2z"></a> <span style="font-weight:bold;">Yeniçeri ağaları saltanatı</span></h3>

  <p>Atmeydanı Vakasından sonradır ki, meşhur tabiriyle yeniçeri büyük ağalarının bıyığını balta kesmez olmuştu. Artık hepsi çekirdekten, neferlikten yetişme Koca Muslihiddin, Koca Bektaş, Kara Murad, Kara Çavuş Mustafa, Çelebi Mustafa ağalar ile çocuk padişahın büyük anası Kösem Mahpeyker Sultan, “Validei Muazzama” hiç vakit kaybetmeden pervasız bir soygun ve vurguna başladılar. Rüşvetle memuriyet satılması alelade iş oldu, idaresini sadık adamlarının ellerine verdikleri Belgrad ve Bosna darphanelerinde ayarı bozuk para bastırıp kestirerek devletin parasından tonlarca altın ve gümüş çaldılar. Ticaret alanına pençe attılar, başta et, ekmek, gıda maddeleri, günlük hayatın bütün zarurî ihtiyaçları bu çetenin efradı arasında inhisar konuları olarak paylaşıldı ve tüccarlar haraca bağlandı. Ağalar ile Kösem arasında teması Koca Bektaş yapıyordu, ayaktaşları bir ürküntü duyup, “Kötü gidiyoruz, bize bunun hesabı sorulur!” dedikçe,</p>

  <p>- Korkmayın, diyordu, bizde para, hazine oldukça, deryadan bir avuç su serperiz, yeniçeri arkamızdadır!..</p>

  <p>Hırs ile tamahın hesabı yanlış çıktı, ağalar saltanatı ancak otuz dört ay sürdü, biz üç sene diyelim ve üç yılı kuşbakışı görelim.</p>

  <p>Girit’te bir cenk olduğunu dahi unutmuşlardı. Venedikliler Çanakkale Boğazı önündeki adaları zapt ederek boğazı kapadılar, adadaki koca Türk ordusu erzaksız, ikmalsiz kaldı; ancak oradaki serdarın, Deli Hüseyin Paşa’nın Ortaçağ şövalyelerini hatırlatan cengâverliği ve askere babacan yakınlığıdır ki Türk ordusuna sarsılmaz metanet veriyordu. Adada Venedikliler kara harbini çoktan kaybetmişlerdi, fakat, İstanbul’un hali düşmana ümit veriyordu. Girit’i, birkaç son mukavemet noktası müstesna hemen tamamen zapt etmiş bulunan Türk askerinin elinden değil, İstanbul’daki ağalardan geri almak mümkündü.</p>

  <p>Anadolu'da ve Rumeli’de ve bilhassa Anadolu’da şekavet öyle bir hal aldı ki, Karahaydaroğlu Mehmed, Katırcıoğlu Mehmed, Gürcü Nebî gibi dağ padişahları türedi, köylü kentli de onların elinde soyuldu, ezildi ve evlatlarını, adeta devlete asker yazdırıyormuş gibi yol ve derbent kesen, şehirler basıp talan eden çetelere, can korkusuyla gönderiyordu.</p>

  <p>Bu devrin vakayii hiç şüphesiz ki bu tarihçemizin konu sınırı dışındadır.</p>

  <p>Ağalar üç yıl içinde üç sadrazam değiştirdiler. İlk kukla vezirleri ihtiyar Sofu Mehmed Paşa mevkiini ancak dokuz buçuk ay muhafaza edebildi. Ağaların uşağı olduğunu unuttu, kendisini hakiki bir sadrazam sandı. Haris adamdı, başta Hezarpare Ahmed Paşa ve daha birkaç devletlinin canına kıymış, mallarını kapatmış, dokuz buçuk ay içinde hayli para toplamıştı, fakat kendisini unutup memuriyet almak için rüşvetini Kösem’e ve ocak ağalarına verenlere kızıyordu, onlardan gelen rica tezkirelerini geri çevirmeye başlayınca, büyükanası tarafından talim edilmiş çocuk padişah bir gün bir âli divanda, ki, ocak ağaları da hazır bulunuyordu,</p>

  <p>- Sen vezaret adamı değilsin, ver mührümü! dedi.</p>

  <p>Koca paşa şaşırdı. Huzurdan başı omuzları arasına çökmüş ve buz gibi ter içinde çıktı, çıkar çıkmaz da sarayda tevkif edildi. Bu tevkifi de mal beyanı sorguları, mal müsaderesi, Malkara’ya sürgün ve sürgünde boynuna geçen cellat kemendi takip etti.</p>

  <p>O divan günü padişah gözlerini divandaki devlet erkânı üzerinde gezdirerek, yeni büyükanasının talimiyle Kara Murad Ağa’ya,</p>

  <p>- Gel Ağa!.. Al mührü, seni vezir yaptım, göreyim seni nice hizmet edersin!.. dedi.</p>

  <p>Kara Murad Ağa, Kara Murad Paşa oldu. Ağalar onunla sadaret mevkiini de ele geçirmiş oluyordu. Fakat Kara Murad Paşa omuzlarına devlet mesuliyetini yüklenince, çete arkadaşlarından mecburen ayrıldığını pek çabuk anladı. Adeta bir şirketin büyük hisse sahibi patronluğunu terk etmiş, eski ortaklarının emrinde şirket müdürü olmuştu. Araları pek çabuk açıldı. Bir gün ziyafet adı altında kendisinin bulunmadığı mahrem bir toplantıda, “Murad Paşa elbet ki, katlolunsun” kararı verildi. Yalnız Bektaş Ağa eski ortaklarını himaye etti. "Katli olmaz, mührü sahibine teslim etsin ve bir vilayet alıp gitsin, eğer mührü bırakmak istemezse o zaman katlolunsun” dedi. Bu teklif makul görülünce de, “Senin vezirliğinde revnak kalmadı, canın tatlı ise mührü sahibine ver!” diye haber yolladılar. Paşa bu tehdidi asla küçümsemedi, hemen saraya gitti, huzura çıktı.</p>

  <p>- Padişahım, memlekette dört sadrazam olmaz, işte mühri hümayunun, başka bir kuluna ver, bana da geçinecek bir mansıp ver, başımı alıp gideyim!.. Yalnız benim sana nasihatim, mührünü Yeniçeri Ocağı’ndan kimseye verme, devletinin zevaline sebep olur! dedi.</p>

  <p>Bu söz gelişigüzel söylenmemişti. Kara Murad’ın elbet ki, bildiği çok mühim bir şey vardı, cahil fakat sezisi çok kuvvetli, zeki adamdı. Padişahın büyükanası Kösem Saray'da padişahın anası Turhan Sultan’ın günden güne artan nüfuzunu çekemiyordu, Turhan’ı bertaraf etmek için Sultan IV. Mehmed’i tahttan indirip üvey kardeşlerinden birini padişah yapmak, eğer ağalardan biri sadrazam olursa, Kösem için işten bile değildi.</p>

  <p>Kara Murad Paşa'ya Budin valiliği verildi, sadareti ancak bir sene iki ay sürmüştü. Melek Ahmed Paşa sadrazam oldu, ağaların tam istediği adamdı.</p>

  <p>Bu vezirin zamanında devleti temsil eden Divanı Hümayun'un halini en güzel anlatan adam ocak ağalarının Sarı Kâtip adındaki bir dalkavukları olmuştur. Yine emirane bir toplantılarında meclislerine gelmiş olan Sarı Kâtip’e,</p>

  <p>- Nereden geliyorsun ?.. diye sordular.</p>

  <p>- Esir pazarından gelirim!.. dedi.</p>

  <p>Sarı Kâtip’in Divanı Hümayu'ndan geldiğini hepsi biliyordu, kahkahalarla güldüler.</p>

  <p>Melek Ahmed Paşa’nın sadareti de ancak bir sene sürdü. Uşaklık görevinde elhak büyük başarı gösterdi. Mühri hümayunu ağalarının arzusu üzerine değil, zulüm bıçağı kemiklerine dayanmış İstanbul halkının ve esnafının ayaklanması üzerine bıraktı. Onun peşi sıra da ağalar devrildi.</p>

  <p>Büyük muharrir ve seyyah Evliya Çelebi’nin ana tarafından yakın akrabası ve hamisi, tazelik çağında IV. Murad’ın gözde silahtarı olan sadrazam istifayla kellesini kurtardı, Koca Muslihiddin’in imdadına Azrail yetişti, o günlerde ruhunu kabzetti. Kösem’i zülüflü baltacı bir Kuşçu Mehmed, Koca Bektaş’ı, Kara Çavuş’u, Çelebi Mustafa ağaları da celladı biaman kaldırdı.</p>

  <p>21 ağustos 1651 bir pazartesi günü (hicrî 4 ramazan 1061), ağaların Belgrad ve Bosna darphanelerinde sureti mahsusada kestirdikleri ayarı bozuk parayı İstanbul esnafına dağıtarak karşılığında cebren tam değerinde altın toplamak gibi uluorta bir şekavete “hazineye yardım” adının verilmesi üzerine çıkan bu ihtilal, mutlakıyeti mutlakayla idare olunan Osmanlı İmparatorluğu'nda halkın bir kuvvet olduğunu gösteren ilk vakadır.</p>

  <p>Piri fani, ak sakal, kara sakal, bıyıklı, çâr ebrâ, nevhat, saderu, mürahik, şabbı emred, sabi oğlancık, usta, kalfa, çırak, tezgâhtar İstanbul’un bütün çarşılar ve pazarlar halkı, hatta kadınlar, cami ve mescitlerde ve evlerde sabah namazı kılındıktan sonra bütün şehir silkindi ve kükredi; oruçlu Müslümanlar ölüm eri olmuşlardı.</p>

  <p>Sarayı Hümayun Kösem'in emrine rağmen kapılarını açtı ve halk, semaya direk direk yükselen mazlum sesini çocuk padişaha duyurdu. Sultan IV. Mehmed yine Kösem’in emrine rağmen ayak divanına çıktı.</p>

  <p>- Dâd padişahım, dâd!.. Bu zulme takatimiz kalmadı!.. diye ağlaşan halka Sultan Mehmed, bu sefer öz anası Turhan'ın talimiyle,</p>

  <p>- Size böyle zulüm olduğuna benim rızam yoktur! dedi.</p>

  <p>Yerden avuç avuç toprak alarak başlarına serpen İstanbul halkının derdi büyüktü ve bu dert yalnız onların değil, devletin, memleketin derdiydi, korkusuz konuştular.</p>

  <p>- Padişahım!.. dediler, zulümle âlem harap oluyor... Halen birkaç adam vardır ki, sana padişahlık yaptırmazlar, hazineyi durmadan yerler... Bektaş Ağa, Kara Çavuş, Çelebi Mustafa Ağa ve falan falan ve falan, memleketi harap ettiler...</p>

  <p>Sonra, bu ihtilalin bir parolası halinde bir ağızdan bir feryat koptu:</p>

  <p>“Âli Osman devleti ocağa düşmüş yanıyor!..”</p>

  <p>Kesin sözleri de şu oldu:</p>

  <p>- Veziri azledip ağaları katletmezsen sen padişahlık yapamazsın, memleketinden fitne ve fesat eksik olmaz!..</p>

  <p>Halk elini kana bulamak istemiyordu, “Ağaları bize ver paralayalım” demiyordu; ocak ağalarının adi bir uşağı olan Melek Ahmed Paşa için de sadece azil isteniyordu.</p>

  <p>Ağalar da o gün Orta Cami’de toplanmışlardı, durumun ne renk alacağını heyecan içinde takip ediyorlardı. Kışlada, yeniçeride bir hareket yoktu, şöyle bir ağız arattılar, odabaşılar ve çorbacılar, “Ümmeti Muhammed ayakta, biz ümmeti Muhammed'in davasına karışmayız, padişahın kuluyuz, o ne ferman ederse onu yaparız!" dediler. Hani Sultan Mehmed o anda emir verseydi, sırtlanların üstünden aslan postları atılıverecekti.</p>

  <p>Fakat Validei Muazzama, Melek Ahmed Paşa azledilip mühri hümayun Siyavuş Paşa’ya verilince hemen harekete geçti ve küçük torununa bir kere daha anlattı ki: “Devleti tutan ağalardır, ağalar giderse âlem herc ü merc olur!” Yeni vezire de talimat verdi.</p>

  <p>- Bugün bu kadarla iktifa olunsun, ağalar maddesi yarın düşünülsün !.. dedi.</p>

  <p>Halkın mahalle mahalle toplanması her mahalle ve semtten kalkan kafilelerin Atmeydanı’na gelmesi, saray kapılarının açtırılması, sarayın ayak divanına hazırlanması, tahtın ve padişahın çıkması, vezirin çekilmesi, yeni vezirin seçilmesi için sarayda devlet erkânının müzakeresi bütün günü doldurmuş, güneş guruba yaklaşmıştı. Siyavuş Paşa halkın söz sahiplerine haber yolladı.</p>

  <p>- Akşam oluyor, varsın herkes evine gitsin, iftar etsin, bu mübarek gece sokaklarda sergerdan olmasınlar, yarın salı, divan günü, erkenden gelsinler, ağalar maddesi de yarın halledilir, ben kefilim ! dedi.</p>

  <p>Halk vezire itimat etti ve dağıldı; dağılırken de seher vaktinde toplanmaya yeminler edildi.</p>

  <p>Artık gelişecek vakaların hem sahne vâzıı hem senaryo nâzımı, hem de başaktörü Kösem Sultan olacaktır. Bir padişah karısı, iki padişahın anası, bir padişahın da büyükanası yaşlı sultan ağaların felaketi ardında kendi akıbetini görüyordu. Bir taraftan sarayda son faciasını oynamaya hazırlanırken ağalara direktifini verdi: “Bugünkü kazayı bin gayretle savduk, halk dağıldı, yarın için bu gece tedbir almak sizindir !.. ”</p>

  <p>Ağalar Kösem’in habercisini yeniçeriye padişahın ulağı gibi gösterdiler ve o gece yeniçeri uyumadı, pür silah yeniçeri kıtaları şehrin bütün ana sokak başlarını tuttular, aldıkları emir şuydu: üç kişi bir araya getirilmeyecek; saray tarafında kimse toplanmayacak ve saray kapısına tek fert sokulmayacak; yeniçeriyi dinlemeyen hemen öldürülecek !..</p>

  <p>Bütün sokakların yeniçeriler tarafından tutulduğunu haber alan Siyavuş Paşa da o geceyi uykusuz geçirdi. Ve sabahleyin erkenden Kösem’den emir yollu bir nasihat aldı: şeyhülislam efendiyle beraber Orta Cami'ye giderek ağaların gönlünü alması gerekiyordu. Ağır bir ziyaret olacaktı, fakat gitmeye mecburdu.</p>

  <p>Ağaların hepsinin suratları asıktı, paşanın selamını o asık suratlarla aldılar. Koca Bektaş,</p>

  <p>- Baka paşa kardeş, eğerçi sen bu işi ettin ama iyi etmedin!.. dedi.</p>

  <p>Siyavuş Paşa sordu:</p>

  <p>- Ben ne yaptım ?..</p>

  <p>Bektaş bu sefer küstah ve pervasız,</p>

  <p>- Bizim müşaveremiz olmadan mührü niçin aldın, sana vezareti kim verdi?.. diye sorunca paşa parlayıverdi.</p>

  <p>- Bana vezareti saadetli padişahımız verdi!.. diye bağırdı.</p>

  <p>Bektaş suratına bir tokat yemiş gibi sarsıldı, fakat tehditten de vazgeçmedi:</p>

  <p>- Allah mübarek etsin, ama bize danışmadan bir iş edeyim dersen vezirlik yapamazsın !..</p>

  <p>İhtiyar yeniçeri karşısında bir uşak değil, vezir buldu.</p>

  <p>- Padişah ne ferman ederse onu yaparım, ben emri padişahtan alırım, başkası bana emir veremez, benim de, sizin de boyunlarımız padişah fermanı karşısında kıldan incedir!.. cevabını aldı.</p>

  <p>Ocak ağalarının mukadder akıbeti ancak on iki gün gecikti. 5 ramazanda ağaları kurtaran Kösem Sultan Saray’da yeni bir saltanat darbesine kesin olarak karar verdi ve bu hususta kendisine minnettar ocak ağalarıyla anlaşmakta hiç güçlük çekmedi. Öz evladı Sultan İbrahim’i devirmiş ve öldürtmüş olan bu muhteris kadın, bu sefer torunu çocuk Sultan Mehmed ile anası Hatice Turhan Sultan’ın vücutlarını ortadan kaldırtacaktı. Ramazanın on altıncı cumartesi günü akşamı masum padişahı iftarda zehirletecekti. Hoşafına ve reçeline konulacak şiddetli zehiri has mutfakta aşçıbaşılardan bir Üveys Ağa’ya en mutemet adamıyla göndermişti. Padişah bu suikasttan herhangi bir sebeple kurtulursa, sarayın baş muhafızı olan Bostancıbaşı Ali Ağa kendi adamıydı, sarayın küçük kapılarını açık bırakacak ve geceyarısından sonra ağaları yeniçerilerle sarayı basarak padişahı, anasını ve sarayda Turhan Sultan tarafını tutmakta olan haremi hümayun muhafızı zenci ağaları katledeceklerdi. İstanbul halkını ve esnafını 4 ramazan ayaklanmasına hazırlayanların Turhanlılar olduğu anlaşılmıştı. Bu katmerli Saray cinayetinden sonra Validei Muazzama ile Dudmanı Bektaşiyan'ın karşısında artık hiçbir kuvvet kalmayacaktı. Sultan Mehmed’in yerine tahta oturtulacak kardeşi Şehzade Süleyman'ın anası bir biçare allahlık kadındı.</p>

  <p>Aşçıbaşı Üveys Ağa suikast denaetine alet olmadı, gönderilen zehiri imha etti ve kendisi de o akşam saraydan çıkıp kaçtı. Gece için hazırlanan baskını da Kösem’in bir cariyesi Valide Turhan Sultan'a ihbar etti.</p>

  <p>Çocuk padişah anasının dairesinde muhafaza altına alındı; harem hadımlarından zenci Uzun Süleyman Ağa padişahın uğruna ölüm eri oldu; zülüflü baltacılar da padişah yolunda can vermeye ant içtiler. Hepsi Anadolu halkından, bilhassa Kastamonu dağlılarından olan bu tüvana ve şahbaz delikanlılar Süleyman Ağa’nın ardına takılıp hareme girdi ve Kösem’in dairesini bastı. Yaşlı haris sultan bu delikanlılardan Kuşçu Mehmed’in pençelerinde can verdi.</p>

  <p>O sırada ocak ağaları da Ağakapısı’nda toplanmış, sadık kullarından birkaç yüz yeniçeriyi (ki bu birkaç yüz yeniçerinin ocağı asla temsil etmeyeceğini ileride göreceğiz) tepeden tırnağa silahlandırmış, saraya yapılacak baskın zamanını bekliyorlardı. Baskın, sahura yakın olacaktı.</p>

  <p>Naima anlatıyor:</p>

  <p>“Ağakapısı’nda Tekeli Köşkü’nde toplanmışlardı; cihannüma bir köşktü, pencerelerinden Sarayı Hümayun pek mükemmel görünürdü. Yeniçeri Ağası Kara Çavuş bir ara pencereden baktı ve Bektaş’a,</p>

  <p>- Allah bilir ne oldu, hele bak!.. dedi.</p>

  <p>Bektaş da baktı. Endişeye düştüler.Kösem’in adamlarından olup Validei Muazzama'nın idamı hengâmesinde saraydan kaçan Samsuncubaşı Ömer Ağakapısı’na can atmıştı.</p>

  <p>- Mesele duyuldu. Allah bilir, koca valdenin işi bitti, ben güçlükle kaçtım! dedi.</p>

  <p>Bu haber karşısında ağalar donakaldılar. Ne yapacaklardı ? Herhalde koyun gibi bıçağa baş uzatmayacaklardı. Hemen şeyhülislam ile ulema efendilere davetnameler yazıldı. Sahur vaktiydi, konaklarında hepsi uyanıktı. Hepsi neler cereyan ettiğinden gafildi, hele Kösem’in idamı muhayyilelerinin sınırı dışındaydı. Fakat şurası muhakkaktı ki, böyle gece vakti Ağakapısı’na çağrılmaları için çok mühim bir vakanın geçmiş olması lazımdı. Şeyhülislam Karaçelebizade Abdülaziz Efendi ile bazı ulema bu vaka ne olursa olsun, ağaların kuvvetine inanmışlardı, daveti kabulle hemen geldiler. Bazı efendiler de ihtiyatlı davrandı, gitmedi. Başta şeyhülislam efendi, ulemayı gören ağalar, yine bıyıklarını balta kesmez olup yüreklendiler... ”</p>

  <p>Öbür tarafta ise Sadrazam Siyavuş Paşa saraya çağrılmıştı. Vezir de ulemayı sarayda toplamak istedi, davetnameler yolladı. Efendiler davetiyeleri birbiri peşinden almıştı. Ağakapısı’na gitmeyenler saraya koştular.</p>

  <p>Kösem’in adamı bostancıbaşı idam olunmuş, bütün bostancılar, zülüflü baltacılar ve Enderun halkı, yeniçerilerin saraya hücum ihtimaline karşı silahlandırılmıştı. Padişah ile anası yeniçerilere teslim edilmeyecekti. Valide Turhan Sultan ile Sadrazam Siyavuş Paşa'nın bütün ümitleri İstanbul halkındaydı. Bu halkın, 5 ramazan salı günü sabahı şehrin bütün sokaklarını tutmuş olan yeniçeri kıtalarıyla ağaların son kanlı kuvvet gösterisini unutmamış olması gerekirdi.</p>

  <p>17 ramazan pazar, sabah namazı Ağakapısı’nda kılındıktan sonra ulemayı mektep çocukları veya emirlerindeki yeniçeri neferleri gibi ikişer ikişer önlerine katan ağalar Süleymaniye’deki Ağakapısı’ndan Aksaray kışlasındaki Orta Cami’ye gittiler. Kışladaki bütün asker alan-avluda toplanıvermişti. Yeniçeri Ağası Kara Çavuş binektaşına çıktı ve askere niçin geldiklerini bildirdi.</p>

  <p>- Sarayda padişahın musahipleri ve nedimleri yine devlet işlerine müdahale etmişlerdir. Validei Muazzama hazretleri ve Saray’daki tevabii cümle katledilmişlerdir, biz Validei Muazzama’nın kanının davacısıyız!.. dedi.</p>

  <p>Askerden bir tasvip gulgulesi bekliyordu. Fakat yeniçeriler bu tebliği buz gibi bir sükûtla karşıladı. Ancak bir dakika sürmüş olan bu sükût, ağaları dehşete düşürmek için kâfiydi. Yeniçeriler Saray’a karşı ağalarını yalnız bırakıyordu.</p>

  <p>Bir dakika sonra, tasvip uğultusu yerine bir mırıltı yükseldi:</p>

  <p>- Sen Koca Valide’nin mirasçısı mısın ?..</p>

  <p>Yeniçerinin bu mırıltısı ağaların akıbetini daha o pazar gününün bu erken saatlerinde göstermişti. Fakat ağalar bir “gayreti cahilane”yle son ümit peşinde camiye girdiler.</p>

  <p>O sırada şehir içinde tellallar bağırmaya başlamıştı:</p>

  <p>- Her kim Müslüman ise Sarayı Hümayun’da Sancakı Şerif altına gelsin!.. Her kim ki, Orta Cami’deki cemiyete varırsa padişahına asidir, katilleri için fetva verilmiştir!..</p>

  <p>Tellalları duyan şehir halkı, sanki her sokak bir ırmak misali, saraya akmaya başladı, “Allahuekber! Saray avlusu, saray etrafı, meydanlar, sokaklar, Ayasofya'dan Beyazıt, Kumkapı’ya kadar her taraf mahşerden numune insanla doldu, kılıcı olan kuşanmış, olmayan beline bir kurban bıçağı sokup eline de iri bir sopa, demir almıştı".</p>

  <p>İstanbul’da iki büyük yeniçeri kışlası olduğunu unutmamalıdır. Aksaray’daki Yeni Odalar’da yeniçeriler ağalarına, “Sen Koca Valide’nin mirasçısı mısın?..” diye sormuştu. Şehzadebaşı’ndaki Eski Odalar'dakiler de tellalları duyunca hemen silahlandılar ve “Biz ağaların değil, padişahımızın kuluyuz. Ve elhamdülillah Müslümanız...” diyerek Sarayı Hümayun’a gittiler.</p>

  <p>O sırada Orta Cami’ye bir hattı hümayun geldi: “Siz ki, yeniçeri ağa ve Kethüda Bey Çelebi Mustafa Ağa ve Bektaş Ağa’sınız, gerektir ki huzuruma gelip ayak divanımda hazır bulunasınız... "</p>

  <p>Ferman okununca ağaların benzinde kan kalmadı. Kara Çavuş fermanı getirene,</p>

  <p>- Bizden oraya varacak kimse yoktur, biz burada dururuz, ama üzerimize gelirlerse nefsimizi müdafaa eder, dövüşürüz!., dedi.</p>

  <p>Eski Odalıların saraya gittiği haberinden sonra bu ferman da gelince, Yeni Odalar'daki yeniçeriler de son tereddüdü attılar ve başta çorbacılar, odabaşılarıyla takım takım çözülmeye, kışlayı terk ederek saray yolunu tutmaya başladılar. Ağaların yanında yalnız kaderlerini onların ikbaline bağlamış bendeleri kaldı, Kara Çavuş bendesi bir çorbacıya,</p>

  <p>- Kışla kapılarını kapayın, dışarıdan gelen yeniçeriyi alın, içerden dışarrı bir fert bırakmayın! emrini verdi.</p>

  <p>Odabaşılardan bir ihtiyar,</p>

  <p>- Behey ağa, sen ne söylersin! Odalarda yoldaş kalmadı, cümlesi Sarayı Hümayun’a gitti... dedi.</p>

  <p>Bıyıklarını balta kesmez üç büyük ağa o anda bir hiç oluvermişlerdi, üçünün de ağızlarını bıçak açmıyordu. Ağaların yanına gelmiş şeyhülislam ile ulema efendilerin hali de onlardan pek farklı değildi. O sırada Samsuncubaşı Ömer, Çelebi Mustafa Ağa'ya hitapla,</p>

  <p>- Behey sultanım! Ne durur, oturursunuz, mademki padişahımız bizi feda etti, biz de hemen kalkalım, birkaç yerden birden şu İstanbul şehrini ateşe verelim ve yeniçeriye “Şehirlinin evlerini yağmaya ruhsattır” diyelim, cümlesi bizim tarafa döner!.. dedi.</p>

  <p>Bu müthiş teklifin cevabını Kara Çavuş verdi:</p>

  <p>- Bre Ömer!.. Bre eşek sus!.. Birkaç günlük ömür için din ve devlete ve ümmeti Muhammed’e bu ihanet olur mu! Cihan durdukça lanetle mi anılalım! Sözümüz oldu, ne güzel; olmadı, emir Allah’ın, kazaya rıza, evvela bizi, sonra sizi öldürürler, işte bu kadar!..</p>

  <p>Koca Bektaş, bir ayağı çukurda koçan ölüm lafını işitince sinirlendi.</p>

  <p>- Yok... Boş yere ölemeyiz, gelirlerse elbet ki, dövüşürüz!.. dedi, “hezeyan söylerdi".</p>

  <p>Çok gecikmişlerdi. Hamallar gönderip konaklarından torba torba altın ve gümüş getirttiler, meşhur kışla önündeki Etmeydanı’nın ortasına bir tepecik halinde yığdırttılar ve kışla etrafına tellallar çıkarttılar</p>

  <p>- Altın ve gümüş isteyen bu tarafa gelsin !..</p>

  <p>“Bu tellallar boş yere bağırıp durdular, bir fert gelmedi” diyen vakanüvis şu tafsilatı veriyor:</p>

  <p>“Çelebi Mustafa Ağa Koca Bektaş’a:</p>

  <p>- Tu yüzüne! dedi, Allah belanı versin! Bre tamahkâr Arnavut, ne eyledinse eyledin, ‘Bize mal lazımdır’ dedin, ‘Devletimiz yüz çevirirse para her derdimize dermandır’ dedin, bizi ifsat ettin, mal uğruna dünyayı fesada verdik, İşte ortaya altın dökeriz, yüzümüze bakan bir fert var mı?.. Para ne işimize yaradı?..”</p>

  <p>İbret levhasıdır diye naklediyorum; Fatih Camii vaizi Veli Efendi ulema arasında ağaların akıl hocaları yerinde, ağaların en çok nimetini görmüş bir adamdı; Naima nükteyi sever, “Vaiz Veli Efendi yelkenleri çevirdi" diyor. Orta Cami'nin o bozgun havasını büsbütün kararttı, üç büyük ağaya hitaben,</p>

  <p>- Siz ne olduğunuzu zannedersiniz?.. Her biriniz bir firavun olup âlemi haraba verdiniz, bizim susarak kapılarınıza devamımız şerrinizden korktuğumuz içindi. Sizin aranızda bulunmak artık hatadır! dedi ve silkinip kalktı. Orta Cami’den ve kışladan çıktı gitti.</p>

  <p>Bektaş Ağa arkasından bağırdı:</p>

  <p>- Bre kuzgun softa! Kürklerimizi giyip altıncıklarımızı alırken “Devlet sizinle durur...” diyen sen değil miydin?..</p>

  <p>Veli Efendi’nin peşinden diğer efendiler de kışlayı terk edip dağıldılar, yüzsüzleri saraya, azıcık utancı olanlar da kendi konaklarına gitti. Ya Veli Efendi?.. Cüppesinin etekleri çalpara çalarak saray yolundaydı.</p>

  <p>Sarayda kurulan bir âli meclis gaileyi temkinle anlatmayı, ağaların cezasını o andaki vahşetlerini giderdikten sonra vermeyi kararlaştırmıştı. Yeniçeri Ağası Kara Çavuş Mustafa Ağa’ya vezir payesiyle Macaristan’da Tameşvar valiliği, Kethüda Bey Çelebi Mustafa Ağa’ya vezir payesiyle Bosna valiliği, yeniçeri ağalığından emekli Koca Bektaş Ağa’ya da mirimiranlıkla Bursa sancakbeyliği verildi; bu tayinler bir fermanla Orta Cami’de kendilerine tebliğ edildi ve İstanbul'dan hemen çıkıp memuriyetlerine gitmeleri emrolundu.</p>

  <p>Yeni vazifeleri bildirildiği zaman üçü de,</p>

  <p>- Ferman padişahımızındır, dediler ve Orta Cami’den çıkıp yol hazırlığı görmek üzere konaklarına gittiler.</p>

  <p>İki Mustafa hemen ertesi gün yola çıktılar. Koca Bektaş ise, gideceği yerde gözleri yolda idam fermanını beklemektense İstanbul’da saklanmayı tercih etti. Cerrahpaşa civarında Terlikçi Mehmed Çelebi denilen bir Hamzavî dervişin evinde saklandı ve İstanbul sokaklarında tellallar,</p>

  <p>- Bektaş Ağa'nın yerini haber verene dirlik ve ihsan verilir! diye bağırmaya başladı.</p>

  <p>Aslında dirlik ve ihsan vaadine lüzum yoktu, halk nefret ettiği Bektaş'ı bulsa bir anda paralayacaktı.</p>

  <p>Bektaş Ağa şöyle yakalandı:</p>

  <p>Yalın ayakları yarım papuçlu derviş çömezi kılıklı bir oğlanın Aksaray pazarından kuzu eti ile has ekmek alması bir adamın dikkatini çekti, “Bu oğlanın yüzü bana yabancı değil, Bektaş’ın yanında gördüm gibi geliyor, yoksa dervişlerde kuzu eti ile has ekmek alacak akçe yoktur” dedi. Peşine düşüp girdiği evi öğrendi. Bektaş’ı bulmaya memur edilmiş Kapıcıbaşı Boyalı Hasan Ağa’ya haber verdi, ev basıldı. Bektaş Ağa can korkusuyla dolap ardı gibi dar bir yere girip saklanmıştı; “Çık!..” dediler, çıkmadı, kılıç ucuyla dürtüp çıkardılar, rızasıyla teslim olmadı, yumruk ve tekmeyle başını ve vücudunu iyice hırpaladılar. Seksen yaşındaydı, fakat gayet zinde ve iri adamdı, yüzü ve sakalı ve üstü başı kan içinde kaldı, güçlükle tutup kollarını arkadan bağladılar. Yalınayak, başında takke, sırtında entari, laubali ev kılığıyla tutulmuştu, bir ata bindirildi. Ayaklarına da atın karnından bukağı vuruldu, yüzünü ve ellerini bile yıkatmamışlardı, o perişan halde yola çıkıldı. Aksaray’dan Babıhümayun’a kadar yoluna ve peşine dökülen halkın türlü hakaretine uğradı:</p>

  <p>- Padişah haini, işte cezanı buldun!.. diye yüzüne tükürüyorlardı. En ağır küfürler savruluyordu. Beygirin peşine çarşı boyundaki dükkânların çıraklarından elliden fazla mürahik oğlan takılmıştı:</p>

  <p>- Bre ur gidiye !..</p>

  <p>- Bre as gidiyi !..</p>

  <p>- Bre bu kimin şapkası ?..</p>

  <p>- Bektaş’ın şapkası...</p>

  <p>- Bu gidinin şapkası !..</p>

  <p>Muhafızlarının ufak bir ihmali olsaydı lahzada linç edilecekti.</p>

  <p>Bu halle saraya varıldı, padişaha arz edildi, içeriden cevap gelinceye kadar kapı arkasında hapsedildi. O sırada Kösem Sultan’ı boğmuş olan zülüflü baltacı Kuşçu Mehmed adındaki delikanlı geldi, yeniçeriler destek olup da Kösem'in kan davasında muvaffak oldukları takdirde Sultan Mehmed'den başlarını isteyecekleri kimseler arasında onun da adını yazmışlardı.</p>

  <p>- Kuşçu Mehmed benim, dedi, bre hain zalim, ben sana ne işledim ki beni deftere yazıp başımı istersin ?..</p>

  <p>Bektaş,</p>

  <p>- Bre put kıyafetli kâfir, yıkıl şuradan!.. diye bağırdı.</p>

  <p>Delikanlı,</p>

  <p>- Bak şu kâfirin vazına!.. diyerek ağır bir küfür savurdu.</p>

  <p>Arz Odası’na, padişahın huzuruna çıkarıldı. Çocuk padişah, canına kastetmiş adamla konuşmaya tenezzül etmedi, halini şöyle bir seyredip idamını işaret etti, padişahın huzurunda hemen kement atıp boğdular, cesedi Babıhümayun önünde birkaç saat teşhir edildikten sonra bir kilime konularak hamal sırtında evine yollandı. Namazı kılınıp sur dışında defnedildi ve mezarına nişan konmadı.</p>

  <p>Bosna valisi olan Çelebi Mustafa Ağa yola çıkarken yanına 120 000 filorin altın almıştı. Beraberinde götürdüğü adamların yolda “yârı vefadar” olmaları için avuç avuç altın ihsan ediyordu. Malkara’ya geldiğinde bir dostundan mektup aldı, Bektaş’ın yakalandığını ve idamını öğrendi. İçine bir vahşet düştü, bütün ağırlığını bırakarak, gözü gibi sevdiği üç nefer mahrem içoğlanı ile bir heybe altın ve bir miktar mücevher alarak kaçtı. Şiddetle takip edildi, Karaferiye’yi geçtikten az sonra, peşine düşenlerle dövüşüp yaralandıktan sonra yakalandı. Yakalayanlara,</p>

  <p>- Beni İstanbul’a sağ götürmeyin, hemen buracıkta katledin!.. dedi.</p>

  <p>-Zaten bize verilen emir de öyledir!.. dediler.</p>

  <p>Ruhsat istedi, abdest alıp iki rekât namaz kıldı ve kemendi boynuna kendi elleriyle geçirdi. Boğduktan sonra başını gövdesinden ayırdılar, başsız cesedi o kırlıkta defnedildi. Kesik başı da bir bal tulumu içinde İstanbul'a götürüldü. Yanındaki üç nefer mahbublar ne olmuşlardır, meçhul... Fakat bir heybe altın ile koynundaki mücevherlerini yakalayanlar arasında paylaşılacağı bellidir.</p>

  <p>Sakazade Mustafa Ağa adında biri anlatmıştır:</p>

  <p>“Sadrazam Siyavuş Paşa’nın yanındaydım, bir tabak içinde Çelebi Mustafa Ağa’nın kesik başını getirdiler, yıkamışlar, sakalını da taramışlardı. Siyavuş Paşa,</p>

  <p>- Akılsız adamdı ama, cömertti, kaçmasaydı kurtarmak niyetinde idim, dedi... "</p>

  <p>Kara Çavuş Mustafa Ağa’ya gelince, Silivri civarında Burgaz adında bir köyde konaklamıştı ki, ardından Kapıcılar Kethüdası Boyacı Hasan Ağa yetişti geldi, bu mevkiye Bektaş’ı yakaladığı için yükselmişti; Tameşvar valisinin yakasına pençesini atıp,</p>

  <p>-Fermanlısın!.. dedi.</p>

  <p>Kara Çavuş’un da fedakâr adamları vardı, kurtarıp kaçıracak oldular, Boyacı Hasan Ağa, “Çekin elinizi, cümleniz kılıçtan geçersiniz” diye bağırdı.</p>

  <p>Kolları arkasından bağlanan Kara Çavuş, Silivri’ye kadar atla götürüldü, oradan Boyacı Hasan Ağa ile maiyetindekileri getiren dokuz çifte bostancıbaşı kayığına konuldu, doğruca saraya götürüldü.</p>

  <p>Ahır Halifesi Hızır Bey anlatmıştır:</p>

  <p>“Padişahın huzuruna çıkardılar. Kara Çavuş etek öpüp hacaletle durdu. Sultan Mehmed,</p>

  <p>- Yeniçeri ağası sen misin ? diye sordu.</p>

  <p>- Belî padişahım... dedi.</p>

  <p>- Ya niçin bu kadar fitneler kaldırdın ?</p>

  <p>- Hâşâ padişahım, benim suçum yoktur... Fitneleri kaldıran Bektaş Ağa ile Çelebi Mustafa Ağa’dır... Onlar mütegallibe idi, mukavemete kadir değildim.</p>

  <p>Padişah,</p>

  <p>- Kaldırın şunu!.. dedi.</p>

  <p>Huzurdan çıkardılar.Dışarıda ağlamaya başladı. Bostancıbaşı,</p>

  <p>- Ağa, bu ağlamak evvelden gerekirdi, şimdi can pazarında merdanelik lazımdır!.. dedi.</p>

  <p>Bostancıbaşı işaret etti, kement atıp boğdular."</p>

  <p><br /></p>

  <p><br /></p>

  <h3 id="sigil_toc_id_50"><a id="bookmark3z"></a> <span style="font-weight:bold;">1687 Varadin isyanı ve İstanbul ihtilali</span></h3>

  <p>Ocak ağaları saltanatının yıkılışından sonra yeniçeriler uzunca bir zaman, hicrî 1061 ve miladî 1651 yılından hicrî 1098 ve miladî 1687 senesine kadar otuz altı yıl, yarım asra yakın padişahlarına kullukta itaat üzere oldular.</p>

  <p>Bu otuz altı yıl Osmanlı tarihinde çok mühim vakalarla doludur. Sadrazam Köprülü Mehmed Paşa’nın kısa fakat çok kanlı diktatörlüğü ve oğlu Sadrazam Fazıl Ahmed Paşa’nın uzun ve pek haşmetli devri o yıllar içindedir. Osmanlı mparatorluğu Kanunî devrinden daha geniş hudutlara, Lehistan’dan Podolya’nın ve Venedik’ten Girit Adası’nın alınmasıyla o devirde kavuştu. XVII. asrın o ikinci yarısında yaşamış Batılı tarih yazarları bundan ötürüdür ki, Sultan IV. Mehmed’e “Büyük Sultan Mehmed” adını vermişlerdir. Bizde ise “Avcı Sultan Mehmed” denilir; Osmanoğulları arasında padişahlığın tadını dilediği gibi tatmış tek simadır. Devlet işlerini önce baba, sonra oğul, Köprülülere emanet etmiş, sadece kadınlarını düşünmüş ve bir mecnun gibi av peşinde dolaşmıştır. Osmanlı Sarayı Şarkkârî lüks ve sefahetin meşheri olmuştur. Göz kamaştıran müşaşa lüks tuvaleti on bin, yirmi bin, hatta kırk bin kişilik maiyetle ava çıkan bu padişahın alelade bir şatırının belindeki bıçak mücevher kabzalıydı ve başında da mücevherli bir sorguç vardı. Nihayet Köprülülerin damatları Merzifonlu Kara Mustafa Paşa’nın sadaretinde Türk ordusu Viyana’ya kadar dayanmış, fakat 1683’te orada ağır bir bozguna uğramıştı. Yukarıda kaydettiğimiz otuz altı yılın son üç senesi de işte bu bozgun havası altında geçmiştir.</p>

  <p>Sultan Mehmed cephelerden gelen felaket haberleri karşısında kendi günlük hayatında derlenip toparlanamadı; zaferden zafere koşan bir orduyu besleyen hazine ile bozgundan bozguna düşen bir orduyu beslemeye çalışan hazine arasındaki derin farkı göremedi; bir imparatorluğun azamet ve şevketini temsil eden şehriyar, halkın ve askerin gözünde derhal adi bir sefih oluverdi. Sadrazam Merzifonlu Kara Mustafa Paşa, Viyana bozgunundan sonra fırsat bulan düşmanlarının entrikalarıyla Belgrad'da idam edildikten sonra devlet yine ehliyetsiz ellere düşmüştü. Orduda ve gerideki ülkede huzur kalmadı, güven kalmadı ve devlet sözü ayağa düştü ve bunlar çarçabuk, üç yıl içinde oluverdi ve bu herc ü merci de evvela cephe gerisinde, en ön safına yeniçerilerin geçtiği bir ordu isyanı, sonra devlet merkezi İstanbul’da dalga dalga askeri ayaklanmalar takip etti; kanlı vakalar içinde, isimleri ocaklarının tarihine geçen yeniçeri zorbaları türedi.</p>

  <p>Ordu isyanı, Macaristan’daki Türk idaresinin bir buçuk asırdan beri merkezi olan Budin’in kaybından ve Segedin Sahrası bozgunundan sonra 5 eylül 1687 bir cumartesi günü Varadin menzilinde Serdar ve Sadrazam Süleyman Paşa’ya karşı çıktı.</p>

  <p>Yeniçeri ve kapıkulu sipahisi evvela söz sahibi olacak ve kelleyi koltuğa alacak zorbalarını tayin ettiler: yeniçerilerden Canikli Fetvacı Hüseyin Çavuş ve Burgazlı Hacı Ahmed nefer, sipahilerden dört bölükbaşı Ebüsseyfoğlu Ahmed Ağa, Amasyalı Küçük Mehmed Ağa.</p>

  <p>Bu altı zorba baş başa verdi ve söz birliğiyle,</p>

  <p>- Veziriazam ve Serdar Süleyman Paşa’yla davamız vardır,evvela Müslüman olduğundan şüphemiz vardır (bir Ermeni mühtedisiydi), katlolunmayınca teselli bulmayız!.. dediler.</p>

  <p>Serdarın otağına hücum edildi. Askerin kaynaştığını gören Süleyman Paşa Sancakı Şerifi alıp çoktan kaçmıştı. Sonra kumandanlardan Abaza Siyavuş Paşa’nın çadırına gittiler (bu Siyavuş Paşa Köprülü Mehmed Paşa’nın kızı Fatma Hanım’ın kocasıdır, ağalar saltanatını yıkan Siyavuş Paşa'yla karıştırmamalıdır).</p>

  <p>- Biz seni veziriazam yaptık!.. dediler ve cebren kaldırıp ata bindirip sahibi kaçmış serdar çadırına götürdüler. Orada, bu sefer Siyavuş Paşa’nın da iştirakiyle ikinci mühim bir karar verildi:</p>

  <p>Paşa askere baş olacak, orduyu alıp padişahın üstüne yürüyecek, onu Edirne’de bulursa ne âlâ, bulmazsa İstanbul’a gidilecek, Sultan IV. Mehmed tahtından indirilip kardeşi Sultan Süleyman tahta oturtulacak, bu suretle ortadan zorbalık namı kalkacak, âleme yeni bir düzen verilecekti.</p>

  <p>Firari Süleyman Paşa İstanbul’a gizlice girdi. Padişaha görünmedi, sancağı ve mührü, kendisi sefere gittiği için İstanbul’da sadaret kaymakamlığı yapan Receb Paşa’ya verdi.</p>

  <p>- Ordu zorbalar elinde, alevlenmiş ateştir, önünde bulduğunu yakıp geliyor!.. dedi ve Kuruçeşme civarındaki yalısına kapandı.</p>

  <p>İsyanı padişah da öğrenmişti, ordu İstanbul'a gelirse çok müşkül durumda kalacağını da sezmişti, hiç tereddüt etmedi, mühri hümayununu askerin sadrazam tayin ettiği Siyavuş Paşa’ya gönderdi, ayrıca iki mücevherli sorguç, murassa kabzalı kılıç, âlâ bir kürk ve sair hediyeler yolladı, bir de serdarlık fermanı yazdı ve ordunun yoluna devamdan vazgeçip Belgrad’da kışlamasını emretti. Mührü, hediyeleri ve fermanı götüren küçük mirahur ağa Sadrazam Siyavuş Paşa ile orduyu Belgrad'da buldu. Ferman askerin söz sahiplerine okundu.</p>

  <p>- Biz evvela bu fermanı gönderenin padişahlığını istemiyoruz ki, fermanıyla burada kışlayalım, biz İstanbul’a gideriz, şeriat üzerine davamız vardır, İstanbul’a varmayınca dizginimizi çekmeyiz !.. dediler.</p>

  <p>Siyavuş Paşa İstanbul’da şeyhülislam efendiye mahrem bir mektup yolladı, padişahın tahttan indirilmesi hususunda ulemanın orduyla birlik etmesinin teminini istedi. Şeyhülislam Ankaralı Mehmed Efendi’den çok manalı bir cevap geldi, efendi, “Padişahtan biz de hoşnut değiliz, ilmin şerefini ayak altına almıştır; cevr ü cefası haddi aşmıştır, zapt u rapt edilmez adam oldu, sade heva ve hevesini düşünür, nasihat kabul etmez. Ancak, yeniçeri, sipahi ve silahtarın erazili çoktur, İstanbul’a dolarsa, dava padişahın tahttan indirilmesiyle kalmaz, İstanbul’daki ümmeti Muhammed’in malına, ehl ü iyaline ve evladının ırzlarına tecavüz ederler, ortada pek çok mazlum kanı dökülür. Bu hallerin olmayacağına ve Sultan Mehmed tahttan indirilince askerin dağılacağına bir hüccet tanzim ettirin, her hallerine müsaade ederiz, yoksa bu isyanı çıkaranların hakkından gelinir!” diyordu.</p>

  <p>Şeyhülislam Efendi haklıydı, ilk mazlum kanı daha yolda döküldü. İstanbul’a varıldığında Sultan Mehmed tahttan indirilince askerin dağılıp kışlalarına, yerlerine çekilmeleri gerektiği söylenince Siyavuş Paşa’ya,</p>

  <p>- Ne demek! dediler, biz bunca zamandır ulufe almadık, aç çıplak kaldık, davamız büyüktür, evvela defterdarı ver, paralayalım !..</p>

  <p>Defterdar Seyyid Mustafa Paşa darphane değildi, İstanbul’dan para gelecek, o da askere dağıtacaktı. Laf anlamadılar. Paşa ak sakallı namuslu bir ihtiyardı.</p>

  <p>- Ağalar, ak sakalıma acıyın, ceddime hürmet edin, benim günahım yoktur! dedi.</p>

  <p>Müverrih Fındıklılı Mehmed Ağa şöyle anlatıyor: “Bir alay ayağı çarıklı dinsizler, hâşâ sümme hâşâ, ‘Seni bizim elimizden ceddin bile gelse kurtaramaz' deyip kılıç üşürdüler, pare pare ettiler.” Mustafa Paşa nesebi sahih “seyyid”di, ceddim dediği Peygamberimiz Efendimiz’di. Bu vaka İstanbul’da neler olacağını pek aydın gösteriyordu.</p>

  <p>Defterdar paşanın feci akıbeti İstanbul’da padişahı büsbütün ürküttü. Kendisinden Süleyman Paşa ile Receb Paşanın da isteneceğini tahmin etti ve ihtiyaten hemen tevkiflerini emretti. Süleyman Paşa yalısında yakalandı hapsedildi, Receb Paşa tebdili kıyafetle kaçtı, kaçarken de geçtiği yerlerde de, “Dükkânlarınızı kapayın, dağılın !” diyerek şehri bir büyük velveleye, dehşete verdi. Öyle ki, ağızdan ağıza yayılan haberle ihtilal kasırgası, ordu daha İstanbul önüne gelmeden esmeye başladı. Receb Paşa’nın suçu büyüktü, ordu sefere çıktığı zamanlar askerin ulufesini zamanında hazırlayıp orduya göndermek sadaret kaymakamı olan paşaların vazifesiydi. Asker muhakkak padişahtan onun başını isteyecekti, Sultan Mehmed, Topkapı’dan çıkarak nabedid olan Receb Paşa’nın saklandığı yeri haber verene 1 000 altın ile 40 akçe yevmiyeli dirlik vereceğini ilan ettirdi. Receb Paşa’nın yerine de Köprülü Mehmed Paşa’nın küçük oğlu Fazıl Mustafa Paşa’yı kaymakam tayin etti.</p>

  <p>- Babandan ve kardeşinden bu kadar hizmetler gördüm, göreyim seni, sen de bu alevlenmiş ateşi söndür, duamı al!.. dedi.</p>

  <p>Süleyman Paşa’yı da askerin istemesine hacet bırakmadan boğdurttu ve kesik başını bir fermanla beraber Siyavuş Paşa’ya yolladı. Fermanda, “‘Belgrad’da kışlayın’ dedim, dinlemediniz, bari Edirne’den bu yana geçmeyin. Kullarım kimi isterse vereyim!. Diri isterse diri, kelle isterse kelle göndereyim!.. Ciğerkûşem oğlum Şehzade Mustafa’yı isterlerse onu da vereyim!..” diyordu. Saltanat zevkleriyle öylesine yoğurulmuştu ki, onlardan ayrılmamak için zillet batağının ta dibine gömülüyordu. Fakat “oğlumu da vereyim” sözü, kabul edelim ki, bu fermanda sadece mutlak bir teslimiyet ifade eder, aşağıda göreceğiz, padişahın asi orduya göndereceği son ferman bu sözümüzün doğruluğunu gösterecektir.</p>

  <p>Süleyman Paşa’nın başını gören asker bilakis, memnun olmadı.</p>

  <p>- Bize “kullarım” diyen adamı tanımıyoruz!.. Şu anda bizim padişahımız yoktur!.. Ve hem ona Süleyman Paşa’yı kim öldürsün demiştir?.. Biz Süleyman Paşa’yı işkenceyle didik didik edecektik!.. Edirne’de de kışlamıyoruz, İstanbul’a gidiyoruz!.. diye bağrıştılar.</p>

  <p>Türlü gulgııle ve velveleyle Edirne’den geçilip İstanbul yolu tutulunca Sultan IV. Mehmed’in yukarıda bahsettiğimiz son fermanı geldi, padişah “Fermanlarıma itaat edilmedi, artık fikriniz belli oldu, beni istemezseniz, oğlum Mustafa size Allah emanetidir, onu yerime geçirip beni kendi halime koyun, canıma da kastınız varsa şerrinizden Allah’a sığınırım, Allah’ın bir adı da Kahhar'dır, dilerim cümlenizi kahretsin!” diyordu. Avcı Sultan Mehmed büyük büyük suçlarına rağmen Âli Osman içinde kardeş ve evlat öldürten padişahlardan değildi.</p>

  <p>Ordu nihayet Silivri’ye geldi ve orada üçüncü mühim bir karar alındı:</p>

  <p>İstanbul’da padişah tahttan indirilecek, ordu ondan sonra şehre girecekti. Yani saltanat darbesi güya ordu eliyle değil de ulema eliyle şeran yapılmış olacaktı. Şu suretle yeniçeri ve sipahi arasındaki erazil ve eşkıya makulesinin şehirde cülus münasebetiyle türlü edepsizliği önlenmiş olacaktı.</p>

  <p>Tek korku sarayda Enderun halkındandı. Sultan IV. Mehmed zamanında padişah daima av peşinde ve hemen daimî olarak da Edirne’de olageldiği için İstanbul sarayındaki oğlanlar yıllarca başıboş kalmış, maiyeti şahanede olanlar da sefih bir hükümdarın etrafına saçtığı nimetleri bol bol tatmış, son derece şımarmışlardı. Enderun’un eski sert disiplinli koğuşları birer kahvehane, bozahane ve meyhane haline girmişti. Enderun’dan yetişmiş olan müverrih Fındıklılı Mehmed Ağa, "Enderun'da zapt u rapt bozulmuş, sarıca ve sekban ocağından beter olmuştu, maarif erbabı kalmamıştı, saray, işleri güçleri inip binme, yiyip içme, malları pazara çıkmış, zabit dinlemez bir alay gönlü büyük ve yakası kirli lobutcu makulesiyle dolmuştu" diyor ve "Eğer cülus için saraya askerle pür silah hücum edilseydi, bunlar efendileri Sultan IV. Mehmed uğrunda baş verip çok esef verici işler yaparlardı" diye ilave ediyor, yani "padişahın kardeşlerini öldürtürlerdi" demek istiyor.</p>

  <p>Varadin'de ilk isyan alevinin parladığı tarihten tam iki ay sonra, 8 kasım 1687 cumartesi günü Sultan IV. Mehmed İstanbul ulemasının ittifakıyla tahttan indirildi ve yerine kardeşi Sultan III. Süleyman (I. Süleyman: Emir Süleyman; II. Süleyman: Kanunî Süleyman) padişah oldu, fakat İstanbul, korkuları ihtilal fırtınasından korunamadı. Hedefleri şehre girmeden yıkıldığı halde, yeniçerilerin, kapıkulu sipahisinin ve sair Kapıkulu ocaklarının erazil ve zorba takımı dalga dalga tam beş sefer kıyamet kopardılar, büyük şehirde nice rezaletler oldu ve nice kanlar döküldü. Adi maddî hırslarla hatta birbirlerinin başlarını yediler.</p>

  <p>Yeni padişah Sultan Süleyman yedi yaşında hapse atılmış, tam kırk yıl sonra gün yüzü gören bir biçareydi; Siyavuş Paşa'ya ilk sözü, "Canımdan bezmişken yeniden dünyaya göz açtım ve âlemi herc ü merc içinde buldum, iki eteğimizi belimize çalıp devlete hayırlı olalım, senin şimdi ilk vazifen beraberinde getirdiğin askeri dağıtmaktır" demek olmuştu.</p>

  <p><br /></p>

  <p><br /></p>

  <h3 id="sigil_toc_id_51"><a id="bookmark4z"></a> <span style="font-weight:bold;">1687 ihtilalinin kasım kargaşalıkları</span></h3>

  <p>Yeni padişaha, İstanbul uleması efendilere ve İstanbul halkına göre şehre giren orduya artık yapacak iş kalmamıştı. Fakat, ta Varadin’den kalkıp kimi yaya, kimi atlı iki aylık yoldan gelenler ise İstanbul’da yapacak pek çok işleri olduğuna inanmışlardı, intikam alacaklardı, haklarını isteyeceklerdi:</p>

  <p>Kırk sene sürmüş olan Sultan Mehmed devrinin hesabı sorulacak adamlarının bir defteri yapılmıştı, isimler hayli kabarıktı, bu defter Küçük Mehmed Ağa’ya verilmişti.</p>

  <p>Cepheden gelen yeniçeri ve sipahinin beş taksit birikmiş ulufeleri vardı, o parayı ve cülus bahşişlerini alacaklardı.</p>

  <p>Yeniçeriler kışlalarına girdi, fakat koğuşların içi kaynamaktaydı. Sipahi bölük ağaları, o devrin tabiriyle sipahinin zorbabaşıları Atmeydanı’ndaki İbrahimpaşa Sarayı’na yerleşti (zamanımızda bir büyükçe parçası hâlâ duran bu büyük mirî saray Acemi Oğlanlar Kışlası olarak kullanılagelmekteydi), diğer bütün kapıkulu sipahisi de han ve kervansaraylara doldular.</p>

  <p>Defterlilerden istedikleri hesaplar sorulduktan ve birikmiş ulufelerini aldıktan sonra mürettep yerlerine gidip dağılacaklar, tekrar cepheye dönecekler, İstanbul da sükûn ve huzuruna kavuşacaktı.</p>

  <p>Yeniçeri ve sipahinin erazil takımı önce mutat marifetlerini gösterdiler, Fındıklılı Mehmed Ağa anlatıyor: “Şehrin sokaklarında ve çarşı pazarında biedebane harekete başlayıp bazı dükkânları yağma ettiler... ”</p>

  <p>Ordu İstanbul’a girdikten sonra yeniçeriler ile sipahiler arasında dedikodular başladı, bu davada yeniçeri ile sipahinin sözcü seçtiği altı ağanın sadece kendi çıkarlarıyla meşgul oldukları söyleniyordu. Bilhassa mahut suçlu defteri meselesi büyük dedikodu konusuydu. Sipahi zorbası Küçük Mehmed’in defterlilerden gizlice para sızdırıp yâranına da hisselerini verdiği, alınan paralar karşılığı defterden pek çok ismin silindiği söyleniyordu. Doğruydu, Küçük Mehmed Ağa İstanbul’a geldiği zaman bir kebeye sahip değilken, bir hafta içinde tüyünü öylesine düzmüştü ki, yanında “kemer kuşaklı, akva hançerli kırk elli nefer oğlanlar ve altın gümüş çevgânlı başı telli çavuşlarla” dolaşmaya başlamıştı; bir adamın eline mühürlü bir kâğıt verir, falan bezirgândan şu kadar akçe al der, giden de kâğıtta yazılan ne ise bitamam alırdı, bu kâğıtlara da imzasını “Musahhihi din ü devlet, bende Küçük Mehmed” diye atardı.</p>

  <p>13 kasım perşembe günü kapıkulu sipahisi ayaklandı, Atmeydanı’nda İbrahimpaşa Sarayı’na giderek sözcüleri zorbabaşıları sıkıştırdılar, Küçük Mehmed Ağa yoktu, Seyfoğlu Ahmed, Tekeli Ahmed ve Deli Piri ağalara,</p>

  <p>- Belgrad’da kışlamamız emri gelmişti, siz bizi oradan sürüyüp buraya getirdiniz, bizim sebebimizle at ve don sahibi oldunuz, biz ise hâlâ fülusı ahmere (kızıl bakır paraya) muhtacız, ya bizim de şu kadar birikmiş ulufelerimizi alırsınız yahut sizi paralarız!.. dediler ve önlerine katıp sadrazama götürdüler.</p>

  <p>Zorba ağaların vezir huzuruna çıkmasına hacet kalmadı. Sadrazam Siyavuş Paşa’dan,</p>

  <p>- Hâzinede kulun beş taksit ulufesini karşılayacak para yok, ama önümüzdeki salı günü inşallah üç taksitini veririz, geri kalan iki taksiti de birkaç zaman sonra tamamlarız, böyle biedebane hareketlere padişahımızın rızası yoktur, ağalara selam ederiz, cemiyeti dağıtsınlar!.. diye cevap geldi.</p>

  <p>Fakat ertesi 14 kasım cuma günü ortalık birden karıştı, yeniçeriler kışlalarından boşandı, sadrazama haber gönderip, Çatalca civarında bir samanlıkta yakalanmış olup Sarayı Hümayun’da mahpus bulunan eski kaymakam Receb Paşa’yı istediler, “Padişah ırzıdır vezirler asker eline diri verilmez” denildi, sarayda boğularak idam edilen Receb Paşa’nın cesedi verildi.</p>

  <p>Sipahiler de hanlardan çıktılar, iki takım asker birbirine karışıp çalkalandı. Yeniçeri ve sipahi yağmasına uğrayan çarşılar kapandı.</p>

  <p>O cuma günüdür ki, bazı ahbapları Küçük Mehmed’e, “Bugün de cemiyette bulunmazsan iş kötü olur, henüz sana karşı bir düşmanlık yok, hemen git cemiyete katıl!.. ” dediler. O da meydana çıktı, atına bindi, son zamanlarda yıkılan simkeşhane önünde, ki o devirde devlet darphanesiydi. Yeniçerilere rastladı. İhtiyar bir sipahi yeniçerilere,</p>

  <p>- İşte Küçük Mehmed!.. Bre şu melunu sağ komayın!.. diye bağırınca zorbabaşıyı atından yıkıp parça parça ettiler, ayağına ip takıp Atmeydanı’na sürüklediler, o gece de cesedini denize attılar.</p>

  <p>Küçük Mehmed’in odasında bulunan 100 kese nakdi ile kıymetli bazı eşya da sipahiler tarafından yağma edildi.</p>

  <p>19 kasım çarşamba günü Sadrazam Siyavuş Paşanın sarayında ulufe dağıtılmasına başlandı, para keseleri saray avlusuna yığıldı, bütün kapıkuluna üçer taksit birikmiş hakları verilecekti, cephelerdeki askerin hakları da ayrılıp gönderilecekti. Fakat yeniçerilere tam istihkakları beş taksit ödenince sipahiler ayaklandı.</p>

  <p>- Onlar, beş alır da biz niçin üç alırız?.. El sürüp alan sipahiyi paralarız!.. dediler ve hemen çarşı pazarı yağmaya koştular ve evvela Sultanahmet’teki büyük Sipahi Çarşısı lahzada yağma edilip tamtakır kaldı.</p>

  <p>Yeniçeriler de,</p>

  <p>- Sipahi kardeşlerimizden ayrılmayız!.. dediler, ulufelerini almış bulunanlar da paraları yerlere atıp Atmeydanı’na koştular, akşama kadar bir gulguledir sürdü gitti. Nihayet yeniçeriler ikna edildiler, paralarını alıp kışlalarını girdiler.</p>

  <p>20 kasım perşembe günü vezirler, ulema, ocak ağaları ve kapıkulu askerinin zorbabaşıları sadrazam sarayında toplandılar. Siyavuş Paşa,</p>

  <p>- Elimizdeki imkânlarla askerin istediğini yapıyoruz, kulun parasını tedarikle meşgulüz, ya ocaklarımza hâkim olun, kulu zapt u rapt altında tutun yahut işte mühür, ben çekiliyorum, dilediğiniz adamı vezir yapın!.. dedi.</p>

  <p>Paşanın istifasına razı olmadılar. Bu toplantıdan sonra ilk ciddi tedbirleri Yeniçeri Ağası Cadı Yusuf Ağa aldı. Zıpırlık, yağmacılık ve uygunsuzlukla tanınmış yüzlerce yeniçeri neferini yakalatıp Ağakapısı’na getirtti. Kimine “pestili çıkıncaya kadar” dayak attırdı, kimini de boğdurttu, cesetlerini arabalara yükleyip gece Ahırkapı’dan denize attırdı.</p>

  <p>Yeniçeri Ağası Cadı Yusuf Ağa ocaktaki fitne yılanlarının başlarını ezecek yerde kuyruklarını ezmişti; Varadin isyanından beri yeniçerilerin temsilcisi olan ocaklı zorbabaşılardan Canikli Fetvacı Hüseyin Çavuş ile nefer Burgazlı Hacı Ali hemen faaliyete geçtiler, kışla koğuşlarını dolaşarak,</p>

  <p>- Yoldaşlar, odalarda oturacak gün değildir, ağamız olacak Cadı, kimimizi dayağa yatırır, kimimizi deryaya attırır, bugün onlara ise yarın bizedir, kalkın biz de onun hakkından gelelim!.. dediler.</p>

  <p>21 kasım cuma günü sabahı, şafak vakti yeniçeriler pür silah kışlalarından çıktılar; tüfekler atılıp, naralar vurulup İstanbul bir kere daha karıştı. Bin kadar yeniçeri diğer kapıkulu ocaklarını ayaklandırmaya koştu, İstanbul halkının haşaratı da katıldı; Fındıklılı Mehmed Ağa şöyle tasvir ediyor: “Karadeniz gibi çalkalanıp mevc urdular, her gûli beyabanî, sözleri de anlaşılmaz bir cığıltıdır!.. ”</p>

  <p>Bu gaile de Cadı Yusuf Ağa’nın yeniçeri ağalığından azli, ocak ağalarının çoğunun ocaktan uzaklaştırılması, Fetvacı Hüseyin Çavuş’un ocak başçavuşu tayiniyle atlatıldı. Fakat hadisesiz gün geçmiyordu. Bu ihtilal günlerini nakleden tarih kaynaklarımız usanç verici tafsilatla doludur.</p>

  <p>Devlet işleri ve şehri besleyen, yaşatan günlük ticaret durmuştu. Koca imparatorluk dört nefer tabanı yarık türedi ile birkaç bin baldırı çıplak çapulcunun pençesinde adeta inkıraza doğru sürükleniyordu. Zorbalar, devlete bir ağır yük olduklarını anladılar. Bu hal elbet ki, sürüp gidemezdi; kendi tayin ettikleri bir sadrazam da olsa Siyavuş Paşa’nın tek düşüncesinin zorbaları ortadan kaldırmak olduğu aşikârdı. Yeniçeri ve sipahi zorbaları, Fetvacı Hüseyin, Hacı Ali, Tekeli Ahmed ve Deli Piri ağalarla en sadık adamlarından yüz kadar yeniçeri ve sipahi ittifak yeminlerini tazelediler. O devrin müverrihlerinden Fındıklılı Silahtar Mehmed Ağa bu yemin sahnesini pek şirin bir dille anlatıyor:</p>

  <p>“Birimizin bir kılına hata gelirse baş vermeye yemin eder misiniz?.. dediler.</p>

  <p>- Ederiz!.. dediler.</p>

  <p>Mecliste bulunan hepsi boyunlarından enamlarını ve bellerinden kılıçlarını çıkardılar, ortaya bir ekmek kondu, Kuran’a, kılıca ve ekmeğe yemin ettiler.</p>

  <p>- Vallah mı, billah mı? Şu Enamı Şerifler canımıza garim olsun mu? Bu kılıçlar boynumuzu vursun mu? Şu ekmeği gâvur kapısından dilenelim mi? Kâfir çıfıt olalım mı?</p>

  <p>- Olalım!.. Olsun!.. Vursun!.. Dilenelim!.. diyerek böyle bir galiz yeminler idüp dağıldılar."</p>

  <p>1688 yılı martının başına kadar, İstanbul tam dört ay bir katran kazanı gibi kaynadı. Sadrazamdan bir hamam kapısı eskicisine varınca, mansıbından, malından, canından, ırzından, namusundan emin olmayarak yaşadı.</p>

  <p>Zorbalara karşı ilk tedip hareketine Yeniçeri Ağası Harputlu Ali Ağa geçti. “Yeniçeri içindeki üç beş zorba temizlenirse sipahileri tepelemek kolaydır" dedi. Siyavuş Paşa’ya, “Ben fetvacının ve ocaktaki hempalarının vücudunu ortadan kaldırayım, siz de ulema ile Sancakı Şerifi çıkarın... Bütün halk bir anda sancak altında toplanacaktır ve devletin başına bela olmuş zorbaların vücudu ortadan kalkacak, devlet şerlerinden halas olacaktır” dedi.</p>

  <p>Bu hamiyetli, celadetli adam dediğini yaptı. Bir gün, yine bir hazele güruhunun başında Ağakapısı'na gelen Fetvacı Hüseyin Ağa, yeniçeri ağasının yanına yalnız çıkma gafletini gösterdi. Harputlu,</p>

  <p>- Behey melun!.. Senin dirinle uğraşmaktansa ölünle uğraşmak yeğdir!.. Tepeleyin şu melunu!.. diye bağırdı.</p>

  <p>Fetvacı’ya hemen hançer üşürüldü ve zorbabaşı katledildi, başı kesilip alındıktan sonra cesedi aşağıda ağalarını bekleyenlerin önüne atıldı; hepsi dehşet içinde kalıp taban kaldırdılar ve kaçtılar.</p>

  <p>Harputlu Ali Ağa Fetvacı’nın kesik başını alıp Siyavuş Paşa’ya gitti, fakat paşa, yeniçeri ağasının gösterdiği celadeti gösteremedi, saraya gidip Sancakı Şerifi çıkarıp İstanbul halkını sancak altında zorbalara karşı yürüyüşe davet edemedi. Hükümet bu zaafı gösterince hadiseler başka renk aldı.</p>

  <p>Fetvacı'nın Ağakapısı’nda dağılan adamları bir yandan Şehzadebaşı’nda Eski Odalar denilen kışlada oturan ve hâlâ basit bir yeniçeri neferi olan zorbabaşılardan Hacı Ali’ye, bir yandan da Atmeydanı’nda sipahi zorbabaşılarına koştular.</p>

  <p>- Efendimiz Fetvacı’yı yeniçeri ağası katletti! Küllîmiz yerine baş vermeye yemin ettik, başımız gitti ne dururuz!.. dediler.</p>

  <p>Hacı Ali derhal harekete geçti, sipahi zorbabaşıları ise şart koştu.</p>

  <p>- Siz de varın, ağanız Harputlu’yu öldürün bize müjdesini getirin, sonra biz de sizin davanızda beraber olalım!.. dediler.</p>

  <p>Harputlu Ali Ağa ise, Siyavuş Paşa’nın tereddüdü karşısında şaşırmış, yeniçerileri ağalık unvanıyla tutacağını zannetmiş, Yeni Odalar denilen büyük kışlaya, daha yerinde tabirle ölüme kendi ayağıyla gitmişti; yeniçerilere,</p>

  <p>- Yoldaşlar!.. Fetvacı padişah fermanıyla katlolundu!.. Sizler</p>

  <p>Fetvacı’nın değil, padişahın kulusunuz!.. diyecek oldu, fakat hitabesini bitiremedi, “Bre Harput gâvuru!.. Fetvacı katlolunur da sen sağ mı kalırsın ?.." diyerek atından yıktılar, paraladılar. “Her parçası kulağı kadar olmuştu!.. ”</p>

  <p>Bir yeniçeri Harputlu’nun lime lime ölmüş kanlı gömleğini alıp Atmeydanı’na sipahi zorbalarına müjdeye gitti; Deli Piri bu adama sırtındaki kürkünü hediye etti; yeniçeri ağasının katilleri ellerinde birer kanlı nişanla geldikçe sipahi zorbalarından avuç avuç altın aldılar.</p>

  <p>Burgazlı Hacı Ali’ye gelince peşine altı bin kadar yeniçeri takarak Siyavuş Paşa’nın sarayına gitti; paşadan mühri hümayunu istedi; Siyavuş Paşa, “Padişahın mührünü ancak kendisi ister alır, ben de ancak ona teslim eder veririm" dedi; hemen bütün gün (2 mart günü) bu münakaşayla geçti.</p>

  <p>Hacı Ali’ye, “Siyavuş Paşa’yı biz getirdik, yerine başkasını bulamayız !” diyenler olmuş, pabucunu yıllar boyunca çıplak ayakla giymiş “gûlyabanî kılıklı" yeniçeri neferi bir vezir için,</p>

  <p>- Esir pazarında otuz kuruşa satılmış Abaza kölenin haysiyeti nedir ki? Eşek yerine at bağlarız!.. demişti.</p>

  <p>Hacı Ali yanındaki askerle vezirin sarayını muhasara etti. Sadrazam Siyavuş Paşa azledildi, fakat yeniçeri zorbası yanındaki altı bin yeniçeriyle paşanın sarayını muhasarada devam etti; bir yanda padişah, öbür yanda halk bu serserinin bu küstahlığına seyirci kaldı; Burgazlı yeniçeri, “Gidi Abaza! Ben senin kanını içmeyince rahat olamam!.." diyordu.</p>

  <p>Şehir içinde adeta bir kale cengi oldu; 2-3 mart gecesi sabaha kadar devam etti; gündüz sulu kar yağmış, gece dona dönmüştü, fakat Hacı Ali’nin altı bin yeniçerisi cenkten ayak döndürmedi, ağaları “Paşa benim, saray yağmadır!” demişti. Siyavuş Paşa, Köprülü Mehmed Paşa'nın hem azatlı kölesi hem damadıydı, sarayı İstanbul’un en mükellef ve büyük binalarından biri ve en kıymetli, nadide eşyasıyla döşenmişti. Bütün semt halkı o geceyi ayakta geçirdi.</p>

  <p>Paşanın bin neferden fazla kapıkulları vardı, bunlar büyük fedakârlıkla dövüştüler; fakat Siyavuş Paşa sabaha karşı hepsini azat etti.</p>

  <p>- Ekmeğim size helal olsun, saraydan dilediğiniz malı kaldırın götürün ve gün doğmadan başınızın çaresine bakın kaçın, benim işim Allah'a kalmıştır!.. dedi.</p>

  <p>Siyavuş Paşa’nın yanında elli nefer fedai köle kaldı, harem kapısının önüne ok ve yay yığdılar ve yeniçerilerin hücumuna muntazır oldular, hepsi usta cengâverlerdi, fakat altı bin kişiye karşı elli can. Arka arkaya üç yeniçeri hücumu püskürttüler, yetmiş seksen yeniçeriyi yere serdiler, fakat paşa Deve Mustafa adında bir yeniçeri tarafından göğsünden kurşunla vurularak şehit olunca kölelerinden sağ kalanları da can kaygısına düşüp kaçtı; paşa sarayı yeniçeri Hacı Ali tarafından fetholundu. Ali harem kapısını kırdırttı ve korkunç yağma başladı. Evvela yükte hafif pahada ağır şeyler kalktı; sonra denkler yapıldı; nihayet sarayın mermer çeşmeleri, fıskiyeleri, havuzları söküldü, sedefkârî kapı ve dolap kanatları alındı. Kışlık odunu, kömürü yağma edildi. Bina bir iskelet halinde kaldı.</p>

  <p>Bu müthiş talanda bir de can yağması oldu; paşanın öz evlatları da dahil saraydan iki yüzden fazla güzel güzel kızlar ve oğlanlar çıkarılmıştı; hepsi ve haremdeki bütün kadınlar bir don gömlekçe bırakılarak soyuldu, yalınayak başı açık ellerini bağladılar, sırtlarına birer kebe, kızların başına da birer peştamal attılar, “Kılıcımız hakkı esirlerimizdir, pahasını verene satarız!..”diye çakıl çakıl buzlu çamurla kaplı sokaklarda çıplak ayak sürüyüp götürdüler.</p>

  <p>Artık devlet şeref ve haysiyeti yeniçeri ayağı altındaydı. Yağmacılarla yolda şöyle konuşuluyordu:</p>

  <p>- Götürdüklerin kimdir?</p>

  <p>- Cariye ve karavaş oğlandır!</p>

  <p>- Nereden aldın?</p>

  <p>- Abaza palangasından çıkardım!..</p>

  <p>- Hoşçadır!.. Güzelcedir!..</p>

  <p>Ve kız oğlan alameleinnas şapur şupur öpülüyor.</p>

  <p>Bu sahneyi tasvir eden müverrihin “ve çiçeklerini okşarlardı” tabirini herkes dilediği manada alabilir.</p>

  <p>Koca Köprülü Mehmed Paşa’nın kızı ve en büyük Osmanlı vezirlerinden Girit fatihi Fazıl Ahmed Paşa’nın kız kardeşi ve Siyavuş Paşa’nın zevcesi Fatma Hanım, yaşlıca ve şişman bir kadındı, kocasının ve sarayının felaketi karşısında bayılmıştı; o perişan halinde onu da soydular, küpelerini, yüzüklerini, bileziklerini hoyrat ellerle aldılar ve bir halıya koyup daha şenî tecavüzlerde bulunmak üzere kaldırırlarken hamiyet sahibi semt halkı artık tahammül edemedi, bir kalabalık hanımı götürmek isteyen yeniçerilere,</p>

  <p>- Bre kâfirden eşed kâfirler, burası Malta Ceziresi midir?..</p>

  <p>Bu hareketi kâfir yapmaz... diyerek Fatma Hanım’ı kurtardılar. Paşanın oğullarını, kızlarını da kırkar ellişer kuruşa satın aldılar, eşirra melanetinden halas ettiler.</p>

  <p>Hacı Ali günün kahramanı oldu; yeniçerilerden ve sipahilerden bütün namlı “erazil ve haşarat”, başta Deli Piri Ağa ile Tekeli Ahmed Ağa, Hacı Ali’nin Eski Odalar’daki menziline gittiler ve gazasını tebrik ettiler!..</p>

  <p>Bu durum karşısında padişaha gelince, üç fermanla Hacı Ali’yi yeniçeri ağası, Deli Piri’yi sipahiler ağası, Tekeli Ahmed’i de silahtarlar ağası tayin etti!.. Devlet eşkıyaya teslim olmuştu, İstanbul halkı bir kuzu sürüsü, aç kurtlara teslim edilmişti. Fakat bıçak boğazına dayanınca kuzular aslan oldu ve kurtları paralayıverdi.</p>

  <p>Otuz altı yıl önce ağalar saltanatının devrilişinde olduğu gibi 1688’de de zorbalar saltanatını İstanbul halkı, esnafı yıktı.</p>

  <p>Yeniçeri ağası, İstanbul zabıtasının en büyük amiriydi; Ağa olan Hacı Ali’nin ilk işi ayaktaşı olan bir sürü erazile çorbacılık vermek oldu; Abaza palangası yağmasından hisse alamayanlar “İstanbul’un çarşı pazarı da bizimdir” dediler. Artık ortalık yatıştı diye çarşılar açılınca, “bir alay bidin yağmacı eşkıya" Büyük Kapalıçarşı’da yağlıkçılara daldı ve dükkânları yağmaya başladı.</p>

  <p>“Yüreği yanmış, ciğeri pişmiş" esnaftan bir yağlıkçı, dükkânının yeniçeriler tarafından talan edildiğini görünce aşağı atlayıp Allah'a sığınıp ölüm eri oldu, bir kepenk sırığının ucuna bir beyaz çevre bağladı.</p>

  <p>- Bu eşkıyadan intikam almak isteyen ve ümmeti Muham-med’den olan sancak altına gelsin, Allah Allah!.. diye bir nara attı.</p>

  <p>Evvela çarşı içinde, sonra etrafında “Eşkıyaya karşı Sancakı Şerif çıkmış!..” diye bir gulgule koptu; bu haber yıldırım süratiyle bütün şehirde yayıldı; dükkânlar kapanıp âlem ayağa kalktı. İstanbul esnafı alan akın, takım takım sancak altında toplanmaya Beyazıt’a koştu; Büyükçarşılı ve Bedestenli büyük ve küçük Arasta esnafı, Saraçhaneliler, Bitpazarlılar, Gelincikçarşılılar, Uzunçarşılılar katılınca bir saat içinde altı bin kişi oldular; Divanyolu’nu takip ile Sarayı Hümayun’a gidildi; en önlerinde ak çevresiyle yağlıkçı fedai yürüyordu. Hiç tereddüt etmeyelim, o gün bir kepenk sırığı üstündeki bu beyaz çevre, zalim Dahhâk’e karşı çekilmiş Gâve’nin bayrağından farksızdı.</p>

  <p>Saraya varıldığında on bin kişi oldular, İstanbul büyük şehir olduğunu gösterdi, her sokağı gürül gürül bağrı yanık insan çıkarıyordu. Dakikalar, saatler ilerlerken on bin on beş bine, on beş bin yirmi beş bine çıktı. Müverrih saray kapısında yükselen halk feryadını şu satırlarda topluyor:</p>

  <p>- Elaman padişahım, eşkıya elinden elaman!.. İt şerrinden bitap kaldık, ehl ü ıyalimiz perişan oldu, kız ve oğlanlarımızın ırzı namusu pâymal oldu, ölümü göze aldık, bize Sancakı Şerifi ver, eşkıyayı kıralım, vermezsen, bizi sen öldür, saraya girip sancağı zorla alacağız !..</p>

  <p>İstanbul halkının kükremesi padişaha ve ulema efendilere cesaret verdi. Zorba ağalar saraydaki elleriyle Sancakı Şerifin çıkarılmasına mâni olmak istedilerse de muvaffak olamadılar. Peygamber’in mübarek sancağı çıktı, fakat teslim alacak mesul el bulunmadığı için halka verilmeyip sarayın Ortakapı denilen kapısınının iki kulesi arasına asıldı. Bu suretle padişah, arkasına İstanbul halkını almış, yeniçeri ve sipahi zorbalarına karşı harp açıyordu!</p>

  <p>Bu sırada zorba ağaların gönderdiği iki casus halk tarafından linç edildi. Halk arasına sokulan bir bozguncu, “Bre adamlar, aslı yok yere ne toplandınız, dağılın'..” demeye kalmadı, aynı akıbete uğradı.</p>

  <p>Bütün İstanbul sokaklarında, Eyüp’te, Galata’da, Üsküdar’da, Boğaz’ın iki yakasındaki köylerde, ta Kavaklar’a, “Ümmeti Muhammed’den olan Sancakı Şerif altına gelsin!..” diye tellallar bağırmaya başlamıştı.</p>

  <p>Ağakapısı’nda ise halkı kırıp dağıtmak üzere beş yüz atlı hazırlanmıştı; tam hareket etmek üzereydiler, sancağın çıktığını öğrendiler, hepsine bir ürperme geldi, artık kılıçları halka değil, padişahı, devleti, dini temsil eden sancağa çekilecekti.Ağakapısı erkânından bazıları, “Biz ümmeti Muhammed’deniz, yerimiz bura değil, sancak altıdır!..” dediler. Eski Odalar’daki yeniçeriler olduğu gibi kışlalarını terk edip saray yolunu tuttu.</p>

  <p>İstanbul şehrinin ayağa kalkacağı bilinmediği için, azledilen Siyavuş Paşa mühri hümayunu Şeyhülislam Feyzullah Efendi’ye vermiş, o da ağaların dilediği kimseye vermek üzere Ağakapısı’na gelmiş ve ağalar elinde rehine gibi alıkonulmuştu.</p>

  <p>Deli Piri,</p>

  <p>- Mühri hümayun elimizde, Tekeli Ali Ağa mührü alır, sadrazam olur, beni de kaymakam tayin eder, Hacı Ali zaten yeniçeri ağasıdır, kulu zapt ederse, neden korkarız!.. dedi.</p>

  <p>59. Sekban Bölüğü çorbacısı Ali Ağa, dev misali bir yeniçeri, arkasında pür silah neferleri, pervasız atılıverdi.</p>

  <p>- A Deli Piri, sen kimsin, nesin ?.. dedi, bu mansıpları padişah verir be !..</p>

  <p>Deli Piri, “Ali çorbacı, haddini bil de öyle konuş!.." diyecek oldu, bu sefer meclislerinde bulunan bütün ocak ihtiyarları, “Yok!..” dediler, “Hak kelam çorbacının söylediğidir, senin lafın batıldır!..” Hemen hepsi kalktılar, “Biz Sancakı Şerif altına gideriz!..” dediler. Hacı Ali bu adamları yoldan çevirmek için “pür silah yüz kadar erazil gönderdi” ise de muvaffak olamadı. Bunun üzerine Hacı Ali de sancak altına gitmeye karar verdi !..</p>

  <p>İşte bu şaşılacak sersemlik yahut sersemliğin verdiği şaşkınlıktı. Ayasofya önünde kendisini gören halk,</p>

  <p>- Koman ümmeti Muhammed, işte yeniçeri ağası zorba Hacı Ali budur, bre vurun!.. diye bağrışınca doludizgin zor kaçtı, Ağakapısı'na can attı. Tekeli Ahmed ve Deli Piri ağalarla üç kafadar artık tamamen yave konuştular</p>

  <p>- Padişahın küçük kardeşi Şehzade Ahmed’i tahta oturtalım !..</p>

  <p>- Sultan Mehmed’in büyük oğlu Sultan Mustafa’yı padişah yapalım !..</p>

  <p>- Sultan Mustafa olmaz, gazaplıdır, cümlemizi kırar!..</p>

  <p>- Kırım hanını getirtelim, padişah yapalım! Cümle Âli Osman’ı ve Saray halkını ve İstanbullu’yu o Tatar hanına kırdıralım!..</p>

  <p>Artık akıllarını kaybetmişlerdi.</p>

  <p>İkindi olmuştu. Saray’da ise yeni bir hükümet kuruldu. Nişancı İsmail Paşa sadrazam oldu; Ağakapısı’nda bulunan şeyhülislam efendi de azledildi, Debbağzade Mehmed Efendi şeyhülislam oldu. Enderun’dan çıkma Bosnalı Hasan Ağa da yeniçeri ağası oldu.</p>

  <p>Sonra üç zorba ağanın kaderi tayin edildi: Hacı Ali Ağa Bosna valiliğine, Deli Piri Ağa Bursa sancakbeyliğine, Tekeli Ali Ağa da Karesi sancakbeyliğine tayin edildiler ve kendilerine hemen İstanbul’dan çıkıp yeni memuriyetlerine gitmeleri tebliğ edildi. Gittikleri yerde ne olacakları belliydi; yanlarında olan ve hepsi “eşkıya taifesi” son bendeleri de dağılınca Deli Piri ile Tekeli Ahmed selameti kaçıp saklanmada buldu. Hacı Ali önce Eski Odalar’a gitti, mensup olduğu orta yoldaşlarının koğuşuna sığındı.</p>

  <p>- Yoldaşlar eskiden olduğu gibi şimdi de kara çizmeli bir garip yeniçeriyim!.. Sizinle beraber sefere gidip metris çekerim!.. dedi; fakat can kaygısı, fazla oturamadı, kışladan çıktı, o da kaçtı, saklandı.</p>

  <p>Yeniçeri ve sipahilerden zorbalık ve şekavet, türlü uygunsuzlukla damgalanmış olanlar amansız tenkil edildiler, bu arada Siyavuş Paşa’yı kurşunla vuran yeniçeri neferi Deve Mustafa bir ayaktaşıyla beraber kendi koğuş yoldaşları elinde paralandı, müverrihin tabiriyle “kıyma edildiler”.</p>

  <p>Zorbabaşılar da birer birer yakalandı. Deli Piri Ağa tebdili kıyafetle Aksaray’dan geçerken bir yeniçeri tarafından tanındı ve saraya götürülüp Ortakapı önünde idam olundu. Tekeli Ahmed Ağa da Yeni Odalar’da bulundu. Ağakapısı’na götürülüp boğuldu. Hacı Ali’yi Fatih’te Emirbuharî Tekkesi yanında bir avradın hanesinde yakaladılar, sarayda boğuldu. Daha evvel Tokat’a gitmiş olan Seyfoğlu Ahmed Ağa’nın idam fermanı da oraya gönderildi.</p>

  <p>İstanbul’da zorbabaşılardan başka bir hafta on gün içinde idam olunan yeniçeri ve sipahilerin sayısı dört yüzü buldu. Bu yeniçeri-sipahi ihtilali de böylece kapandı.</p>

  <p>Bir ibret levhası olduğu için naklediyoruz; 8 mart 1688 pazar gecesi (bir rivayete göre pazartesi gecesi) İstanbul’da Balıkpazarı kapısı dışında bir meyhanede yangın çıktı, sur içine atladı ve şehrin büyük bir kısmını kül etti. O tarihte yangın tulumbacılığı teşkilatı henüz kurulmamıştı. Fakat yangınları söndürmeye koşmak da yeniçeri kolluklarının vazifesindendi. Yeniçeriler bu yangına seyirci kaldılar, hatta “Bre yoldaşlar ne durur, temaşa edersiniz?..” diyenlere, “Sancakı Şerif çıkarıp kulu kırmak hoş mu idi?.. Ko yansın şehirli keferesi!..” dediler.</p>

  <p>Bu yangında 1 500 ev ve 5 000 dükkân yeniçeri ihaneti yüzünden yandı denilir. Yeniçeri Ocağı artık kanlı ihtilallerin kundağı haline girmişti. İlk fırsatta fitne ateşi parlayıverecekti.</p>

  <p>1688 ihtilali bir harbin içinde, en buhranlı bir bozgun devrinde çıkmıştı. Avusturya, Rusya, Polonya ve Venedik’le harp halindeydik. Yeniçeriler İstanbul'da vezir sarayı ve çarşılar yağma ederken cephelerde neler oluyordu.</p>

  <p>İşte pek büyük, elim haber 8 eylül 1688 de Avusturyalılar Belgrad’ı aldılar. Belgrad ki o tarihte, iç ülkede bir ordu merkeziydi.</p>

  <p><br /></p>

  <p><br /></p>

  <h3 id="sigil_toc_id_52"><a id="bookmark0zasas"></a> <span style="font-weight:bold;">1703 Edirne Vakası</span></h3>

  <p>Balıkpazarı yangınının kızıl alevleri, İstanbul'un birkaç mahallesini silip süpürüp yutarken, bir<sup>-</sup> vazifeleri de şehrin muhafazası ve bu arada yangın afetine koşmak, ateşi söndürmeye çalışmak olan yeniçerilerin, “Ko yansın şehirli kâfiri!.." diyerek felakete kasten seyirci kalması, artık aydın olarak gösterir ki, Yeniçeri Ocağı XVII. asrın sonunda tamamen tefessüh etmiştir.</p>

  <p>1691’de Sultan III. Süleyman (I. Süleyman, Yıldırım Bayezid’ın oğlu Emir Süleyman’dır), 1695’te kardeşi Sultan II. Ahmed öldü ve Osmanlı tahtına Sultan IV. Mehmed’in oğlu Sultan II. Mustafa geçti. Bu padişahın zamanındadır ki, Türkiye’nin ilk taksimi olan 1699 tarihli Karlofça Muahedeleri imzalandı; Viyana muhasarası ve bozgunuyla başlayan uzun ve felaketli harbe son verildi; Avusturya, Tameşvar eyaleti hariç, bütün Macaristan’ı, Polonya Podolya’yı, Rusya Azak Kalesi ve havalisini, Venedik de Mora Yarımadası’nı aldı.</p>

  <p>Sultan II. Mustafa’nın çocukluğu Edirne’de geçmişti. Bu şehri çok seviyordu, av delisi babası gibi o da Edirne’de oturmayı İstanbul’a tercih etti ve sulha kavuşunca kaybolmuş koca ülkeleri unutuverdi, babası gibi av peşine düştü ve nihayet babası gibi o da bir yeniçeri ihtilaliyle tahttan indirildi.</p>

  <p>1703 ağustosunda İstanbul’da başlayıp, Edirne’de kanlı bir sahneyle kapanan bu ihtilale tarihimizde Edirne Vakası denilir.</p>

  <p>Tafsilat ve teferruata girmeden anlatalım: Şeyhülislam Erzurumlu Feyzullah Efendi, padişahın hocasıydı ve padişahı avucunun içine almıştı. Bir harpten, uzun bir harpten yaralar içinde çıkmış imparatorluğu kendi malikânesi sanmıştı. Devlet kapısının en yüksek makamlarına kendi oğullarını, damatlarını, uzak yakın akrabalarını yerleştirmiş, hükümetin başındaki veziriazamları da çiftliğin kâhyası yerinde görüyordu, arzusuna göre hareket etmeyenleri kahrettiriyordu. Böyle bir despotu devirmek için tek kuvvet yeniçeri pazısı ve yeniçeri palasıydı.</p>

  <p>1703 ihtilalinin kundağını Feyzullah Efendi’nin sayesinde sadrazam olan Rami Mehmed Paşa koydu. Padişah bu vezire mühri hümayunu verirken, “Hocamın sözünden bir adım dışarı çıkmayacaksın !..” demişti. Paşa efendi hazretlerinin sözünden dışarı çıkmadı ama, askeri pür silah kışlalarından dışarı çıkardı.</p>

  <p>İstanbul ismen devlet merkeziydi; bütün devlet erkânı padişahın yanında, Edirne’de oturuyordu ve imparatorluk Edirne’den idare ediliyordu. İstanbul bir kaymakam paşanın eline bırakılmıştı, İstanbul Kadısı Mahmud Efendi ile İstanbul Kaymakamı Abdullah Paşa da Şeyhülislam Efendi’nin damatlarıydı.</p>

  <p>Rami Mehmed Paşa, sadık bendelerinden İbrahim Ağa adında birini cebecibaşı tayin etti ve bu adamı bazı işler için İstanbul’a gönderdi. İbrahim Ağa İstanbul'a geldikten birkaç gün sonra da, Gürcistan seferine memur edilmiş 200 cebeci neferi bir gece Ayasoyfa civarındaki kışlalarında gizli bir toplantı yaptılar, ertesi sabah da (hicrî 5 rebiülevvel 1115 ve miladî 19 temmuz 1703 salı günü) kışlalarını terk ederek mutat teranelerden biri olan “Ulufemizi isteriz!..” feryadıyla ayaklandılar. Oradan Aksaray’daki yeniçeri kışlası önüne gittiler ve bayraklarını yeniçeri kışlası önündeki Etmeydanı’na diktiler. 1687 ihtilalinin üzerinden on altı yıl geçmişti, vezir ve âyan saraylarının ve çarşıların, pazarların yağması koğuşlarda kahramanlık menkıbeleri gibi anlatılıyordu; cebecilerin isyan bayrağı ve sesi Hacı Bektaş köçeklerini elbet ki harekete geçirecekti.</p>

  <p>Cebeciler Aksaray’a gelirken yolda peşlerine -tabir, Vakanüvis Raşid Efendi’nindir- “nefis havasına uymuş erazil” katılmıştı, Etmeydanı’nda yeşil bayraklarla bir alay softa geldi.</p>

  <p>Yeniçeri ağası Edirne’deydi, ocak kanununa göre İstanbul'daki yeniçerilerin başında sekbanbaşı ağa bulunuyordu, yaşlı, gün görmüş bir yeniçeriydi, adı Haşimzade Seyyid Murtaza Ağa’ydı.</p>

  <p>O sırada; “Yeniçeriler İstanbul'u birkaç yerinden ateşe verecekmiş !..” diye bir laf çıktı. Son derece telaşa düşen Kaymakam Abdullah Paşa, sekbanbaşıyı Aksaray’daki Yeni Odalar’a gönderdi ve yeniçerilerin cebecilere uymamasının temini ve İstanbul'u ateşe verme gibi bir facianın katiyen önlenmesini emretti. İstanbul’da bulunan ulema efendileri de Sarayı Hümayun’a davet etti.</p>

  <p>Cebecilerden bir kafile, kaymakam paşanın sarayına gitti, paşalı, “Efendimiz, Sarayı Hümayun'a gitti, yoktur...” dediler ve hiç lüzumu yokken gelenlere hakaret edildi ve hatta daha ileriye varılıp cebecilerin üzerine tüfekle ateş edildi, bir cebeci neferi telef oldu ve kan dökülünce de ihtilal ateşi parlayıverdi. Cebeciler tarafından hücumla zapt edilen Abdullah Paşa'nın sarayı yağma edildi. Paşa sarayının (Paşakapısı’nın) mahpushanesinde katil, hırsız bir sürü suçlu bulunuyordu. Hepsi serbest bırakıldı, onlar da ihtilalcilere katıldılar.</p>

  <p>Vakanın bu rengi aldığını gören Sekbanbaşı Murtaza Ağa yeniçerilerin kendisine kötü kötü baktığını görünce selameti Sarayı Hümayun’a gitmekte gördü, fakat yolda cebeciler tarafından çevrildi ve tevkif edildi. İhtilalciler İstanbul Kadısı Mahmud Efendiyi de konağından aldılar, bu suretle İstanbul’un iki büyük idare amiri ihtilalci askerin eline geçmişti. Murtaza Ağa cebecilere nasihat edecek oldu, kadı efendinin gözü önünde üstüne kılıç üşürüp parçaladılar. Dehşet içinde kalan İstanbul kadısı da, ihtilalcilerin emrinden dışarı çıkamadı ve padişah sarayına gitmemiş olan ulema efendileri yeniçeri kışlasındaki Orta Cami’ye davet etti. Sokaklarda, “Er olan Etmeydanı’na gelsin!" diye tellallar bağırmaya ve İstanbul’un ayaktakımı, haşarat yatakları yer yer kaynaşmaya başladı. Yeniçeriler kışla kapılarını açtılar, onların cebecilere katılmasıyla da müthiş fırtına başladı.</p>

  <p>Bütün ulema, Şeyhülislam Feyzullah Efendi’nin tahakkümünden öylesine yanıktı ki, ihtilalci askerin elinde adeta bir rehine gibi kalan İstanbul kadısının davetini kabulle Orta Cami’de toplandı. Casusları vasıtasıyla bu durumu öğrenen Kaymakam Abdullah Paşa, hadiseyi bütün tafsilatıyla yazarak Edirne’de bulunan padişaha ehemmiyetle arz etti, kendi daveti üzerine saraya gelmiş olan ulemaya da, “Mademki yeniçeriler de işe katıldı, artık bu cemiyet, bizim alacağımız tedbirle dağılmaz; siz de, ben de başımızın çaresine bakalım!..” dedi ve saraydan çıkarak kaçtı, saklandı. Saraydaki efendilerden de bir kısmı meydandakilere katıldı. Ve cebecilerin ulufe ayaklanması bir devlet davası oldu.</p>

  <p>Kaymakam Paşa kaçmış, Sekbanbaşı Ağa öldürülmüş, İstanbul kadısı efendi ihtilalci askerin elinde, İstanbul’da padişah adına hükümeti temsil eden mülkî, askerî ve şerî kimse kalmamıştı. İhtilal de henüz liderlerini çıkarmamıştı. Sadrazam Rami Mehmed Paşa’nın Edirne’den gönderdiği Cebecibaşı İbrahim Ağa Cebeciler Ocağı’na kundağı koymuş ve Edirne’ye dönmüştü. Şimdilik söz sahibi, ayaklanmış askerin yeniçeri kışlası içindeki Orta Cami’de topladığı ulema efendilerdi. Efendiler etrafında yeniçeri palalarının parladığı bu camide ilk mühim kararı, hayli münakaşadan sonra 22 temmuz cuma günü sabahı verdiler, içlerinden biri kalktı.</p>

  <p>- Bugün cumadır, cuma namazı kılınacak mı ?.. Cuma namazının sıhhat ve vücubunun şartlan nedir?.. diye sordu.</p>

  <p>- İmamın adaletidir, imam da vaktin padişahıdır... denildi.</p>

  <p>- Ya biz burada hangi madde için toplandık?..</p>

  <p>- Bizim burada toplanmamız İmam olan halifenin devlet adaleti namusunu korumadaki kusurlarıdır.</p>

  <p>- Şu halde bugün cuma namazı kılınmaz... Zulüm ortadan kalkıp adalet tesis edilinceye kadar yasak olmak üzere cuma namazını terk ederiz !..</p>

  <p>Bu kararla Orta Cami’deki efendiler Edirne’deki hükümetin meşruiyetini tanımamış, reddetmiş oluyordu, şu halde İstanbul’da bir muvakkat ihtilal hükümeti kurmak lazımdı, bunun için de askerle konuşmak gerekiyordu, askerin de söz sahiplerini, liderlerini çıkarması lazımdı.</p>

  <p>Bu ihtilalin öncüsü olmuş cebecilerden Küçük Ali, yeniçerilerden de Toricanlı Ahmed çıktı. Sipahilerin sözcüsü de Karakaş Mustafa oldu.</p>

  <p>Muvakkat hükümetin kurulmasına evvela askeri zapt u rapt altına alacak bir yeniçeri ağasının tayiniyle başlandı; bu yerin adamı da hazırdı, Şeyhülislam Feyzullah Efendi’ye uşak olmak istemediği için yeniçeri kethüdalığından atılmış Çalık Ahmed Ağa’ya ağalık teklif edildi. Lakabı “Çalık"tı ama makul konuştu.</p>

  <p>- Henüz vaktin padişahına ne istediğimizi arz etmedik, istediklerimiz belki kabul edilecektir; ocakta ağalık makamı padişahın yanındadır ve Edirne’de bir yeniçeri ağası vardır, ben şimdilik sekbanbaşı olurum, dedi.</p>

  <p>Makul söze itiraz edilemedi; İstanbul’da kaymakam paşalığa da Nişancı Ahmed Paşa tayin edildi.</p>

  <p>Sonra, sadrazama bir beyanname gönderilerek istediklerinin padişaha bildirilmesine karar verildi, istediklerini de şöylece tesbit ettiler “Şeyhülislam Feyzullah Efendi, oğlu nakibüleşraf Fethullah Efendi, Rumeli ve Anadolu kadıaskeri efendiler azledilecek, kendileriyle bazı davaları olduğundan bu adamlar İstanbul’a gönderilecek, padişahtan da derhal İstanbul'a gelmesi rica olunacak... "</p>

  <p>Ya bu istek yerine getirilmezse?.. Bu suale cevabı Toricanlı Ahmed, Karakaş Mustafa ve Küçük Ali verdiler.</p>

  <p>Kabul olunursa ne âlâ, olunmazsa bütün İstanbul Edirne üzerine yürüyecektir!..</p>

  <p>Muvakkat ihtilal hükümetinin ileride verilecek mühim kararlar için fetva alacak makama ihtiyaç vardı, ilk hedef de Şeyhülislam Feyzullah Efendi olduğuna göre, İstanbul’da bir de şeyhülislam tayininde hiç mahzur görülmedi, Paşmakçızade Seyyid Ali Efendi şeyhülislam oldu, fakat bu zat birkaç gün sonra her nedense korktu, bir hastalık bahanesi çıkardı, affını istedi, yerine İmam Mehmed Efendi şeyhülislam oldu.</p>

  <p>Ulemadan ve şeyhlerden beş kişilik bir heyet seçildi, bu heyete her sınıf askerden de ikişer temsilci katıldı, yazılan ve cumhurca mühürlenip imzalanan beyanname Edirne’ye gönderildi. Bir yandan da her ihtimale karşı Edirne’ye yürünmek üzere Yenibahçe Çayırı’nda bir ordugâh kuruldu, ihtilal ordusu gözle görüldü.</p>

  <p>Edirne İstanbul ahvalini firari kaymakamın son yazısından öğrenmişti. Şeyhülislam Feyzullah Efendi ile Sadrazam Rami Mehmed Paşa'nın saraylarında toplantılar yapıldı. Vezir, Feyzullah Efendi’nin her sözüne “Baş üstüne!" diyordu, zira efendinin her vereceği kararın karşı tarafı kükreteceğini biliyordu. İstanbul’dan bir heyet gönderildiği haber alındı, Feyzullah Efendi kendi adamı olan Edirne bostancıbaşısını 400 bostancıyla Havsa’ya göndererek yolu kestirdi, verdiği talimat gereğince gelenler tevkif edilip Eğridere palangasında hapsedildiler ve ellerinden alınan beyanname de yakıldı.</p>

  <p>Havsa vakası İstanbul’a aksedince Edirne’yle alaka tamamen kesildi ve İstanbul’da muvakkat hükümet yerine aslî hükümet kuruldu, Nişancı Ahmed Paşa sadrazam, Çalık Ahmed Ağa yeniçeri ağası oldu, diğer bütün yüksek devlet makamlarına da tayinler yapıldı; bu hükümetin tek noksanı padişahtı. İstanbul’da hanedandan kimse bulunmadığı için, ihtilal ordusu, Sultan II. Mustafa’nın yerine kardeşi Şehzade Ahmed’i tahta çıkarmak üzere Edirne’ye doğru hareket etti.</p>

  <p>Durum bu rengi aldıktan sonradır ki sadrazam tarafından padişaha arz edildi. Padişah İstanbul'dan gönderilen beyannamenin yakılmasına, heyetin bir palangada hapsine son derecede kızdı. Feyzullah Efendi’yi, nakip efendiyi ve iki kadıaskeri azletti, Feyzullah Efendiyi memleketi olan Erzurum’a sürgün etti, karayolu kapalı olduğu için Varna'ya gönderdi ve Rami Mehmed Paşa’ya, “Neden beni daha evvel haberdar etmedin?.. Niçin böyle münasebetsizlik yaptın?.." dedi.</p>

  <p>Paşanın cevabı hazırdı: “Padişahım, bana mührünüzü teslim ederken ‘Katiyen şeyhülislamın sözünden dışarı çıkmayacaksın' diyen siz değil miydiniz ?”</p>

  <p>Sultan Mustafa İstanbul ordusuyla cenge karar verdi, Edirne'deki askeri ve sadrazamı alarak Havsa'ya gitti. Bir iç harp mi başlayacaktı?.. Hayır!.. İstanbul ordusunun göründüğü günün akşamı Edirne’den gelen asker olduğu gibi karşıya iltihak etti. Rami Mehmed Paşa, artık danışıklı dövüştür, kaçtı saklandı, Sultan Mustafa da ılgarla Edirne'ye dönüp, saraya kapandı ve kaderine razı oldu. Edirne şehri orduyu büyük sevgi gösterisiyle karşıladı, Şehzade Ahmed de Sultan III. Ahmed unvanıyla Osmanlı tahtına oturtuldu.</p>

  <p>Feyzullah Efendi'ye gelince, Varna’dan Edirne’ye getirilip zindana atıldı, idamına fetva çıktı ve Karakaş Mustafa, Toricanlı Ahmed, Küçük Ali gibi “celladı biamanların" eline verildi, bir hamal beygiri üzerinde hakaretle Bitpazarı’na getirilip orada linç edildi. Soyulan cesedinin ayaklarına ip bağlanarak bir kiliseden zorla çıkarılan bir Rum papazı ile üç yüz kadar Hıristiyan'a Nasranî ayini yaptırıldı ve hakaretle sürütülerek yeniçeri ordugâhına getirildi ve orada Tunca Irmağı'na atıldı.</p>

  <p><br /></p>

  <p><br /></p>

  <h3 id="sigil_toc_id_53"><a id="bookmark1asas"></a> <span style="font-weight:bold;">1730 ihtilali ve yalın ayaklılar saltanatı</span></h3>

  <p>1703'te cebecilerin ayaklanmasıyla başlayıp, en ön safına yeniçerilerin geçtiği Edirne Vakası'nda, Osmanlı tahtına oturan Sultan III. Ahmed, yirmi yedi sene padişahlıktan sonra, 1730’da yine bir ihtilalle devrildi.</p>

  <p>İhtilal, onları çıkaranların ve idare edenlerin eseri olduğu kadar, hükümet mesuliyeti yüklendikten sonra, gaflet ve dalalete düşenlerin de eseridir.</p>

  <p>Sultan III. Ahmed hükümdarlık sanatına vâkıf değildi, yirmi yedi yıllık saltanatında bu sanatı öğrenme kabiliyetini de gösteremedi. Devrinin ilk yarısı, evvela Rusya ve sonra Venedik ve Avusturya’yla iki harbin gaileleri içinde geçti. Mağlup olan Rusya evvelce aldığı Azak Kalesi ile havalisini iade etti (1711 Prut Muahedesi), mağlup olan Venedik de, 1699’da aldığı Mora Yarımadası’nı geri verdi, fakat galip gelen Avusturya Türkiye’den yine geniş topraklar aldı ve bunların arasında Belgrad da dahil Şimalî Sırbistan’ı ilhak etti (1718 Pasarofça Muahedeleri). Pasarofça Muahedesi'nin imzalanacağı sırada, sadrazam olan Damat İbrahim Paşa da devleti on iki sene dilediği gibi idare etti; 1730 ihtilali işte bu keyfî idarenin kanlı muhasebesidir.</p>

  <p>Hiç tereddüt etmeyelim, İbrahim Paşa’nın zamanımızdaki siması, eclaf elinde paralanmış çok büyük bir devlet adamı simasıdır, muhterem bir şehittir. Fakat, yine bir hakikattir ki, kendi hatalarının kurbanı oldu.</p>

  <p>1664-1668 arasında Ürgüp’ün Muşkara köyünde doğmuştu; bir köy ağasının oğluydu. Henüz tüysüz bir gençken İstanbul’a geldi, hemşerilerinin yardımıyla Sarayı Hümayun’da zülüflü baltacılar ocağına neferlikle girdi. Sarayda, hevesi olduğu için okuma yazma öğrendi, ciddi bir tahsil görme fırsatı bulamadı. Sultan IV. Mehmed'in küçük oğlu Şehzade Ahmed’in hizmetine verildi, yıllar geçip şehzadesi padişah olunca da, Muşkaralı İbrahim Ağa’ya ikbal yolu açıldı. Allah'ın lütfu eseri uyanık bir kafası vardı, on iki senelik vezirliğinde cömert bir ilim ve sanat hamisi oldu. Adını tarihimizde altın harfle ölmezler arasına koyan büyük iş olarak da, ilk Türk matbaasını açtırdı. Bir Türk akademisi, Encümeni Daniş kurdu, Yalova’da bir kâğıt imalathanesi açtı, Türk çiniciliğini de himaye etti. Bilhassa İstanbul’da geniş ölçüde imar işlerine girişti, padişah için, kendisi için ve etrafına topladığı yâran için XVIII. asır Türk yapı sanatının pek güzel eserleri olarak saraylar, yalılar yapıldı ve bu kâşanelerde Batı memleketlerindeki anlayışla çiçek bahçeleri tanzim edildi. Çiçekler arasında da “lale" en başa geçirildi. Kendi köyü Muşkara’yı da, öylesine imar etti ki, o köy yeni bir şehir, Türkiye haritasındaki “Nevşehir” oldu. Aslı Ürgüplü olan müverrih Ahmed Refik Bey merhum, hatırasına derin hürmet beslediği Damat İbrahim Paşanın devrine “Lale Devri” adını vermiş ve bu isim o devre ne kadar yakışmıştır ki, bütün Türk yazarları tarafından benimsenmiştir.</p>

  <p>Bugün, Lale Devri’nin günlük hayatını tahayyül edenler, muhteşem bir lüks içinde zevk u sefa, hatta sefahat sahneleri görürler. Kendini böyle âlemlere kaptırmış bütün devletliler gibi bu büyük adam ile yâranı da gaflete düştüler, halk derdiyle meşgul olmadılar; ihtişamın yanı başında sefalet ve ıstırap içinde kıvrananların sayısı gün günden arttı.</p>

  <p>Ayaktakımı kinle, orta tabaka gücenik, yâran arasına girememiş bazı büyükler de hasetle İbrahim Paşa ve yakınlarının devrilmesi için fırsat gözler oldular.</p>

  <p>İbrahim Paşa, bir de siyasî hata işledi, o sırada dahilî iğtişaşlarla buhranlı bir devir yaşayan İran üzerine bir sefer açarak başına bir şark harbi gailesi çıkardı. Harp masrafları da aşağı ve orta tabaka halkın ve esnaf ile tüccarın sırtına yüklenince şikâyetler sokak, kahvehane, han ve hamam sohbetlerine girdi. Şarktan kötü kötü haberler gelmeye başlayınca gayri memnunların sesleri daha yükseldi. Bu sesler devletlilerin çırağan eğlencelerinde ve helva sohbetlerinde en seçkin hanende ve sazendelerin toplandığı meclislerde işitilmedi. İbrahim Paşa ve yâranı halkla temaslarını kestikleri için büyük şehirdeki bu kaynaşmayı göremediler.</p>

  <p>Mesela Tebriz İranlılar tarafından alındığında, serdar kaçmış, oradaki 80 000 Türk askeri başsız kalmıştı. Devrin bir yazarı Abdi Efendi anlatıyor. “Baş gidince ayak payidar olmaz. Bu asker de piyade, süvari; zelil ve sergerdan Tebriz’den çekilirken Kızılbaşlar geçecekleri derbentleri tutmuş, bir kısmı da artlarından yetişmiş, ceng ü kıtal ede ede şerbeti şahadeti nuş etmiş, ancak dörtte biri çıkıp gelebilmiştir” diyor.</p>

  <p>Bu kötü haberler, İbrahim Paşa ve yâranının düşmanları ağzında tellendi pullandı.</p>

  <p>“Düşman Tebriz’den çıkan şu kadar bin yeniçerinin burunlarını, kulaklarını kesmiş, kiminin gözlerini oymuş ve öyle bırakmış, bunlar Trabzon’dan bir gemiye bindirilmiş, fakat stanbul’daki yeniçerilerin bu faciayı görmemesi için Vezir brahim Paşa'nın emriyle kaptan ve tayfalar geminin dibini delmişler ve kendileri kayıklara binip kaçmışlar. Biçare yaralı gaziler gemiyle beraber denize gömülüp boğulmuşlar...” ve “İbrahim Paşa, Tebriz’i Kızılbaş’a şu kadar bin keseye satmış... ” dediler.</p>

  <p>İbrahim Paşa tehlikeli bir de sefer oyunu oynadı. Ordunun başında bizzat sefere çıkmaya karar verdi, tuğlarını, otağını muhteşem bir ordu alayıyla Üsküdar sahrasına geçirdi; İstanbul içindeki yeniçeriler de diğer seferli asker ocaklarıyla beraber Üsküdar’a geçtiler. Yeniçeri kışlaları boşaldı, şehri muhafazası için kolluklarda bir miktar yeniçeri ve acemi oğlanı ve bir de o devirde yine paşanın himmet eseri olarak kurulmuş Yeniçeri Tulumbacılar Ocağı’nın efradı kaldı.</p>

  <p>Derler ki: “Bu ordu alayı, Nevşehirli İbrahim Paşa'nın sefere çıkması sadece bir gösteriydi. İran'la gizli sulh konuşmalarına girişmiş olan paşa, o günlerde gözleri yolda sulh müjdecisini bekliyordu. ‘İşte vezirin ayağının uğuru’ denilecekti, 'o sefere çıkınca düşman amana geldi, sulh oldu!.. ”</p>

  <p>Lale Devri’ni kapayacak olan ihtilalin öncüleri olan eclaf, hicrî 15 rebiülevvel 1143 ve miladî 28 eylül 1730 perşembe günü sabahı, büyük şehir böyle bir hava altındayken, ortaya çıktılar.</p>

  <p>Başlarında Beyazıt Hamamının tellaklarından Patrona Halil adında bir zeberdest Arnavut pelid vardı. Belinden kara tellak peştamalını atıp kaba dimiden şalvarını çekmiş, sırtına bir cüppe geçirmiş, bir elinde yalınkılıç, bir elinde yarısı yeşil, yarısı kırmızı bir bayrak, hamamdan sokağa yalınayak fırlamıştı.</p>

  <p>Hemen bütün yazarlarımız, hatta çağdaş müverrihlerimiz, 1730 ihtilaline, hamam çıplağı zorbasına nispetle “Patrona İhtilali” derler, bu zeberdest adamın ihtilal sabahı içinden yalınayak sokağa fırladığı hamama da “Patrona Hamamı” derler.</p>

  <p>Bugün pek harap bir halde ve zannederim şahıs mülkü bir depo olarak kullanılan bu büyük hamam, Beyazıt Camii, Medresesi ve İmaretiyle beraber Sultan II. Bayezid’in hayır yapılarından bir sanat eseridir. Yıktırılmamasının sebebi de Patronaya nispetinden değil, Beyazıt Külliyesi’nin bir güzel parçası olmasındandır, devlet eline geçip restore edilmesi temenni olunur.</p>

  <p>Bir ara, nasıl bir kasıt güdülmüştür bilemem, bazı pervasız muharrirler, kalem salahiyetlerinin hududunu son derece aşarak Patrona'nın süflî yüzünde, zulme ve tahakküme isyan eden bir halk kahramanı görmeye çalışmışlar, bu adamın ölüme sürüklediği Nevşehirli Damat İbrahim Paşa’yı da bu ihtiyar sefih, kendi zevk u sefası uğruna âlemin perişanlığına sebep olmuş bir vezir olarak tasvir etmişlerdi.</p>

  <p>Lale Devri’ni anlatmak bu yazılarımızın konusu dışındadır, fakat, unutmamak lazımdır ki, Nevşehirli İbrahim Paşa, bizde "tebaa’ya “kul” denilen XVIII. asır ortasının anlamın ca bir veziriazamdır. Kaldı ki, hikmeti hükümeti de nice emsalinden kat kat üstün bilirdi.</p>

  <p>Bu ihtilalde İstanbul halkının Sarayı Hümayun kapısına asılan Sancakı Şerif altına koşacak yerde beş altı nefer baldırı çıplak tarafından kolayca çevrilip bu eclafın peşine takılması bugün izahı zor bir mesele değildir. Aşağıdaki satırları Lale Devri’nde, Nevşehirli İbrahim Paşa ile Sultan III. Ahmed tarafından resmen “sultan üş-şuara" unvanıyla taltif edilmiş Osmanzade Ahmed Taib Efendi’nin kaleminden çıkmış bir manzumeden, bugünkü dilimize çeviriyorum. Bu şair kendisini ihsanlara boğacak olan İbrahim Paşa’yı sadrazam olduğu zaman şöylece övmüştü:</p>

  <p>“Uğurlu ayağınla veziriazam oldun, ortalığa Halil İbrahim bereketi geldi; eğer bugünlerde sen gelmeseydin İstanbul şehri tamam harap oluyordu. Halkın ahvalini tahkike kalkma, zira keder verir. (Kısaca ben anlatayım): Odun ateş pahasına, udağacı gibi satılıyor, kömürün tozunu bulsak gözümüze sürme diye çekeceğiz; arpa bulamıyoruz (buğday şöyle dursun), bir adamın gözünde arpacık çıksa, kendisini arpa torbasında sanacak, fukaranın gece yakacak yağı, mumu bile yok, yürek yağları yanıp eriyor. İstanbul zürefası kahveyi meşrebine uydurdu, nohut kavurup içiyor, geviş getiren deve gibi, sabun anılsa, ağzımız köpürüyor. Bu kıtlığa sebep nedir, işte orasını bilemiyorum... Her taraftan zahire gelmekte, liman gemilerle dolu; mahzenler tıklım tıklım, zahire ve eşya koyacak yer kalmadı. Soran arayan yok. Beldenin idarecileri ham tamaha kapılmış, çektiğimiz (onların yolsuzluklara göz yummasıyla) muhtekirlerin belasıdır, ey devletli!.. Vezirlik şanını yerine getir ve o muhtekirlerin hakkından sen gel!.. Halk da sana gece ve gündüz iç sefasıyla dua etsinler!..”</p>

  <p>İşte efendim, İbrahim Paşa, on iki sene süren sadaretinde, bu halk duasını alamadı, kulakları halk derdi ve şikâyeti değil, caize peşinde şairlerin kasidelerini, “bahariye, şitaiye, ramazaniye, hamamiye” türlü türlü isimler altında methiyelerini, gazel ve şarkılarını dinledi. Kömür tozunu gözüne sürme yapan İstanbul halkı bugün bizim gözlerimizi kamaştıran Lale Devri’nin yadigârı eşsiz sanat eseri Sultan III. Ahmed Çeşmesi’ni elbet ki göremezdi. Sabunsuz ve mumsuz halk elbet ki İbrahim Müteferrika Matbaası’nda basılmış <span style="font-style:italic;">Vankulu Lügati</span> ile <i>Naima Tarihi'ni</i> okuyacak değildi ve elbet ki bu halk Sadabad, Asafabad, Şerefabad, Mihrabad gibi mamureleri uzaktan uzaktan kinle seyredecekti. Yalın ayaklı Patrona ile yalın ayaklı avanesi halkı elbet ki kolaylıkla ikna edecekti.</p>

  <p>Yeniçerilere gelince, onların bu eclaf peşine takılması asla şaşılacak şey değildir. Çünkü tellak Patrona da bir yeniçeriydi.</p>

  <p>Burada ihtilalin bir numaralı siması Halil’in hüviyeti üzerinde duralım.</p>

  <p>O devirde yaşamış ve o kanlı ihtilali gözleriyle görmüş bir yazar, Abdi Efendi, adına nispetle anılan ve zamanımızın değerli müdekkiklerinden Faik Reşid Unat tarafından neşredilmiş olan tarihçesinde, Patrona Halil’in bir Arnavut ve 17. Bölüklü Ortası neferlerinden biri yeniçeri olduğunu yazıyor. Benim Patrona Halil’e “tellak” sıfatını vermem bu adamın yeniçeriliğine asla mâni değildir. Zira, o devirde yeniçerilerin ve bütün kapıkulu asker ocaklarının nizamı o kadar bozulmuştu ki, yalnız yeniçeriler değil, cebeciler, topçular, kalyoncular ve hatta Saray’a mensup bostancılar esnaflıkla ve türlü zanaatla meşgul oldukları gibi, kahvecilik, kayıkçılık, hamurkârlık ve tellallık gibi işlere de girerlerdi, daha doğru bir tabirle, bütün İstanbul esnafı ve zanaat ehli ve en süflî işlerle meşgul kimseler, bu ocaklardan birine ve hatta bir kaçına rahat rahat yazılabilirlerdi, Abdi Efendi’nin “17. Bölüklü Ortası neferi kaydı üzerinde ehemmiyetle duracağız, sonra Halil’in “Patrona” lakabını ele alacağız, anlaşılıyor ki, bu yaman serseri aynı zamanda tersaneye de kayıtlıdır ve “patrona" sınıfı bir geminin efradındandır. Bir asır sonra yaşamış müverrih Cabi Said Efendi aynı zamanda kalyoncu olan yeniçerilerden bahseder ve onlarla şöylece alay eder: “Ordu sefere çıksa, ‘kalyoncuyuz’ derler; donanma sefere çıksa ‘yeniçeriyiz’ derler!..”</p>

  <p>Gelelim Halil’in tellaklık sıfatına, bunun hakkında da elimizde kıymetli bir vesika vardır. 1730 ihtilaline kadar İstanbul hamamlarındaki tellak ve natırların çoğu Arnavut'tu. Gençlerinin kaşı gözü yerinde, vücut yapıları da düzgün ve dayanıklı olduğu için siyah tellak peştamalı Arnavutlara biçilmiş kaftan bilinirdi. İhtilalin Osmanlı tahtına oturttuğu Sultan I. Mahmud, Patrona ve ayaktaşlarının vücutlarını ortadan kaldırttıktan ve İstanbul gereği gibi sükûna kavuştuktan sonra, 1734’te, İstanbul kadısına hitaben yazılan bir fermanla Arnavutların İstanbul hamamlarında tellaklık, natırlık, yanaşmalık yapmasını şiddetle yasak etti, fermanın kısaltılmış sureti şudur:</p>

  <p>“Bundan böyle İstanbul hamamlarında çocuk veya büyük tellak veya natır olarak Arnavut taifesinden yeniden bir fert alınmayacaktır. Halen çalışmakta olup herhangi bir sebeple işinden ayrılanlar da tekrar hamama alınmayacaktır. Bundan böyle, İstanbul hamamlarında Anadolu yakasından gelen Türk uşakları ve İstanbullu uşaklar çalıştırılacaktır... ”</p>

  <p>Bu fermanın sebebi, Patrona’nın meşum hatırasından gayri ne olabilir?..</p>

  <p>Abdi Efendi, “Birkaç erazil makulesi Arnavut ve çıtak taifesinden ve Anadolu cebel (dağlı) Türk’ü, bidin ve bimezheplerdi” dedikten sonra, Patrona Halil’in etrafında toplanan hepsi yalın ayaklı o birkaç dinsiz ve mezhepsizlerin isimlerini de yazıyor. “Zağarcıların Arnavut Muslu, Niğbolulu Ali Usta, Karayılan, Çınar Ahmed, Oduncu Ahmed, Emir Ali, Derviş Mehmed, Erzurumlu Mehmed, Küçük Muslu, Kutucu Hacı Hüseyin, Manav İsmail, bunlara kıyas otuz nefer biakıl eşhas... ”</p>

  <p>Sekiz aydan beri toplanıp konuşuyorlardı. Fitneyi çıkarmak için bir sefer Kâğıthane’de Sadabad kasır ve bahçelerini yakmaya ve tahribe teşebbüs etmişlerdi, fakat kasır ve bahçelerin muhafızı olan bostancıların şiddetli bir mukabelesiyle karşılaşmışlar, arada pek çok adam telef olmuş ve kaçıp dağılmaya mecbur kalmışlardı. O zaman hükûmet bu vakaya ehemmiyet vermemiş, çok gevşek davranmıştı. Abdi Efendi, “Sadrazamı âsafperver hazretleri ehli zevk bir devletliydi, hemen kendi sefasında olup, asayişten mesul olanları da asla tedip etmemiş, o adamlar da kendi âlemlerinde zevk u sefaya düşüp âlemin hali işte böyle oldu...” diyor.</p>

  <p>28 eylül 1730 perşembe gecesini Sultan Beyazıt Hamamı’nda geçiren bu baldırı çıplaklar, perşembe sabahı 6-7 sularında, güneş bir mızrak boyu yükseldiği sıralarda birer ellerinde yalınkılıçlar ve birer ellerinde bayraklar hamamdan fırladılar.</p>

  <p>Devletliler yalılarında, İstanbul’un letafeti dillere destan olmuş sonbaharının tadını çıkarmaktaydı. Şehir içindeki kolluklara acemi oğlanları yerleştirilmiş, yalnız Yeniçeri Ağası Nemçe Hasan Ağa Paşakapısı’ndaydı. Böylece bir vaka karşısında süratle tedbir alacak, ondan başka mesul hiç kimse yoktu.</p>

  <p>İhtilalcilerin ilk hedefi Büyük Kapalıçarşı oldu.Çarşı, yeni açılmış, esnaf, tüccar adeta mahmurluk bozuyordu, önce, bir “Allah!.. Allah!.. Allah!..”sesi işitildi, ardından da kanlı ihtilalin ilk sesi:</p>

  <p>- Ümmeti Muhammed!.. Davamız vardır!.. Dükkânlarınızı kapayın !..</p>

  <p>Büyük Çarşı ve İç Bedesten, lahzada kapandı, “herkes güruh güruh, fevc fevc evli evine gitti”.</p>

  <p>Vakayı haber alan yeniçeri ağası Ağakapısı’ndaki üç yüz yeniçeriyle kola çıkıp,vaka yerine geldi,o da çarşıdan boşananlara,</p>

  <p>- Ümmeti Muhammed!..Dükkânlarınızı açın, bir şey yok, altı nefer serseridir, dördünü yakaladık, ikisi kaldı!..diye bağırdıysa da paniğe tutulmuş çarşılıyı geri çeviremedi... Kaldı ki, “dördünü tuttuk” dediği de yalandı. Karşısına Patrona Halil çıkıverince şaşırdı. Patrona, ihtilalin daha ilk adımında, bir yeniçeri ağasına karşı kılıç çekemezdi, yalnız bütün vahşetiyle tehdit etti.</p>

  <p>- Ağa çekil git... Yoksa esvabını kanına boyar ümmeti Muhammed’e sancak yaparım!.. dedi. Herif ölüm eri olmuştu. Ağa, yanındaki yeniçerilere baktı, hepsi kayıtsız, “Vurun şunu!..” dese vuramayacaklar, “ağa da kararı firara tebdil etti” ve tebdili kıyafetle Üsküdar’a kaçtı, saklandı.</p>

  <p>Artık meydan Patronalılarda, böyle fırsatları ganimet bilen ayaktakımındaydı. Beyazıt’tan kol kol olup şehrin içine yayıldılar. Bir kolu Şehzadebaşı’ndaki yeniçeri kışlası (Eski Odalar) önünden Saraçhane’ye gitti, orasını da kapattılar ve saraçların dilaverlikleriyle meşhur eli bıçaklı şahbaz uşakları da seyirci gibi ihtilalcilere katıldı.</p>

  <p>Bizzat Patrona Aksaray’da Etmeydanı’na geldi ve elindeki bayrağı buradaki büyük yeniçeri kışlasının, Yeni Odalar’ın kapısı önüne dikti. Hemen bomboş olan kışlada nöbetçi ve kapıcılar vardı ve kışla kapıları da kapalıydı.</p>

  <p>Bir diğer kol, asıl büyük iş gördü, nereden ve hangi iskeleden tespit edemedik, birkaç ateş kayığına doldular, Üsküdar’a geçtiler, ellerinde yalınkılıçlarla ve yine “Allah!.. Allah!..” sayhalarıyla Orduyı Hümayun’a daldılar, nöbetçiler bunlardan birkaçını öldürdü, fakat yarım saat sonra da bütün yeniçeri çadırları boşalıvermişti. Palasını, tüfeğini kapan yeniçeri sahile koşuyor, kayıklara dolup İstanbul tarafına geçiyordu.</p>

  <p>Hükûmet ise hâlâ harekete geçmemişti. Devlet ricali yukarıda da kaydettik, Boğaziçi’nde lebi deryadaki kâşanelerinde, silkinip toplanamamış, toplanıp bir karar alamamışlardı.</p>

  <p>Sarayı Hümayun kapıları kapalı, metin bir kaleydi, o kapıları böyle yalın ayaklılar değil, ancak yeniçeri palaları açabilirdi, yeniçeri ise henüz ihtilale katılmamıştı. Sadrazam brahim Paşa ancak akşama doğru Üsküdar’dan kalkıp saraya gelmiş ve devlet erkânını güçlükle toplayabilmişti. Bu hazele cemiyetini nasıl dağıtacaklardı?..</p>

  <p>Gün batarken Etmeydanı’nda Patrona Halil ile ayaktaşlarının etrafındaki kalabalıkta da bir çözüşme görüldü, birer ikişer, beşer onar kaçıp dağılmaya başladılar. Abdi Efendi, “Kendi kendilerine uyan ve bu hazelenin peşine takılmış olan oğlan, uşak, seyirci makulesi de her biri bir tarafa gidince meydanda mezkûr zorbalardan ancak yirmi miktar ipsiz kaldı” diyor.</p>

  <p>Kışladaki yeniçerilerden tek neferin kendilerine katılmadığını görünce, hepsine bir dehşet geldi. Eğer o gece İbrahim Paşa sadece bostancıları silahlandırıp, üzerlerine gönderseydi, bostancılar daha Beyazıt’tayken Patrona’nın baldırı çıplak yâranı da baş kaygısına düşüp kaçacaklardı. Nitekim aralarında konuşurken,</p>

  <p>- Gece içinde üzerimize gelip bizi tumei şemşir edip isim ve resmimizi arsai dünyadan kazırlar, bizim burada durmamız akıl kârı değildir!.. dediler.</p>

  <p>Hazele güruhuna Beyazıt Hamamı’nın zeberdest tellağı tuttu, zevk u sefa rehaveti içinde olan devletlilerin hiçbir şey yapamayacağını, ertesi sabah yeniçerilerin de mutlaka kendilerine katılacağını söyleyerek ayaktaşlarına metanet verdi, dağılmadılar... Ertesi cuma günü de hadiseler bu nalınlı erkânı harbin tahmini gibi gelişti.</p>

  <p>Yeni Odalar kapılarını açıp, çıplak ayaklı ihtilalcileri Orta Cami’de meşverete davet edince, 1730 ihtilali de Yeniçeri Ocağı’na mal edildi.</p>

  <p>Abdi Efendi Patrona ile ayaktaşlarına “zümrei eşkıya” dedikten sonra, “Bin türlü belayı azim ile sabahı buldular... " diyor.</p>

  <p>Bütün Ağakapısı erkânı sarayda ve hükümete sadık olduğu halde İbrahim Paşa'nın tereddüdü, yeniçeri ağasının da kaçıp saklanmış olması, geceyi müthiş bir korku içinde geçirmiş olan bu bir avuç serserinin hatta sopayla dağıtılmasına mâni oldu. Gün ışıyınca da durum birden değişti.</p>

  <p>Yeni Odalar’da çorbacılar, odabaşılar, baş eskiler ve bayraktarlar, Yeniçeri Ocağı’nda neferle doğrudan temas eden, neferi sevk ve idare eden zabitler, sabahın alacaaydınlığında birer ikişer kışla avlusundaki Orta Cami’de toplandılar; kışla kapısı açıldı ve “meydanda sabahlamış o beş on haşaratın” ne istedikleri soruldu. Patrona Halil, Muslu, Çınar Ahmed, Ali Usta ve Karayılan Orta Cami’ye giderek meramlarını ilk defa açıkça dile getirdiler, din ve devlete ihanetle ittiham ettikleri, bunca kaleleri İranlılara satan ve şu kadar bin yeniçeriyi Karadeniz’de bindikleri gemiyle beraber batırıp boğdurtan İbrahim Paşa ile yâranını istemediklerini söylediler ve “Bundan gayri kastımız yoktur...” dediler.</p>

  <p>Orta Cami’deki zabitler Şehzadebaşı’ndaki diğer yeniçeri kışlasına, Eski Odalara haber yollayıp orada bulunan yoldaşlarını da cemiyete çağırdılar. Bir karar verilecekti, yeniçerinin ağız birliği şarttı.</p>

  <p>O cuma gecesi İstanbul içinde bazı mühim hadiseler olmuştu. Patrona ile ön safdaki ayaktaşlarının yanından dağılıp kaçan haytalar, ertesi gün ne olacağını bilmedikleri için takım takım mahalleler arasına dalmışlar, fırsat ganimettir diyerek gözlerine kestirdikleri evlere hücumla ellerine ne geçirebildilerse yağma ve talan etmişlerdi. Cuma sabahı tecavüze uğrayan mahallelerin halkından bir kalabalık ile mahalle imamları Orta Cami'ye geldiler ve acı acı şikâyette bulundular. Patrona’nın sağ eli yerinde muavini Zağarcıların Muslu hemen atıldı.</p>

  <p>- Gece yahut gündüz, bayraklı veya bayraksız, ev basıp çapul yapan oldu mu, sizlere izin, tepeleyip gebertin!.. Onlar bizden değildir!.. dedi.</p>

  <p>Yine o cuma sabahının erken saatleriydi. Patrona Halil’e bütün Tersaneli’nin ihtilale katıldığı müjdesi geldi.</p>

  <p>Ardından zindanların kapıları açıldı; Ağakapısı’nda, Baba Cafer Zindanı’nda, Tersane Zindanı’nda, Galata Zindanı’nda, Rumeli ve Anadolu hisarları ve Yedikule zindanlarında ipten kazıktan kurtulmuş ne kadar mahkûm varsa serbest bırakıldı. Büyük şehir büsbütün karıştı.</p>

  <p>Ortaya bir Deli İbrahim çıktı, sırtında cüppe, başında ilmiye sarığı, gençliğinde her türlü şenaati irtikâp etmiş softa eşkıyasındandı, Orta Cami’deki cemiyetin nabzına uygun şeriatça laf etti.</p>

  <p>- Bugün cumadır... Amma böyle davayı azim olan günde ezanlar okunmaz ve namazlar dahi kılınmaz! dedi.</p>

  <p>Halkı dehşet havası altında sindirmek lazımdı; bütün mahallelere ulaklar çıkarıldı, camiler ve mescitler kapatıldı, ezan ve namaz yasak edildi. Türk ve Müslüman İstanbul’un tarihinde tek gün, 29 eylül 1730 cuma, ezan okunmamış ve binlerce cami ve mescidinde namaz kılınmamıştır.</p>

  <p>Yeni Odalardaki orta kazanları isyan alameti olarak mutfaklardan kaldırılıp Etmeydanı’na çıkarıldı, kazanların çıkmasıyla da yeniçeriler ihtilali benimsemiş oldular. Yeniçeri kazanları çıktıktan sonradır ki, sipahi ve silahtar bölükleri de ihtilalcilere katıldı.</p>

  <p>Tereddütle kaydediyorum, yeniçerilerde ihtilal alameti olarak kazan kaldırma âdeti bu 1730 ihtilalinde başlamıştır zannediyorum.</p>

  <p>Kazanlar çıktıktan sonra da şu müthiş kararlar alındı:</p>

  <p>İhtilalcilerin her şeyden evvel paraya ihtiyaçları vardı, bu para da İstanbul zenginlerinden, tüccarlarından, varlıklı tanınmış olanlarından temin edilecekti. Bu kimselerin bir defteri yapılacaktı.</p>

  <p>Şehrin inzibat ve asayişini korumak için mahallelerde ne kadar yeniçeri kolluğu varsa kaldırılacaktı. Bilhassa bu son karar korkunçtu. Halkın soyulması da hayata, hazele ve baldırı çıplaklara, zindanlardan boşanmış şerirlere bırakılıyordu. Müthiş çapul karşısında halkın ilk başvuracağı, korunmasını isteyeceği kolluklar da, yeniçerileri bu çapulcuları koruma töhmetinden sıyırmak için kalkıyordu.</p>

  <p>O ezansız ve namazsız kara cuma günü İstanbul için bir felaket oldu. İstanbul sanki bir barbar istilasına uğramıştı. Halk mal kaygısından geçti, kız ve oğlan, evlatlarının ırzı ve namusu kaygısına düştü. Hiçbir kalemin tasvir etmek istemeyeceği, şenaatler alameleinnas işlendi.</p>

  <p>Deli İbrahim’i İstanbul kadısı tayin ettiler, böyle bir kadının dengi bir de yeniçeri ağası lazımdı, pervasız,</p>

  <p>- Böyle günde bize “ağaçtan adam” ağa lazımdır!.. dediler ve geçmişi kir içinde bir Kel Mehmed Ağa’yı da yeniçeri ağası yaptılar.</p>

  <p>Sarayda ise uzun uzun konuşmalardan ve şehir tamamen baldırı çıplak pençesine geçtikten sonra “Sancakı Şerifin Babıhümayun üstüne asılarak İstanbul halkının sancak altına davetine karar verildi. Fakat bunu şehirliye hangi tellalın sesi duyuracaktı?..</p>

  <p>Sultan III. Ahmed büyük devlet adamı vezirinin mağlubiyetini kabul etti ve sarayının Enderun erkânından haseki ağayı Orta Cami’deki ihtilalciler cemiyetine elçi olarak gönderdi. Padişahın elçisi hürmetle karşılandı. Haseki ağa,</p>

  <p>- Sultan Ahmed Han Hazretleri cümlenize selam ederler, bu cemiyetin aslı nedir öğrenmek isterler, ne ise söyleyin, padişahımıza arz edeyim!.. dedi.</p>

  <p>Cevapları hazırdı. “Sadrazam İbrahim Paşa’yı, Sadaret Kethüdası Mehmed Ağa'yı, Kaptanıderya Mustafa Paşa’yı, Şeyhülislam Abdullah Efendi'yi ve falan falan, falan devlet erkânından şu otuz yedi kişiyi padişahtan isteriz... Biz padişahımızdan hoşnut ve razıyız... İstediklerimizi bize versin, şimdiye kadar nasıl padişahımız ise, yine padişahımızdır... Ama padişahımız bilsin ki bizim ondan aczimiz yoktur. İstediklerimizi o vermezse biz elbet ki alırız!..” dediler.</p>

  <p>Sultan III. Ahmed, devrine revnak vermiş olan büyük veziri ile onun yâranını tahtını kurtarmak için feda etti.</p>

  <p>Sultan III. Alımed’in İbrahim Paşa’ya gösterdiği lütuf, onu ihtilalcilere diri teslim etmeyip Kaptanıderya Mustafa Paşa ve Sadaret Kethüdası Mehmed Ağa’yla birlikte sarayda boğdurttuktan sonra cesetlerini vermesi oldu. Bu iyiliği küçümsememelidir. Zira eclaf ve erazil pençesinde parçalanıncaya kadar görecekleri hakaret ve cefa ölümden bin beter olurdu. Abdi Efendi anlatıyor.</p>

  <p>“Cesetleri birer öküz arabasına koydular, meydandaki zorbalara haber gönderildi, gelip istediklerinizi alın diye. Onlar da geldiler bir velvele ve gulguleyle aldılar, meydanda arabalardan indirip çınara astılar. İçlerinden biri İbrahim Paşa için,</p>

  <p>- Bu sadrazam değildir, sünnetsizdir!.. dedi.</p>

  <p>- Bu falan Ermeni kâfiridir!..</p>

  <p>- Yok Rum’dur!.. Sadrazamın kürkçübaşısıdır, yüzce ve sakalca kendisine tamamen benzerdi... dediler.</p>

  <p>Ceset ağaçtan indirildi, boğazına ip geçirilip bir hamal beygirinin kuyruğuna bağlandı hakaretle saray kapısına götürüldü, bırakıldı. Bu sıradadır ki, Ayasofya vaizi İspirizade Efendi Patrona ve ayaktaşlarına bir akıl hocalığı yaptı.</p>

  <p>- Bu işin sonu yoktur ağalar!.. Şimdi sizce yapacak iş, Sultan Ahmed’i tahtından indirip yerine Şehzade Sultan Mahmud’u tahta çıkarmaktır!.. dedi.</p>

  <p>İhtilalcilerin bu son isteği karşısında Sultan Ahmed hiç ısrar etmedi, kardeşinin oğlu Şehzade Mahmud’u Osmanlı tahtına kendi eliyle oturttu ve ona şu amca nasihatini verdi: ‘Vezirine teslim olma! Onun ahvalini daima teftiş et ve bir adamı beş on sene devamlı olarak vezirlikte bırakma... İşte benim ahvalim sana ibret olsun!.. ”</p>

  <p>Bir halk şairi, zannederiz ki, o ihtilali görmüş bir şair de Nevşehirli İbrahim Paşa’nın ağzından şu destanı yazmıştı:</p>

  <p><span style="font-style:italic;">“Perşembe günü koptu büyük galebe</span></p>

  <p><span style="font-style:italic;">Otağlarım cümle oldu harabe</span></p>

  <p><span style="font-style:italic;">Leşimi çıkardı bilin araba</span></p>

  <p><span style="font-style:italic;">Üryan olup kaldığıma ağlarım</span></p>

  <p><span style="font-style:italic;"><br /></span></p>

  <p><span style="font-style:italic;">On üç yıldır ben de ettim vezaret</span></p>

  <p><span style="font-style:italic;">Bunca evkaf yaptım ettim akaret</span></p>

  <p><span style="font-style:italic;">Layık mıdır bana bunca hakaret</span></p>

  <p><span style="font-style:italic;">Hakaretle öldüğüme ağlarım</span></p>

  <p><span style="font-style:italic;"><br /></span></p>

  <p><span style="font-style:italic;">Varın söylen oğlum giysin karayı</span></p>

  <p><span style="font-style:italic;">Çıraklarım gitsün beni arayı</span></p>

  <p><span style="font-style:italic;">Lanet olsun Üsküdar’ın sarayı</span></p>

  <p><span style="font-style:italic;">Düşmanlara kaldığına ağlarım</span></p>

  <p><span style="font-style:italic;"><br /></span></p>

  <p><span style="font-style:italic;">İmdat edin bana kırklar yediler</span></p>

  <p><span style="font-style:italic;">İbrahim Paşa’ya maktul dediler</span></p>

  <p><span style="font-style:italic;">Leşimi cümle köpekler yediler</span></p>

  <p><span style="font-style:italic;">Namazım kılınmadığına ağlarım. ”</span></p>

  <p><span style="font-style:italic;"><br /></span></p>

  <p>İlk Türk matbaasının açılmasına fetva veren Abdullah Efendi’nin yerine Mirzazade Şeyh Mehmed Efendi şeyhülislam, Silahtar Mehmed Paşa da sadrazam oldu. İhtilalin birkaç gün içinde tüylerini düzen yalın ayaklı zorbaları da kapıkulu ocaklarında birer yüksek mevkiye kondular ve İbrahim Paşa yâranının, bendegânının saraylarına, konaklarına yerleştiler. Mesela, kese sabun sürdüğü müşterisinden mürüvveten bir akçe bahşiş alamadığı zaman o devrin hamamlar nizamnamesince, şakır şakır döktüğü vücut ve yüz terinin hakkını dahi istemeyen tellak Patrona Halil de Şair İzzet Ali Paşanın sarayına yerleşti.</p>

  <p>Serseriler kapıkulu asker ocaklarının kütük defterlerini sebilullah açtılar, birkaç gün içinde yeniçeri, cebeci, topçu, sipahi, silahtar ocaklarına yüz binden ziyade adamı asker yazdılar, ulufeye bağladılar.</p>

  <p>Osmanlı İmparatorluğu’nun zaten bozulmuş olan kapıkulu asker ocakları, bu arada Yeniçeri Ocağı’nın nizamı, disiplini bu 1730 ihtilalinden sonradır ki, büsbütün çığırından çıktı, bir haşarat yatağı, şehir eşkıyası ini oldu ve bu herc ü merc 1826 tarihine, Vakai Hayriye'ye kadar, bir asra yakın sürdü gitti.</p>

  <p>Haliç’in arkasında iki dere kenarında iki köy, Kâğıthane köyü “Sadabad” ve Alibeyköy de “Âsafabad” isimleriyle birer yeryüzü cenneti gibi imar edilmişti. Bu iki mamure İbrahim Paşa’nın yapıcı kudretinin timsaliydi; çıplak vücutları yağma, çapul ve gaspla donan serserilerin ilelebet çıplak kalmaya mahkûm ruhlarını rahatsız edecekti; yağma ve tahrip edileceği haber alınınca hükümet tarafından, “Sadabad ve Âsafabad’da köşkleri olanlar üç günde yıkacaklardır!.. diye tellallar çıkarıldı ve hiç olmazsa sahiplerine yıktırtıldı; XVIII. asır ortası Türk mimarîsinin o güzelim eserleri üç günde hâk ile yeksan oldu.</p>

  <p>İhtilalci zorbalar padişahtan kendilerine asla zarar gelmeyeceğine dair kadıasker efendilerin imzalarıyla birer hüccet almak küstahlığını gösterdiler. Bütün şakiler gibi ölüm korkusu içindeydiler, hepsi, geceleri dahi odalarının kapıları önünde yirmişer otuzar nefer muhafız fedailer yatırıyordu, sokaklarda pür silah muhafızlarla dolaşıyorlardı.</p>

  <p>Fakat melanetlerini unutturacak yerde bilakis yapmadıkları edepsizlik kalmıyordu. Şu satırları Abdi Efendi vakayinamesinden aynen alıyorum:</p>

  <p>“Ali Usta namındaki pelid İstanbul gümrüğünü bastı, sandık emini ağayı birkaç yumrukta yere serdi, önündeki mirî sandığı kırıp içindeki toplanmış hazine parasını gasp etti. Gümrük emini kethüdasının iki nefer servi boylu on üç-on dört yaşında devlet külahı başında ahu misali Gürcü gulamını da cebren ve kahren alıp odasına götürdü!.. ”</p>

  <p>Başları devlet gümrüğü basarken kuyrukların yapacağı da gece haydutluğu olacaktı; her gece her mahallede birkaç ev basılıyor, tamtakır kalıncaya kadar soyuluyor, sahipleri don gömlek kuru tahta üstünde bırakılıyordu. Yeniçeri kışlalarının koğuşları çapul malıyla tıklım tıklım dolmuştu. Yeniçeri arasındaki namus erbabı utançlarından sokağa çıkamaz olmuşlardı.</p>

  <p>Bu hal böyle devam edemezdi; bu adamların pek yakında belalarını bulacakları aşikârdı, fakat ne yoldan ve kimin eliyle olacağını kimse kestiremiyordu. Abdi Efendi yazıyor:</p>

  <p>“Bir akçeye muhtaçken dinar sahibi olmuş ve ağızlarıyla göklere demir püsküren hayasız şahbaz ve dilaverler bir ay içinde muzmahil oldular ve cümlesi birbiri peşinden darı bekaya sefer etti.”</p>

  <p>Zorbaların vücutlarını ortadan kaldırma kararını padişah verdi. Mensup olduğu ocağın askerî şeref ve namusunu kurtarmak isteyen bir yeniçeri de bu işi üzerine aldı; bu hamiyet sahibinin adı Pehlivan Halil Ağa’dır. Garip tesadüf, Patrona’nın hem adaşı, hem de eski zabitiydi, vakadan evvel, zeberdest hamam tellağının nefer olarak kayıtlı bulunduğu 17. Bölüklü Ortası’nın çorbacısıydı.</p>

  <p>Serdengeçti ağalarından Deli Hasan Ağa ile Haseki Abdurrahman Ağa adında hem yürek, hem de namus sahibi diğer iki yoldaşıyla meşveretten sonra, yeniçeriler arasında demir pençeli, helal süt emmiş birkaç yiğit seçtiler, bunlar gizlice saraya sokularak Bağdat Köşkü altında gizlendiler. Enderun ağalarından eli silah, tutanlar, Tersane’den, Tophane’den, Cebehane’den ve Yeniçeri Ocağı’ndan ahvali tetkik edilerek teker teker seçilmiş ve yemin ettirilmiş, devlete sadık hakiki askerlerden birkaç yüz nefer de Oğrun kapılardan yine gizlice saraya alındı, Babüssaade ile Ortakapı ve Ortakapı ile Babıhümayun arasında münasip yerlere pusuya yatırıldı. Bu tertibat tamam olunca 26 ekim 1730 cumartesi günü padişahın riyasetinden sarayda fevkalade bir meclisin toplanacağı ve bu mecliste İran üzerine açılacak sefer ahvali konuşulacağı bildirilerek, başta Patrona Halil, bütün zorbabaşılar toplantıya resmen davet edildi. Onlar da pür silah fedaileriyle takım takım saraya geldiler, sarayın birinci ve ikinci avluları şehir eşkıyasıyla doldu, ki bunların arasında da en namlılarının isim ve şöhretleriyle bir defteri hazırlanmıştı.</p>

  <p>Hepsinin başı ve Abdi Efendi’nin tabiriyle “melunı sermedi” Patrona Halil, Yeniçeri Ağası Kel Mehmed, yeniçeri kethüdası olmuş bulunan Muslu, sekbanbaşı olmuş Urlu Murtaza, çavuşbaşı olmuş Derviş Mehmed, bellerinde palaları ve arkalarında ikişer nefer çuhadarlarıyla Babüssaade’den hürmetle içeri alındılar ve meclisin toplanacağı Bağdat Köşkü’ne götürüldüler. Daha önce köşke gelmiş olan şeyhülislam efendi, o sırada İstanbul'da bulunan Kırım hanı, kaptanpaşa ve sair vezirler tarafından hürmetle selamlandılar.</p>

  <p>- Sizler ki ahvali âleme yeni nizam verdiniz, sizler olmadıkça sefer ahvalini konuşmak olmazdı... denildi.</p>

  <p>Müzakereler padişah ile sadrazam geldikten sonra başlayacaktı, usulen şerbetler içildi, havadan sudan birkaç laf edildi. İçeriye bir haseki ağa girdi.</p>

  <p>- Padişahımız şeyhülislam efendi hazretleri ile han hazretlerini huzurı hümayunlarına çağırırlar!.. dedi.</p>

  <p>Onlar Bağdat Köşkü’nden çıkıp köşk önündeki taraça-taşlığın öbür ucundaki mabeyni hümayun dairesine henüz girmişlerdi ki, Patrona Halil Bağdat Köşkü’nün kapısında ardında tığ gibi seçme delikanlı yeniçeriler ile eski zabiti Pehlivan Halil Ağa’yı gördü. Öyle tahmin ediyoruz ki sahne, şimşek süratiyle geçmiş olacaktır, eski çorbacı,</p>

  <p>- Bakın hele ne olmuş o kâfir Patrona!.. dedi.</p>

  <p>Eski nefer de elini palasına atıp,</p>

  <p>- Ne yabana söyler bu herif ! dedi, fakat yerinden kıpırdaya-madı.</p>

  <p>Pehlivan Halil Ağa bir kılıç darbesinde zorbanın evvela sağ kolunu çaldı, düşürdü, “ve sonra Patrona’yı köpek gibi tepeledi". Muslu, çok cebîn çıktı, kürkünü başına çekip yüzükoyun kapandı, onun da kaydı öyle görüldü. Kel Mehmed kaptanpaşanın alt yanında oturuyordu, onu da kaptanpaşa “bir Cezayir palasıyla sefere gönderdi”. Urlu Murtaza ile Çavuşbaşı Derviş Mehmed’i Pehlivan Ağa’nın yeniçerileri yaka paça Bağdat Köşkü’nün altına indirdiler. Derviş Mehmed, Patrona’yla beraber 28 eylülde Beyazıt Hamamı’ndan çıkanlardandı, aman verilmeyip katlolundu. Zorbaların yanlarında getirdikleri çuhadarlara gelince onlar daha evvel temizlenmişti, “Buyurun ağalar, istirahat edip, kahve şerbet için" denilerek köşk altına götürülmüş ve orada başları alınıvermişti.</p>

  <p>İbretle okunacak fıkradır:</p>

  <p>Zorbaların İstanbul kadısı yaptığı Deli İbrahim Efendi, meclis günü saraya velinimetleriyle beraber gitmek için Ağakapısı’na gitmişti makamında naibi Kudsizade Efendi bulunuyordu. Sarayda yapılacak tenkil işi gayet gizli tutulduğu halde bir fitneci nasılsa öğrenmiş, İbrahim Efendi’ye mektup göndererek, “Halil Ağa ve yâranına söyleyin, saraya gelmesinler, katledilecekler" diye haber vermişti. Kudsizade de zorbanın sayesinde yüksekçe bir paye kapmak ümidiyle keyfiyeti bir tezkereyle Patrona Halil'e bildirmiş, tezkeresini bir mahrem adamına vermiş. “Ağakapısı’na koş, bunu Halil Ağaya ver, orada bulamazsan Paşakapısı’ndadır, orada da bulamazsan saraya koş, içeri girmeden yetiştir ver, büyük ihsanına nail olursun" demişti. Şer ulağı Patrona’yı Ağakapısı’nda ve Paşakapısı'nda bulamamış, ancak sarayda Babıhümayun ile Ortakapı arasında yetişmiş ve kâğıdı vermiş, fakat Patrona okumadan cebine atmıştı. Deli İbrahim Efendi’yle atbaşı beraber gidiyorlardı. Deli İbrahim, “Kimdendir?” diye sormuş. Patrona da, “Senin naipten" demiş. Kadı, “Ver göreyim!” deyince, “Ne göreceksin... Bir paye ister” demiş. Deli İbrahim kâğıdı görmek için ısrar etmiş. Patrona’nın da Arnavut inadı tutmuş göstermemiş. Bu fıkrayı nakleden Abdi Efendi, “İşte Allah'ın hikmeti!.. Ömür tomarları dürülenlerin gözleri kör, kulakları sağır olur. Eğer Deli İbrahim o tezkereyi okusaydı ahval gayet fena olurdu!" diyor.</p>

  <p>Başlar ortadan kaldırılınca sıra kuyruklara geldi, aynı gün içinde onlar da temizlendi; Babüssaade önünde elinde bir defterle vezir ağalarından biri çıktı; oradaki şehir eşkıyasına,</p>

  <p>- Padişah divanında Acem üzerine sefere karar verildi, buyurun ağalar sîzlere de hilatı fahireler giydirilecektir!.. dedi.</p>

  <p>Defterden isimleri birer birer okundu ve ismi okunan içeri alındı. Bostancı cellatlar takım takım hazırdı, içeri girenin yakasına yapışıp kapı arkasına çektiler ve çökertip kellesini vurdular. Giren çıkmadı, giren çıkmadı, otuzu kırkı aşınca dışarıdakilere bir şüphe geldi.</p>

  <p>- Bre içerde bizleri haklarlar!.. diye bir ses yükseldi ve hilat giymek için sıra beklerken hemen Ortakapı'ya doğru kaçıştılar; muazzam kapı kapalıydı, o sırada pusuda olanlar meydana çıktı, “eşkıya üzerine aç kurt gibi saldırarak" cümlesini tepelediler, cesetler tepe tepe yığılıverdi. ikinci avluda katliam edilenlerin feryadı gökyüzünü tutmuştu. Ortakapı’nın kapanması ve içerden gulgulenin kopması birinci avludakilerde panik uyandırdı, onlar da Babıhümayun’a hücum ettiler, fakat sarayın bu kapısı da kapanıvermişti. Kapıyı açtırıncaya kadar bir katliam da orada oldu. “Baki kalıp saraydan çıkmaya muvaffak olanlar da şehrin bir köşesinde gizlenecek bir delik aradı.”</p>

  <p>Şehre tellallar salındı, halk işittiği sese inanamıyordu:</p>

  <p>- Ey ahali!.. Padişahımız tuğyan eden eşkıyanın cümlesini tumei şemşiri siyaset eylemiştir!.. Artık huzur ve güven içinde olun... Esnaftan her kim dükkânını kapar ve halkı telaşa verirse aman verilmeyip dükkânının önüne asılacaktır!.. Padişahımızın emri budur ki, gerek çarşı ve pazarlarda ve gerek mahalle içlerinde bagî ve şakilerden kimi bilirseniz tutup Ağakapısı'na getirin !..</p>

  <p>Patrona ile ayaktaşlarının ibret taşları üzerine konulmuş kesik başlarını görmek için halk dalga dalga Babıhümayun önüne koşmaya başladı. Üst üste yığılmış kesik başlar ve başsız cesetler o gece denize atıldı.</p>

  <p>Halk zorba kellesi ve zorba laşesi seyrederken şairler de vakaya tarihler yazdı; işte Fasihî Çelebi'nin manzumesi:</p>

  <p><span style="font-style:italic;">“Biadet hamd ü sipas olan Cenabı Hakk'a</span></p>

  <p><span style="font-style:italic;">Verdi bize bir padişehi zatı sütud</span></p>

  <p><span style="font-style:italic;"><br /></span></p>

  <p><span style="font-style:italic;">Zorbalar melanetin başlayacak icraya</span></p>

  <p><span style="font-style:italic;">Dudi ahı zuafa itti semavata suud</span></p>

  <p><span style="font-style:italic;"><br /></span></p>

  <p><span style="font-style:italic;">Patrona’yı şecaatiyle aktarma idüp</span></p>

  <p><span style="font-style:italic;">Pür illetti karaya düşürdü oldu nabud</span></p>

  <p><span style="font-style:italic;"><br /></span></p>

  <p><span style="font-style:italic;">İttiler Yeni Saray içre gazayı ekber</span></p>

  <p><span style="font-style:italic;">Gûyiya huni adu oldu o yerde bir rud</span></p>

  <p><span style="font-style:italic;"><br /></span></p>

  <p><span style="font-style:italic;">Kıracak zorbaları didi Fasihî tarih</span></p>

  <p><span style="font-style:italic;">Arş’a astı kılıcın yedi Sultan Mahmud. ”</span></p>

  <p><span style="font-style:italic;"><br /></span></p>

  <p><span style="font-style:italic;"><br /></span></p>

  <p>Arnavut tellak Patrona Halil ile ayaktaşları baldırı çıplakların rezilane tahakkümleri 28 eylül perşembe gününden 26 ekim cumartesi gününe kadar ancak yirmi dokuz gün sürmüştü. İlk on dört günü içinde bütün dükkânlar, çarşılar kapalı kalmış, ırz ehli gündüz sokağa çıkamamış, geceleri de, kapısını kırıp girecek haydutların dehşeti içinde geçirmişti.</p>

  <p>İstanbul 1730 ihtilalinden sonra 1808 senesine kadar yetmiş sekiz yıl yeniçeri ihtilali görmedi.</p>

  <p>Bu üç çeyrek asır içinde tahttan padişah indirmeyen ve padişahtan vezir kellesi istemeyen yeniçeriler, asrın yeni yeni silahlarını kullanmasını bilir, bu silahları kullanmak ve yeni harp usullerini öğrenmek için talim ve terbiye kabul eder asker de olmadılar. Talimleri testiye ve yumurtaya kurşun atmak ve ıslak keçeye pala çalmaktan ibaret oldu.</p>

  <p>İstanbul’da ve taşrada şehirlerin kabadayıları oldular, şehirlerin asayiş ve inzibatı Yeniçeri Ocağı’na bırakılmıştı, bütün esnaf ocağa yazıldı ve işinde, ocaklı imtiyazına dayanarak başına buyruk hareket etti, kadılar esnafı tecziyede âciz kaldılar, halkın maişeti, gıdasıyla oynandı, içlerinde kötülüklerinin, edepsizliklerinin ağır cezasını çekenler, hatta bu yolda başlarını verenler çok oldu, ama yakasını paçasını ele vermeyenler de kabadayılık, vurgunculuk, haraççılık yolunda devam etti. Bu yolun kaçınılmaz icabı, kendi boylarından rakiplerle karşılaştılar, bu sefer de “Meydan ya senindir ya benim" diyerek kanlı kanlı dövüşler oldu, yeniçeriler için kan dökmek, ahvali adiyeden, adeta bir bilek, pazı sporu oldu. Kabadayılık kademe kademe teşkilatlandı. Arkadaşı temiz işte ve yolda aramalıdır, ayaktaşlık aldı yürüdü, muavinler, çıraklar, şakirtler bir usta kabadayının, bir mukassir itin kanatları altında yetiştiler, sivrildiler, nam ve şan aldılar. İtlik, külhanîlik, bıçkınlık cahil gençler arasında salgın halini aldı, yüzlerine bakılsa gözler kamaşır nice güzel güzel şahbaz ve şehlevent dilaverler, fetalar ocağın üstünden esip gelen itlik havasına kapılıp altın adlarını bakır yaptılar. Türlü uygunsuzluk, ahlaksızlık, sapıklık kabadayılık şanından bilindi. Kollara, pazılara, baldırlara dövdürülen orta nişanları, yeniçerilik alameti farikaları fanatik bir kıymet aldı, dinini, imanını, namusunu bir nişana feda edenler, değişenler çok oldu.</p>

  <p>Kolluklara uygunsuz takımından avrat, oğlan uşak kapattılar; çorbacıların işret sofraları çengileri, köçekleriyle alameleinnas kuruldu.</p>

  <p>Kendilerine mahsus kahvehaneler kuruldu, saray divanhanelerine benzeyen bu kahvehaneler zamanın namlı mimarları, dülgerleri elinden çıktı ve mükellef döşendi dayandı, fakat hepsi de bir dârünnedvei haşarat oldu. Son yeniçerilerden Çardak Kolluğu çorbacısı ve halk şairi Galatalı Hüseyin Ağa Çardak İskelesi’ndeki muazzam yeniçeri kahvehanesi üzerine yazdığı bir destanda öyle sahneler çizer ki, bugün hakikat olduğuna güç inanılır, bir kıta alıyoruz:</p>

  <p><span style="font-style:italic;">“Pek mükellef yapmış kalfası Balyan</span></p>

  <p><span style="font-style:italic;">Kahve değil kurmuş bir koca dalyan</span></p>

  <p><span style="font-style:italic;"><br /></span></p>

  <p><span style="font-style:italic;">İçinde cem olmuş perpeykerler</span></p>

  <p><span style="font-style:italic;">Türk, Urum, Ermeni, Frenk, İtalyan</span></p>

  <p><span style="font-style:italic;">Çardak kahvesinde kaynar cezveler</span></p>

  <p><span style="font-style:italic;">Vasfı tûkenmez de kâğıtlar biter.</span> ”</p>

  <p><br /></p>

  <p>Yeniçeri Ocağı son asrında askerliğin şerefini tamamen kaybetmişti.</p>
</body>
</html>
