<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h3><span style="font-weight:bold;">Pençik oğlanları</span></h3>

  <p>Yeniçeri Asker Ocağı’nın kurulması yolunda ilk fikri ortaya koyan Karamanlı Molla Kara Rüstem'dir. Bu büyük devlet adamının doğum tarihi bilinmiyor İlk Âli Osman tarihlerini yazanlar ondan “danişment”, bilgili adam diye bahsederler, Rumeli'de Edirne’nin az sonra da Zagra'nın akıncılar eliyle fethi üzerine Karaman'dan Bursa’ya gelen bu zat Sultan I. Murad'ın kadıaskeri Çandarlı Kara Halil'le buluşur. O tarihlerde kadıasker, hanın (padişahın) siyasî ve adlî müşaviridir, bugünkü tabirlerle hem başvekil, hem adliye vekilidir. Bu tarihî buluşma en eski kaynaklarımızda şöylece nakledilir:</p>

  <p>Molla Rüstem Kara Halil’e,</p>

  <p>- Akıncı gazilerin aldıkları esirlerin beşte biri Tanrı buyruğun-da padişahındır, niçin almıyorsunuz?.. der.</p>

  <p>Kara Halil de bu teklifi Sultan Murada arz eder, o da,</p>

  <p>-Tanrı buyruğu ne ise onu yapın!.. der.</p>

  <p>Bunun üzerine akıncı gazilerin elindeki her beş esirden birinin padişah adına alınmasına karar verilir. Alınacak esiri seçme hakkı padişaha aittir. Esir başına 125 akçe kıymet biçilir, elinde beş esiri olmayan esir başına <span style="font-style:italic;">2</span> akçe verir. Tanrı buyruğu gereğince alınan bu vergiye “beşte bir” manasında “pençik resmi” adı verilir.</p>

  <p>Padişah adına alınacak esirlerle padişahın hükümdarlık haklarını koruyacak bir asker ocağının tesisine karar verilir, bu askere de “yeni çeri" (yeni asker) adı konulur. Kendi adına nispetle anılan meşhur bir Âli Osman tarihinin müellifi olan Âşıkpaşazade Derviş Ahmed Âşıkî, yeniçerinin vazifesini pek açık yazıyor:</p>

  <p><br /></p>

  <p style="text-align: justify;"><span style="font-style:italic;">“Gereklidir yeniçeri tapuda</span></p>

  <p style="text-align: justify;"><span style="font-style:italic;">Ki hanı gözleyeler her tapuda.</span> ”</p>

  <p style="text-align: justify;"><br /></p>

  <p>“Kapı”, padişahın temsil ettiği “devlet”tir, “tapu”, “tapuk" da padişahın hükümdarlık, “devlete tasarruf" hakkıdır.</p>

  <p>Pençik resmine bağlanan esirler evvela erkek ve kadın, sağlam ve sakat olarak ayrıldı. Sonra sağlam erkekler altı çağ sınıfına taksim edilerek isimlendirildi.</p>

  <p>1- Şirhar süt çocuğu, en çok üç yaşına kadar olanlar.</p>

  <p>2- Beççe: yavru, üç-sekiz yaş arasında olanlar.</p>

  <p>3- Gulamçe: oğlancık, sekiz yaşından on dört-on beş yaşına, buluğ çağına kadar olanlar.</p>

  <p>4- Gulam: oğlan, tüysüz erkek, buluğ çağından on sekiz yaşına kadar olanlar.</p>

  <p>5- Sakallı: tüylenmiş gençler ile olgun erkekler.</p>

  <p>6- Pir: ihtiyarlar.</p>

  <p>Akıncı gaziler elinden padişah adına alınacak esirler ortadaki iki sınıf, sekiz-on sekiz yaş arası “gulamçe" ile “gulam"lardı. Bunlar vücut sıhhati, beden tenasübü ve yüz letafeti bakımından da seçkin olacaklardı.</p>

  <p>Yeniçeri Asker Ocağının kurucuları, bilemem tabirim yerinde midir, usta bir bahçıvan dikkatiyle, bu askeri fideden yetiştireceklerdi.</p>

  <p>Akıncı gazilerin ellerindeki esirlerin beşte birlerinden bu şekilde alınıp toplanacak oğlanlara da “pençik oğlanı” adı verildi.</p>

  <p>Ellerinde kadın, kız, sakat erkek, sekiz yaşından küçük sabi oğlancık, “şirhar” ve “beççe” ve on sekizinin üstünde erkek, “sakallı” ve “pir” esir bulunanlar da padişaha esir başına 25’er akçe pençik resmi ödeyeceklerdi.</p>

  <p>Büyük gelirdir; Yeniçeri Ocağı'nın kuruluşu sırasında padişahın böyle bir gelire ihtiyacı da vardır.</p>

  <p>Mesela bir akıncı gazinin elinde pençik oğlanı vasfında iki esir oğlan bulunabilir, elinde fazla esir de yoktur, padişahın bu iki oğlanı parasız alabilmesi için bu gazinin elinde on esir bulunması lazımdır. Bu adamın iki esir için ödemekle mükellef olduğu pençik resmi 50 akçe, padişahın alacağı iki pençik oğlanının kıymeti ise 250 akçedir. O zaman bu akıncı gaziden pençik resmi alınmayacak ve üstelik kendisine 200 akçe verilip elindeki iki oğlan alınacaktır.</p>

  <p>Pençik oğlanları aydındır ki, esirlerin en güzideleri, kıymetlileridir, akıncıların bunları saklayıp kaçırmaması için de nezaret vazifesi Rumeli’deki akıncı beylerinin en ünlüsü Evrenos Bey’e verildi.</p>

  <p>Pençik resmi ile pençik oğlanları Rumeli’den Anadolu’ya geçit iskelesi olan Gelibolu’da tahsil edilecek, toplanacaktı, bu büyük, mesuliyetli iş de ilk teklif sahibi Karamanlı Molla Rüstem’e verildi. Kara Rüstem Bursa’dan Gelibolu’ya gidip yerleşti. Orada ne kadar kaldığı bilinmiyor. Herhalde Yıldırım Bayezid zamanında olacaktır, bu Molla Rüstem Bursa’da ölmüştür.</p>

  <p>Çok sonraları yaşamış olan müverrih Derviş Ahmed Âşıkî, bu büyük devlet adamını, şahsi servetini yapmasını bilmiş biri olarak gösteriyor ve hatırasmı şöylece hırpalıyor:</p>

  <p>Molla Rüstem kendi ölümünden sonra on dört-on beş yaşlarındaki biricik oğlu için yüz yıl ömür tahmin eder ve çocuğun bu uzun ömrünün her gününe 100 fılorin altın harçlık koyar, küçük delikanlıya bu hesap üzerinden 3 650 000 altınlık bir miras bırakıp göçer.</p>

  <p>Fakat sefih mollazade babasının ölümünden sonra ancak yedi sene yaşar ve XIV. asır Bursası’nda bu muazzam serveti bu yedi yıl içinde yer, bitirir. Yalınayak, yarım pabuç bozahanede kebap çevirici olur ve nihayet yirmi iki yaşlarında Bursa hisarında Eski Hamam’ın külhanında sefilane ölür, kefenini bile babasının Firuz adında azatlı bir kölesi temin eder, hayırsız evladı Molla Rüstem’in türbesine defneder.</p>

  <p>Müverrih “Bunca meblağı neye verdi kim böyle tez harcandı ?” diye sorarak bir misal naklediyor: sefih gence bir adam bir tazı getirmiş, 100 filorin ile 1000 akçelik bir at ve kaftan vermiş. Falan bağda tavşan var demişler, bu haberi verene 100 altın vermiş, tazısını alıp o bağa gitmiş ve tavşanı ininden çıkarana 100 filorin vereyim demiş, haber veren ininden çıkarmış, fakat tazı tavşanı tutmamış, oğlan kızmış, bir kılıç çalıp tazıyı öldürmüş, ama vaat ettiği 100 altını vermiş.</p>

  <p>Derviş Ahmed çok mübalağalı konuşmuş olduğunu hissetmiş olacaktır ki, “Bu hikâyeyi o kefen saran Firuz’dan dinledim, vallahi ziyade yazmadım...” diyor ve hemen hikmet yollu bir kıta yazıyor:</p>

  <p><span style="font-style:italic;">“Oğul bedbaht ola bisaadet</span></p>

  <p><span style="font-style:italic;">Ona mal komak oldu zişt (kötü) âdet</span></p>

  <p><span style="font-style:italic;">Kim anı harc ide fisk ü fücura</span></p>

  <p><span style="font-style:italic;">Yiye h</span><i>î</i><span style="font-style:italic;">z oğlan, ya kahbe avret. ”</span></p>

  <p><span style="font-weight:bold;"><br /></span></p>

  <h3 id="sigil_toc_id_1"><span style="font-weight:bold;">Yıldırımın’ın Niğbolu zaferi gösterdi ki pençik oğlanları kesin olarak temsil edilmişler, Osmanlı- Türk ve Müslüman olmuşlardır</span></h3>

  <p>Esir kafileleri arasından “pençik oğlanı" olarak seçilmek, evvela muhakkak ki sekiz-on sekiz yaş arasında vücut yapısı sıhhatli ve endam tenasübü ile yüz çizgileri letafetine sahip oğlanlar için bir saadetti.</p>

  <p>Bu kıymette bir oğlancık, küçük delikanlı pençik oğlanı seçilmediği takdirde eğer yolunu bulup kaçamazsa esir, köle kalacaktı, ilk sahibinin elinde veya satılacağı başka ellerin mutlak tahakkümü altında hürriyetinden mahrum, dolayısıyla zelil yaşayacaktı. Yahut bu zilleti duymaması için insanlığının şeref idraki nasırlaşacaktı.</p>

  <p>Halbuki pençik oğlanı seçilince, hana (padişaha) mutlak sadakatle bağlanmak şartıyla evvela hürriyetine kavuşuyordu.</p>

  <p>Yiyecek, içecek, giyecek düşünmeyecekti. Bir kışlası olacaktı. Günlük hayatı asker disiplininin programı içinde geçecekti. Bir asker ocağının ağır işlerine katlanacaktı, vücudu bu ağır işlerle tavlanacaktı, fakat bu disiplin ne kadar sert, bu işler ne kadar ağır olursa olsun esaret değildi. Üstelik boğaz tokluğuna da değildi. Her ihtiyacı temin edildiği halde padişah kendisine gündelik para verecekti. Basit bir nefer olarak gireceği asker ocağında sadakat, hizmet, liyakat, fedakârlık karşılığı zabitliğe, hatta kumandanlığa yükselecekti. Uzak da görünse, o basit neferin istikbali parlaktı.</p>

  <p>Gılzete düştüğümü zannetmiyorum; hür insanın hakları arasında nefis lezzetini tatmak da vardır. Yeniçeri, bu asker ocağından emekliye ayrılıncaya kadar evlenmekten men edilecekti, fakat, ileride anlatacağız, eli yaman silah tutan bu zinde erkeklerin kadın ihtiyacı dalıi düşünülecekti.</p>

  <p>Esir oğlanlar için pençik oğlanı seçilmek, esarette kalma karşısında büyük saadet olmakla beraber, onu yeniçeri hayatının disiplinine intibak ettirmek, onu bütün hüviyetiyle yeniçeri yapmak kolay iş değildi.</p>

  <p>Sekiz-on sekiz yaş arasındaki bu oğlanlara evvela Türkçe öğretilecekti.</p>

  <p>Bu arada karakterleri işlenecekti; disiplinli ve meşakkatli asker hayatı için acemilikleri törpülenecekti.</p>

  <p>Yeniçeriler, daima padişahın yanında, en kıdemsiz neferi dahil, verilecek emre hazır, bu emrin mutlaka yerine getirilmesi yolunda ölümü göze almış bir kıtai muntazıra olacaktı. Bunun içindir ki pençik oğlanının yeniçeri olmasından evvel, geçireceği talim ve terbiye devresi için Gelibolu'da bir “Acemi Oğlanlar Asker Ocağı” kuruldu. Pençik oğlanları evvela “acemi oğlanı”, sonra “yeniçeri” oldular.</p>

  <p>Yeniçeri Ocağı’nın ve yeniçerinin yetiştiği Acemi Oğlanlar Ocağı’nın kendi kuruluş devrinden kalmış vesikalar yoktur. En eski Âli Osman tarihleri dahi çok sonraları kaleme alınmış eserlerdir. Bunların arasında Derviş Ahmed Âşıkî pençik oğlanlarından bahsederken şöylece anlatıyor:</p>

  <p>“...Hayli oğlanlar toplandı. Hana (Sultan I. Murad’a) getirdiler. Kadıasker Çandarlı Halil,</p>

  <p>- Bunları Türk’e verelim Türkçe öğrensinler... der.</p>

  <p>Onun dediği gibi oldu. Günden güne çoğaldılar, tamam ki Müslüman oldular. İslamiyet'e tam intibak edinceye ve Türkçe’yi öğreninceye kadar Türk bunları bir nice yıl kullandı. Kapıya (devlet kapısına, padişaha) getirdiler.”</p>

  <p>Oruç Bey’in Âli Osman tarihinde ise bir katrecik daha tafsilat veriliyor:</p>

  <p>“... Oğlanları Anadolu’da Türk kavmine ulaştırdılar, çift sürdüler ve hem Türkçe öğrendiler, üç yıl, dört yıl sonra götürüp kapıda yeniçeri ettiler... ”</p>

  <p>Müverrihlerin “Türk” dedikleri Anadolu köylüsüdür. Bu kayıtlara göre pençik oğlanları akıncı gaziler elinden toplandıktan sonra İslam dini adabı ve Türkçe öğrenmek için Anadolu köylüsüne dağıtılmıştır ve onların yanında en az üç dört sene yaşamış, ırgat olarak çalışmışlardır.</p>

  <p>İlk yeniçeri kıtalarının Osmanlı-Türk ordusunda ne zaman yer aldığı kesin olarak söylenemez; fakat bir tarih hakikatidir ki Murad Hüdavendigâr’ın son meydan muharebesi, zaferi kazandıktan sonra şehit olduğu Kosova Sahrası'nda yaya asker yeniçerinin zafer hissesi büyük olmuştu.</p>

  <p>Haçlı müttefikler ordusu 100 000 kılıç, Türk ordusu 40 000 kılıçtı. Türk ordusunun merkezinde de padişah ile veziri Çandarlı Ali Paşa’nın kumandasında yeniçeriler bulunuyordu.</p>

  <p>Berat Kandili gecesine rastlayan 15 şaban 791 ve 9 ağustos 1389 pazartesi günü Türklerin ezici, kahhar bir zafer kazanması için yalnız beş saat kâfi geldi.</p>

  <p>Kosova’dan yedi sene sonra Yıldırım Bayezid Niğbolu Kalesi önünde çok daha mağrur ve çok daha kuvvetli bir Haçlı ordusunu sadece yenmekle kalmadı, imha etti.</p>

  <p>Başta Fransızlar gelmek üzere İngilizler, İskoçyalılar, Almanlar, Polonyalılar, Bohemyalılar, Avusturyalılar, İtalyanlar, Macar kralının başkumandanlığı altında 130 000 kılıç olarak toplanmışlardı. Hepsi ağır zırhlı şövalyelerden mürekkep olan bu ordu o asır için o kadar azametli bir kuvvetti ki Macar Kralı Sigismund gururun son haddine vararak,</p>

  <p>-Gökyüzü çökse, mızraklarımızın ucunda tutacağız!.. diye bağırmıştı.</p>

  <p>1396 ağustosunun on sekizinde Severin'de Tuna’yı geçerek Türk topraklarına girdiler. Vidin’de ve Rahova’da kadın, erkek, pir ve civan, hasta ve çocuk ve ihtiyar bütün Müslümanları kılıçtan geçirdiler. Çoğu kadın ve çocuk ve ihtiyar 10 000 kişilik bir masum kafilesini de urganlarla bağlayıp Niğbolu önüne yarı çıplak, çırılçıplak sürüklediler. Yıldırım Bayezid Türk ordusuyla görününce bu on bin masum esiri de tüyler ürperten vahşetle orada boğazladılar. Bu katliamların hesabmı Türk hükümdarına vereceklerini hiç düşünmediler; Allah vardı, o kahhar ve adil kuvveti de unutmuşlardı.</p>

  <p>Sultan Yıldırım Bayezid’in Niğbolu’ya götürdüğü Türk ordusunun 70 000 - 85 000 kılıç olduğu tahmin edilmektedir, kesin bilinen, bu kuvvetin içinde 30 000 kılıç yeniçeriydi.</p>

  <p>O asrın eşsiz cengâverleri bilinen Fransız şövalyeleri Türklere karşı kazanılacak zaferin en büyük şeref hissesinin kendilerine ait olduğunu iddia ettiler ve evvela onlar saldırdılar. Fransız şövalyelerinin yaya yeniçeriler tarafından çelik kıskaç içine alınarak imhası uzun sürmedi. Fransızların felaketini bütün düşman ordusunun bozgunu ve imhası takip etti.</p>

  <p>Yeniçeriler şöhreti cihanı tutacak amansız palalarını,</p>

  <p>- Rahova!.. Vidin!.. Rahova!.. Vidin!.. diye bağırarak indirmişlerdi. İki müthiş katliamın, iki iğrenç kahpeliğin intikamını alan bu yaya asker artık tamamen Osmanlı-Türk ve Müslüman'dı.</p>

  <p><br /></p>

  <h3 id="sigil_toc_id_2"><span style="font-weight:bold;">Aksak Timur’un karşısında Ankara bozgunundan sonra Yeniçeri Ocağı bir dağılma tehlikesi geçirdi</span></h3>

  <p>Sultan Yıldırım Bayezid’in padişahlığı, Yeniçeri Asker Ocağı’nı kuran babası Sultan Murad Hüdavendigâr’ın şehit edildiği Kosova Sahrası'nda, cenk alanında ilan edilmişti.</p>

  <p>Yeniçeriler ilk girdikleri o kanlı meydan muharebesinde yeni ve genç padişahları Sultan Bayezid'in cengâverliğine hayran olmuşlardı. Daima onun yanında, Anadolu’daki Türk derebeyliklerinin ilhakı yolunda yapılan seferlerde kumandanlarına mutlak itaatleriyle temayüz ettiler, bir ara Sultan Bayezid’le beraber İstanbul'un kudret ve azameti cihanın dilinde dolaşan surları önünde göründüler. 1396 yılında yine başlarında padişahları, geceli gündüzlü cebri yürüyüşle Niğbolu'da,“Gökyüzü çökse, mızraklarımızın ucunda tutacağız!..” diye bağıran hepsi atlı ve gömgök zırhlı Haçlıların karşısına çıktılar, ayaklarının tozuyla girdikleri bu ikinci büyük ve kanlı meydan muharebesinde de ellerine verilmiş olan Müslüman-Türk kılıcını arşa astılar. Birkaç satır içinde toplayıp naklettiğimiz Yıldırım'ın Niğbolu zaferinden sonradır ki yeniçerinin adı bütün Avrupa’da yayıldı. Osmanlı padişahının bu daimî yaya askerleri yenilmez kuvvetti. Kosova’dan Niğbolu’ya kadar yapılan muharebelerden yeniçeri kıtaları muhakkak ki ağır can kayıplarıyla çıkıyordu; her muharebeden sonra Yeniçeri Asker Ocağı, Acemi Oğlanlar Asker Ocağı’ndan alınan efratla, Acemi Oğlanlar Ocağı da pençik oğlanlarıyla besleniyordu.</p>

  <p>Bu ilk yeniçeriler Osmanlı padişahının şahsına olan kesin bağlılıklarını yalnız zafer yollarında değil, mesuliyeti kendi kılıçlarına yüklenmeyen acı Ankara mağlubiyetinde de gösterdiler.</p>

  <p>Aksak Timur bu son zaferini hasmı Yıldırım’a karşı kılıç üstünlüğüyle değil, Yıldırım’m uğradığı ihanet yüzünden kazanmıştı. Bu ihanetin siyasî tarih ve bilhassa sosyal tarih bakımından tahlil ve tenkidi bu yazıların çerçevesi dışında kalır.</p>

  <p>Miladın 1402 yılı temmuzunun yirminci günü yapılan Ankara Meydan Muharebesi’nde Osmanlı padişahının mağlubiyeti, Anadolu sipahileri arasında bir kaçışmayla başladı.</p>

  <p>Bir merkezî mutlakıyetin vezirlik vazifesini pek mükemmel bilen ve hükümdarı Sultan Yıldırım Bayezid’i anut cengâver karakteriyle pek yakından tanıyan Çandarlı Ali Paşa, çekilmeye asla ikna edemeyeceği hükümdarı feda edip veliaht şehzade Emir Süleyman ile kendi kumandası altında bulunan yeniçerileri hakikat olmuş mağlubiyetten kurtarmaya muvaffak oldu. Kılıcına her zaman güvenilir bu kuvvet, ileride ne şekilde inkişaf edeceği bilinmeyen hadiseler karşısında, Osmanlı merkezî mutlakıyetinin bekası için lazımdı. Nitekim Yıldırım Bayezid 10 000 yeniçeriyle vezirinden ayrı düştüğü bir tepede akşama kadar ısrarla dövüştü. Bu 10 000 yeniçeri, askerce intihara karar vermiş padişahlarının yanında ölümü tereddüt etmeden kabul etti, ancak onun, hakikaten merdane harekettir, sadık askerlerini terk ederek ölüme tek başına koşmasından sonradır ki Timur’a teslim oldular.</p>

  <p>Bu sahneyi, muharriri meçhul bir Âli Osman tarihinin bu cenkte bulunmuş ve uzunca süren esaretten dönmeye muvaffak olmuş bir yeniçerinin ağzından kaydettiği satırlarla anlatmalıdır:</p>

  <p>“Biz,</p>

  <p>- Ey padişah, alaydan çıkma!.. dedik.</p>

  <p>Yıldırım Han’ı yenemedik, bizim aramızdan çıktı. Meydanda bir zaman sonra gördük ki Timur askeri Yıldırım Han’ı ele geçirmiş, Timur’a götürdüler. Bunu görünce biz de teslim olduk. Ama eğer Yıldırım Han sözümüzü tutup aramızdan çıkmasaydı, akşam olunca onu alıp kaçardık. Timur’un askeri bizi dağlarda bulamazdı.”</p>

  <p>Timur istilası ve Ankara mağlubiyeti Osmanlı Devleti için yıkıcı olmadı, ama ağır darbeydi. Rumeli’de fütuhat, birden durdu.</p>

  <p>Ankara Meydan Muharebesi'nde yeniçeriler herhalde 30 000 kılıcın üstündeydi. 10 000’i Sultan Yıldırım Bayezid’in kaderi belli olduktan sonra teslim olmuştu. 20 000 yeniçerinin de Vezir Çandarlı Ali Paşa ve Veliaht Emir Süleyman’la beraber harp meydanından çekilmiş olduğu anlaşılır.</p>

  <p>Fakat bu rakamlar bugün sadece bu kâğıt üzerindedir. Ankara Muharebesi’nde yeniçeri kılıcı kınında durmamıştır. Timur’un zaferi kesinleşinceye kadar bu meydan muharebesi çok kanlı safhalar geçirmiştir. Osmanlı padişahının yeniçerileri, Timur’un ordusu karşısında bozguna uğramamıştı. Ama, harp meydanlarında merdane dövüşmesini bilen bütün askeri birlikler gibi ağır telefat vermişti. Vezirle çekilen kıtalar da, padişahlarından sonra teslim olanlar da yukarıda kaydettiğimiz 20 000 ve 10 000 rakamlarının altındadır. Ankara Muharebesi’nde Sultan Yıldırım Bayezid’in yanında bulunan yeniçerilerin bir kısmı harp meydanında düşmüş, geri kalanı teslim olmuş, kesin olarak 10 000 yeniçeri tamamen kaybedilmişti.</p>

  <p>Vezir Çandarlı Ali Paşa’nın bu muharebeden çekip kurtardığı yeniçeri kıtaları için, en hafif zayiatı kabul etsek 15 000 kılıç göstermek lazımdır. Hülasa Yeniçeri Asker Ocağı Ankara Meydan Muharebesi’nde en lütufkâr tahminî hesapla yarı yarıya erimişti. Bu ağır mağlubiyet üzerine Rumeli’deki fütuhat da birdenbire durmuştu.</p>

  <p>Geriden gelecek padişah ordusuna dayanarak akıncı gazilerin sürüp getirdikleri esir kafilelerinin, dolayısıyla Acemi Oğlanlar ve Yeniçeri Asker ocaklarını besleyen pençik oğlanlarının ardı da birden kesilmişti.</p>

  <p>Vezir Çandarlı Ali Paşa için Osmanlı merkezî mutlakıyetinin vezirlik vazifesini pek mükemmel bilen adam demiştik. Bu büyük vezir, evvela Ankara’da kadrosunun en az yarısını kaybetmiş olan Yeniçeri Asker Ocağı’nın bu ağır zayiatının derhal telafisi zaruretini kabul etti. Sonra pençik oğlanlarıyla beslenen bu ocağa, pen-çik oğlanlarının ardı kesilince yeni bir kaynak aradı ve buldu; Devşirme Kanununu yaptı.</p>

  <p><br /></p>

  <h3 id="sigil_toc_id_3"><span style="font-weight:bold;">Yeniçeri Ocagı’nı dağılmaktan ve Osmanoğullarını perişanlıktan Vezir Çandarlı Ali Paşa’nın Devşirme Kanunu’nu yapan devlet adamı kafası kurtardı</span></h3>

  <p>Devşirme Kanunu’nu yapmakla kendisine hiç tereddüt etmeden Yeniçeri Asker Ocağı’nın ikinci ve hakiki kurucusu unvanını vermemiz gereken Çandarlı Ali Paşa, en büyük Osmanlı vezirlerinden biridir. Ne kadar yazıktır ki müverrihlerimiz tarafından hayatı şanına layık dikkat ve ehemmiyetle tetkik edilmemiştir, onun hakkında çok sathî hükümler verilmiştir, “sarhoş vezir” derler, mahbubperestlikle itham ederler, mesela Âşık Paşazade Derviş Ahmed Âşıkî, “Yıldırım Han’a şarap ve kebap meclisini Ali Paşa kurdu, zevvak kişiydi" diyor, bu eski müverrihler kurulma çağında olan merkezî bir mutlakıyetin muhtaç olduğu müesseseleri kavramaktan âciz, “zevvak kişi” tabirinden daha ağır, apaçık ahlaksızlıkla itham ederler. “Âli Osman’da içoğlanı teşkilatını o kurdu, kendi sarayında nazenin mahbub oğlanlar topladı, dilediği gibi tasarruf edip kullandıktan sonra çırağ edip şuna buna verirdi” dediler.</p>

  <p>Devşirme Kanunu’yla Yeniçeri Asker Ocağı'nı kavşayıp dağılmadan kurtaran bu büyük adamın vezirane hayatı ile icraatı kafasının içindeki devlet telakkisine tamamen uygundur. Aslında da Devşirme Kanunu Çandarlı Ali Paşa’nın bir merkezî mutlakıyet olan Osmanlı Devleti’ne ve o devleti şahsen temsil eden padişaha verdiği kıymetten doğmuştur.</p>

  <p>Osmanlı padişahı her arzusu kanun olan bir hükümdarı mutlaktı. Bütün tebaasının mal ve can güveni padişahın iki dudağı arasından çıkacak emre bağlıydı. İslam şeriatı bu sonsuz, mutlak hükümranlık hakkının meşru olması için padişahta iki sıfatın mevcudiyetini şart koşmuştu: padişah âkıl olacaktır ve adil olacaktır.</p>

  <p>Osmanlı ülkesi harikulade süratli ve zincirleme harpler, akınlarla genişlemiştir, genişlemektedir, belki dünyanın en büyük devletlerinden biri, yakın bir istikbalde İstanbul da fethedilirse, en azdan Doğu Roma İmparatorluğu’nun vârisi olacaktır. Toprakları ve istikbalde bu topraklara eklenecek ülkeler, padişahın taht şehrinden göndereceği adamlarla idare edilecektir. Devletin bütünlüğünün muhafazası için, milliyet fikrinin meçhul olduğu o asırlarda, bu adamların, padişahın devlet üzerindeki hükümranlık haklarına kayıtsız şartsız inanmış kimseler olması lazımdır. Sahip olacağı kudret, nüfuz ve servet ne olursa olsun kendisini evvela “padişahın kulu” bilecektir, işte bu adamları da ancak çocukluk çağlarında verilecek terbiyeyle padişahın yanında yetiştirmek lazımdır. Onun içindir ki padişahın Sarayı’nda, tahtın yanında bir mektep, zamanımızın tabiriyle bir devlet akademisi, siyasî bilgiler akademisi olmalıdır. Saray’a birçok çocuklar almak lazımdır; bir müddet padişahın hizmetinde bulunacak bu oğlanlar, tahsili de dahil her nimeti, her lütfü o kapıda göreceklerdir ve buna mukabil padişahın, vücutları üzerinde dahi hakkı tasarrufunu kabul edeceklerdir. Kulluğunu böyle anladıktan sonra, geniş salahiyetlerle vali olduğu zaman merkeze olan itaat bağını koparması çok zor olacaktır, isyan ettiği zaman bir hiç oluvereceğini daima düşünecektir.</p>

  <p>Çandarlı Ali Paşa bu Saray mektebine “Enderunı Hümayun” ve orada toplanan çocuklara da “Enderun ağaları”, “içoğlanları” adını verdi.</p>

  <p>“Güzel huylar güzel yüzlü insanlarda bulunur” sözü nadir yanılır bir tabiat kanunu olarak kabul edildi; Ali Paşa, padişaha hizmeti de bu hikmete dayanarak güzelliğin bir imtiyazı olarak kabul ettirmişti. İçoğlanları yüz güzelliğinden başka vücutça da her türlü ayıptan, kusur ve noksandan salim olacaklardı. Saray’da bir hizmet süresinden, tahsil ile görgü ve yaşça da olgunlaştıktan, geliştikten sonra Saray’dan çıkarılacak bu genç adamlar, içoğlanları dirayet, ehliyet ve meziyetlerine göre devlet hizmetinde, işlerinde kullanılacaklardı.</p>

  <p>Saray’dan devlet hizmetiyle çıkmış bir içoğlanının padişah adına adaletle iş görmesi için tahsil ve görgüsünden başka, temiz aile evladı, temiz ana sütü emmiş olması gerekirdi.</p>

  <p>İffet ve istikametiyle tanınmış ve muhitinde mümtaz bir mevkii olan bir Müslüman-Türk ailesi, erkek evladı ne kadar çok olursa olsun içinden birini padişaha kul olarak veremezdi. Evladını, padişaha kul olarak feda edecek, onunla bütün bağlarını kesecek bir ailede de ruh asaleti olmayacaktı. Şu halde Saray içoğlanları gayri Türk ve gayrimüslim anasırdan toplanacaktı.</p>

  <p>Ali Paşa, Sultan Yıldırım Bayezid’e Saray içoğlanlarını Ankara mağlubiyetinden evvel toplanan pençik oğlanlarının yüz güzelliğinde ve vücut tenasübünde hasna ve müstesnalarından seçti. Bunların içinde pespaye evladı bulunması artık bir baht işiydi.</p>

  <p>İçoğlanlarının bir kısmı padişahın yanında Ankara Harbi'ne götürülmüştü. Sultan Bayezid, yanında bulunan son zevcesi Sırplı Despina Sultan, yeniçerilerle beraber maiyeti şahanede bulunan bu içoğlanları da Aksak Timur’un eline esir düşmüşlerdi.</p>

  <p>Ankara mağlubiyeti üzerine pençik oğlanlarının ardı kesilince, yeni padişah Emir Süleyman’a da vezir olan Ali Paşa, hem Acemi Oğlanlar ve Yeniçeri Asker ocaklarının zayiatını telafi etmek, hem de Saray içoğlanları teşkilatını tamamlamak ve devam ettirmek gayesiyle bir Devşirme Kanunu yaptı. Yeniçeri Asker Ocağı’nın hakiki sağlam temel taşı olan, çok dikkatle hazırlanmış bu kanun üç asır boyunca yürürlükte kalacaktı.</p>

  <p><br /></p>

  <h3 id="sigil_toc_id_4"><a id="bookmark4"></a> <span style="font-weight:bold;">Yeniçeri Ocağı’nın temel taşı: Devşirme Kanunu</span></h3>

  <p>Devşirme Kanunu, bugün aydın bir hakikattir ki, siyasî bir deha eseridir.</p>

  <p>Vezir Çandarlı Ali Paşanın eseri olup Ankara mağlubiyetinden sonra tatbikine başlanan bu kanun, hükümleri, zamanla genişletilerek ve üzerinde hurde teferruata kadar işlenerek XVII. asrın ikinci yarısına kadar yürürlükte kaldı, Yeniçeri Ocağı’nın temel taşı oldu.</p>

  <p>Devşirme Kanunu’nun ana maddesi, yeniçeri yapılmak üzere akıncı gazilerden alınan pençik oğlanlarının yerine, padişahın Rumeli ve Anadolu’daki Hıristiyan tebaasının evlatlarından oğlan devşirmekti. Bu kanun hem Yeniçeri Ocağı’na tükenmez bir insan kaynağı temin ediyordu, hem de fatih olarak girip yerleşen Türkler müstesna, ahalisi hemen baştan başa Hıristiyan olan Rumeli’nin yavaş yavaş İslamlaştınlmasını sağlıyordu.</p>

  <p>Devşirme Kanunu'nun hükümlerini şöylece toplayabiliriz:</p>

  <p>1- Devşirilecek oğlanlar en küçüğü sekiz, en büyüğü on sekiz yaş arasındaki çocuklardır.</p>

  <p>2- Aranılan evsafı haiz olursa azamî yaş yirmiye kadar çıkabilir.</p>

  <p>3- Bu yaşlar arasındaki çocukların yüz melahat ve letafeti ile vücut yapısı tenasübüne ve tam sıhhate sahip olmaları devşirmelik için şarttır.</p>

  <p>4- Devşirme zamanla mukayyet olmayıp Yeniçeri Ocağı’nı besleyen Acemi Oğlanlar Ocağı’nın ihtiyacına göre ve Yeniçeri Asker Ocağı’nın en büyük kumandanı olan yeniçeri ağasının bu ihtiyacı bildirmesiyle yapılır.</p>

  <p>5- Devşirme, ihtiyaca göre ve memleketin her tarafında yahut tespit edilecek mahdut bir bölgesinde yapılır.</p>

  <p>6- Bir devşirme devresinde köylerden veya kasabalarda mahallelerden kırk evde bir evden bir erkek çocuk alınır.</p>

  <p>7- Evsafı kanuna uygun olarak devşirilecek oğlan en az iki erkek kardeşten biri olacaktır.</p>

  <p>8- Evsafı kanuna uygun dahi olsa ailesinin tek erkek evladı olan oğlan devşirme olarak alınamaz.</p>

  <p>9- Evsafı kanuna uygun dahi olsa, on sekiz yaşından küçük olduğu halde oğlan evliyse devşirme olarak alınamaz.</p>

  <p>10- Devşirilen oğlanlar nihaî olarak bir elemeye daha tâbi tu-tulurlar,oğlanların en seçkinleri padişah hizmetine içoğlanı (Enderun oğlanı) olarak ayrılır, geri kalanlar acemi oğlanı olur.</p>

  <p>Bu hükümlere göre yapılacak oğlan devşirme işinde her türlü suiistimali, yolsuzluğu önlemek için yine aynı kanunla çok esaslı tedbirler alınmış, işin hurde, teferruatı da şöyle tespit edilmiştir:</p>

  <p>1- Devşirme, yeniçeri ağasının yeni oğlan ihtiyacını bildirmesi üzerine padişahın bir fermanıyla yapılır. Ferman şarttır.</p>

  <p>2- Fermanda o devre için kaç oğlan devşirileceği ve nerelerden devşirileceği kesin olarak yazılır.</p>

  <p>3- Devşirme işi Yeniçeri Ocağı’nın “katar ağaları" denilen büyük zabitlerinden “turnacıbaşı ağa”nın vazifesidir. (Yeniçeri Ocağı’nın teşkilatını ileride tafsilatıyla nakledeceğiz.) Devşirme fermanı turnacıbaşı ağaya verilir.</p>

  <p>4- Devşirmeye verilen ehemmiyete göre bu işe katar ağaları arasında turnacıbaşı ağanın üstündeki herhangi bir ağa da memur edilebilir. Yahut pek mahdut bir bölgeden oğlan devşirilecekse turnacıbaşının altındaki kademelerden bir memur olur. Fakat devşirme işi esas olarak turnacıbaşı ağanın vazifesidir. Hatta bu unvanı da toplayıp getirdiği oğlanlar bir turna kuşu sürüsüne benzetildiği için verilmiştir.</p>

  <p>5- Oğlan devşirmeye giden ve fermanı mahsusu hamil olan turnacıbaşı ağanın maiyetinde, işinin genişliğine, büyüklüğüne göre üç, beş, on, yirmi “sürücü ağa" bulunurdu.</p>

  <p>6- Sürücü ağaların vazifesi, turnacıbaşı ağanın seçtiği oğlanları bir kafile halinde ilk toplantı yeri Edirne’ye götürmekti.</p>

  <p>7- Tespit edilen devşirme bölgelerinde turnacıbaşı ağa vardığı yerde evvela en büyük idare amiriyle -vali, sancakbeyi, kadı- temas ederdi.</p>

  <p>8- Turnacıbaşının gittiği yerden fermanda kaç oğlan devşirileceği gösterilmiş ise bu oğlanların seçilme günleri ve saatleri tespit edilirdi.</p>

  <p>9- Mahalle mahalle, köy köy tellallar çıkarılır, Hıristiyan tebaanın kırkar hane kırkar hane olarak sekiz-on sekiz yaş arasındaki erkek çocuklarını alarak tellallarla ilan edilen gün ve saatte sancakbeyi konağı önünde toplanmaları tebliğ edilirdi.</p>

  <p>10- Oğlan gizlenmemesi, oğlan gizlemenin çok ağır cezası olduğu daima önemle ilan olunurdu.</p>

  <p>11 - Her mahallenin ve köyün papazlarına da vaftiz defterlerini alarak aynı gün ve saatte gelmeleri tembih olunurdu.</p>

  <p>12- Toplanan çocukları bizzat devşirme memuru (turnacıbaşı ağa) dikkatle gözden geçirir, evvela zahiri görünüşe göre kabataslak ayırır, sonra ayrılan oğlanlar çırılçıplak soyularak vücutları muayene edilir, Devşirme Kanunu’nun yukarıda kaydettiğimiz esas hükümlerine uygun olanlar “devşirme oğlan” olarak seçilirdi. Devşirme memurunun bu son seçme kararını hiçbir kuvvet bozamazdı.</p>

  <p>13- Bu muayene ve seçmede turnacıbaşının yanında kazanın kadısı, mahalle veya köyün papazı, mahalle veya köyün tımarlı sipahisi muhakkak hazır bulunurdu.</p>

  <p>14- Turnacıbaşı ağa seçtiği oğlanları vaftiz defterlerine göre kendi defterine kaydederdi ve aileleriyle vedalaşan oğlanları, bu ebedî ayrılık muhakkak ki çok hazin sahnedir, yanındaki sürücü ağaya teslim ederdi. Sürücü ağalar da teslim aldıkları oğlanları yine vaftiz kayıtlarına göre sürücü defterine kaydederdi.</p>

  <p>15- Ayrıca bir hüccet tanzim edilir, turnacıbaşının seçtiği oğlanlar vaftiz defterleri kaydına göre tafsilatlı künyeleriyle birer birer yazılır ve hangi sürücü ağaya teslim edildiği de kaydedilerek kâğıdı, papazlar ve tımar sahipleri tarafından imzalanarak, mühürlenerek mahallî mahkemei şeriyesince tescil edilerek turnacıbaşıya bir vesika mahiyetinde verilirdi.</p>

  <p>Toplanan oğlanların sevki ayrı bir iştir.</p>

  <p><br /></p>

  <h3 id="sigil_toc_id_5"><a id="bookmark5"></a> <span style="font-weight:bold;">Devşirilen oğlanlar Edirne yolunda... İstikbalin yeniçerisi bu oğlanlar arasından seçilip ayrılacaktır...</span></h3>

  <p>Devşirilen çocuklar 150-200 nefer olunca sürücübaşı ağa onları yaya olarak yola çıkarırdı. Devlete teslim edilecekleri Edirne’ye kadar yollarda geceleri konacakları hanlar, kervansaraylar, iaşeleri devletçe evvelinden tespit edilmiş ve konaklayacakları yerlerdeki idare amirlerine gerekli emirler verilmiş olurdu.</p>

  <p>Yollarda ve konak yerlerinde oğlanlara yapılacak herhangi bir tasallut ve tecavüz, ölüm cezasıyla tecziye edilirdi. Unutmamalıdır ki devşirme oğlanları hepsi kusursuz güzellerdi, hatta çoğu afeti devran denilen güzellikteydi, sürücübaşı ağalar da şeytanın iğvasına kapılabilirdi, fakat en hafifi zindana atılmak gibi ağır cezalar karşısında devşirmelere parmağının ucuyla bile dokunmaktan çekinirdi.</p>

  <p>Devşirme memuru, bir turnacıbaşı ağa, bir yayabaşı ağa, bir haseki ağa her ne ise memur olduğu devşirme bölgesini, evvelce naklettiğimiz şekilde, dolaşa dolaşa ve her vardığı yerden devşirdiği oğlanları sürücübaşı ağaların nezaretinde Edirne yoluna çıkara çıkara vazifesini bitirirdi.</p>

  <p>Sürücübaşıların getirdiği kafile kafile oğlanlar Edirne'de toplanırdı. Turnacıbaşı ağa, devşirmeye ekseriya bu yeniçeri zabiti memur edildiği için bu ismi kullanıyorum, Edirne’ye gelince kendi elindeki ana devşirme defteri ve oğlan devşirdiği yerlerden aldığı hüccetlerle sürücübaşılardaki defterleri karşılaştırır ve bu suretle oğlanlar Edirne’de umumî bir yoklamaya tâbi tutulurdu.</p>

  <p>Aylarca yaya olarak alınmış uzun yollarda kaza veya hastalıkla ölmüş olanlar varsa, sürücübaşı ağa bu ölüm vakasını müteakip tanzim ettirmek mecburiyetinde olduğu resmî bir zabıtname ibraz ederdi, edemedi mi ağır şekilde mesul olurdu, kafilesindeki bütün oğlanların şahitliğiyle ancak kellesini kurtarabilirdi. Oğlanlar noksan çıkarsa ve herhangi bir menfaat karşılığı yolda oğlan kaçırdığı tahakkuk ederse derhal idam olunurdu. Sürücübaşılık herhalde mesuliyetli işti.</p>

  <p>Yoklama ve oğlanların devletçe tesellümünden sonra yapılan ilk işlerden biri oğlanların sünnet ettirilmesiydi. Sünneti müteakip de bir Müslüman adı takılarak mühtedilere mahsus künyeleri tanzim edilirdi. Geldiği yer vaftiz defterlerindeki tafsilatı ile kaydedilir, yalnız baba adı yazılmazdı. Bu künyelerde baba adı, “Allah'ın kulu” manasına, Cenabı Hakk'ın sıfatlarından birinin başına “Abd" isminin ilavesiyle yazılırdı: “Abdülmennan, Abdülcebbar” gibi; umumiyetle de baba adları doğrudan “Abdullah’’ olarak kaydedilirdi.</p>

  <p>Devşirme oğlanlar sünnet olduktan ve Müslüman adını aldıktan sonra yüz güzellikleri ve vücut yapısı tenasübüyle pek müstesna olanları Saray içoğlanı olarak ayrılır, geri kalanlar da acemi oğlanı adını alır, bir müddet acemi oğlanları kışlalarında terbiye ve talim gördükten sonra yeniçeri olurlardı.</p>

  <p>Acemi oğlanlarının hayatından, acemi oğlanları kışlalarından ve acemi oğlanlarının yeniçeri yapılması merasiminden ileride tafsilatıyla bahsedeceğim.</p>

  <p>Devşirme Kanunu’nu ve bunun ne şekilde tatbik edildiğini anlatırken bir oğlanın devşirme olup aile yuvasından ayrılmasını da tafsilatıyla anlatmak lazımdır, bu yolda elimizde tek vesika vardır, o da büyük Türk veziri Sokullu Mehmed Paşa’nın en parlak devrinde yazılmış olup <span style="font-style:italic;">Cevahirülmenakıp</span> adını taşıyan hal tercümesindeki satırlar, hiç tereddüt etmeden kaydedebiliriz, yaşadığı asrı temsil eden bu şanlı vezirin kendi ağzından dinlenilerek zapt edilmiş olacaktır.</p>

  <p>Devşirmelerin Saray içoğlanı mı, yeniçeri mi olacakları Edirne’ye geldiklerinden sonra belli olurdu. Yeniçeri olsalar dahi, baht el verirse, vezirliğe kadar yükselmeleri mümkündü, Mehmed Paşa Saray hizmetine alındı, fakat <span style="font-style:italic;">Cevahirülmenakıp'</span>tan naklettiğim aşağıdaki satırları bir devşirme oğlanının hayatı olduğu için bu yazı içine alıyorum:</p>

  <p>“Sultan Süleyman Kanunî'nin ilk saltanat yıllarında faziletli bir adam olarak tanınmış olan yayabaşılardan Yeşilce Mehmed Bey oğlan devşirme hizmetiyle Bosna'ya gönderilmişti. Usulünce dolaşarak layık olan çocukları ararken Sokol kasabasında Sokolovik adındaki kişizadenin oğlunu gördü ve pek beğendi ve babasından oğlanı istedi. Sokolovik’in aklı başından gidip oğlanı sakladı. Çocuğun bir keşiş dayısı vardı, hem ilim, hem servet sahibiydi, Yeşilce Mehmed Bey’e oğlana bedel pek çok para teklif etti, Yeşilce Bey rüşveti reddetti, oğlanın ailesi erkânını tatlılıkla iknaya çalıştı:</p>

  <p>- Ey nadanlar!..Bilmez misiniz ki bu müstait çocuk padişah kapısında saadeti cavidanîye mazhar olacaktır; onun sayesinde her biriniz servet ve saadete kavuşacaksınız... Başınıza bir devlet kuşu kondu, cehalet eliyle uçurmayın, ocağınıza saadet kervanı indi, aptallık edip göçürmeyin ve hanümanınızı kendi elinizle söndürmeyin... Oğlunuzun parlak istikbali alnında görülüyor, bu çocuk pek büyük mevkilere yükselecektir... Er başından devlet ırak değildir, kaderi yaver olanlara feyz hâzinelerinin kapıları açıktır... Bu oğlan bir gün hepinizin ellerinden tutacaktır...</p>

  <p>Velhasıl gerek bu sözlerin tesiri gerekse oğullarını kurtaramayacaklarına akılları erdiğinden oğlanı gizledikleri yerden çıkarıp Yeşilce Mehmed Bey’e teslim ettiler.Yeşilce Mehmed Bey de,</p>

  <p><span style="font-style:italic;">“Aduyi zağ elinden bir tezrev (süğlün) şivekar aldım</span></p>

  <p><span style="font-style:italic;">Dahi ben şahbazı aşk olalıdan bir şikâr aldım... ”</span></p>

  <p>diyüb ol yavru şahini yuvasından aldı ve gerek onu gerek diğer maruf ailelerden devşirdiği kırk kadar oğlanı maiyetinden münasip kimseleri katarak Edirne’ye yolladı. Sokolovikoğlu’na yolda iyi bakılmasını bilhassa emretti."</p>

  <p><br /></p>

  <h3 id="sigil_toc_id_6"><a id="bookmark6"></a> <span style="font-weight:bold;">Oğlan devşirmede suiistimaller, rüşvet ve hile... Devşirme oğlan kafilelerine tecavüzler...</span></h3>

  <p>Oğlan devşirmeye memur olanlar, devşirilen oğlanları sürü sürü Edirne’ye götüren sürücü ağalar, sürücü ağaların yanındaki muhafızlar, devşirme bölgesindeki valiler, sancakbeyleri, kadılar, tımarlı sipahiler, papazlar, köy ağaları, çorbacıları, devşirmelik çağında oğulları olanlar devşirme işinde vazifelerini türlü türlü suiistimal edebilirlerdi. Meydana çıkıp, yakalandıkları zaman da suçun derecesine göre dayakla, memuriyetten azille, zindana atılmakla ve nihayet ölümle tecziye edilirlerdi.</p>

  <p>Devşirme memuru, bir haseki ağa yahut turnacıbaşı ağa, oğlan devşirmeye gittiği yerin Hıristiyanlarından büyük rüşvetler alır, “Burada matluba uygun oğlan bulamadım... ” diyerek başka yere geçerdi.</p>

  <p>Bazen rüşveti, devşirme memurundan evvel o bölgenin tımarlı sipahisi, sancakbeyi, kadıefendi, hatta vali paşa alır, türlü engeller çıkarıp, devşirme memuruna vazifesini yaptırmazdı.</p>

  <p>Papazlar vaftiz defterlerini tahrif ederler, on sekiz yaşında delikanlıyı ya üç yaşında sabi yahut yirmi yedi yaşında gelişmiş adam gösterirdi. Devşirme memuru geldiğinde de oğlanı saklarlar, tahrif edilmiş vaftiz defterini gösterirlerdi.</p>

  <p>Yahut Sokullu Mehmed Paşa'nın menkıbesinde gördüğümüz gibi, oğlanı defter tahrifatı yapmadan saklarlardı. Bazen de devşirilen oğlan bir dekle yoldan kaçırılır, saklanırdı.</p>

  <p>On bir-on iki yaşında çocuklar evli gösterilirdi; bu hileli nikâhlarla oğlanın devşirilmesi önlenirdi. Bazı Hıristiyanlar da devşirmelik çağındaki güzel oğullarını sünnet ettirirler, “Biz Hıristiyanız ama, oğlumuz İslam dinini kabul etti” derlerdi. Sünnetli oğlan, göstermelik Müslüman adıyla yine kiliseye giderdi. Bu gibi ahvalde de rüşvet kadı efendiye yedirilirdi, devşirme memuru gelince, “Hidayet erişip Müslüman oldu, Müslüman’ı devşirmek olmaz” diye güya din gayretiyle pür celadet oğlanı korumaya çalışırdı. Bu usule de bilhassa Bosnalılar başvururlardı.</p>

  <p>Bosnalılar hem yüz ve vücut güzellikleriyle, hem de ahlak salabeti, mertlikleriyle tanınmışlardı. Ne zaman oğlan devşirilecek olsa, ilk hatırlanan yer Bosna olurdu.</p>

  <p>Sünnetli oğlana, Müslümanlığına alamet olarak bir de Müslüman poturu giydirirlerdi, bunlara “sünnetli oğlan” yahut “potur oğlanı" denilirdi.</p>

  <p>Fakat ne gariptir ki evvela oğlanı devşirmeden kaçırmak için yaptırılan bu sünnet ameliyeleri Bosna’da İslamiyet'in geniş ölçüde yayılmasına sebep oldu, Müslüman Bosnalılar “Boşnak" adını aldılar. Buna rağmen devlet, Boşnak çocuklarının gerek yeniçeri olarak orduda, gerekse içoğlanı olarak evvela Saray’da, sonra devlet hizmetlerinde daima kıymet olduklarını kabul etti ve devşirme kanununa, “Bosna’dan sünnetli potur oğlanlarının da Hıristiyan çocukları gibi devşirilebileceğini” beyan eden bir madde eklendi.</p>

  <p>Oğlan devşirme işindeki suiistimallere misal olarak birkaç vaka nakledelim:</p>

  <p>1565 yılında oğlan devşirmeye memur edilen Yayabaşı Mehmed Ağa, Ohri’ye uğrar, Koço ve Dimitri adında iki mutavassıt eliyle Hıristiyanlardan külliyetli rüşvet alır, “Matluba muvafık oğlan bulamadım” diyerek gider. Ohri kadısı, hadiseden merkezi haberdar eder, kadı efendiye gelen fermanda Mehmed Ağa’nın azledildiği, yerine Yayabaşı Ali Ağa’nın tayin edildiği, rüşvet verenler ile alan üç maznunun mevkufen İstanbul’a gönderilmeleri bildirilir. Zindana atılmak veya tersane gemilerinde küreğe konmakla kurtulabilmişler ise büyük lütfa uğramışlardır.</p>

  <p>1610 yılında da yukarıdaki vakanın aksi: oğlan devşirmek için gönderilen Haseki Kurd Ağa, Volçetrin ile İpek kazalarında zorluk çeker, Hıristiyan ahali Haseki Ağa’ya oğlan getirip göstermez, san- cakbeyleri ile kadı efendiler, herhalde büyük rüşvetler almış olacaklardır, isyankâr harekete göz yumarlar, acizlerini beyan ederler, bir taraftan da halkı ayak diremede ısrara teşvik ederler. Durumu merkeze bildiren Kurd Ağa’ya icap ederse cebir kullanması için geniş salahiyet verilir, kadı ile sancakbeyi de hesap vermek üzere İstanbul’a çağrılır.</p>

  <p>Oğlan devşirme işindeki şu vaka ise hakikaten pek cüretkâranedir:</p>

  <p>1556’da Divanı Hümayun kâtiplerinden Gıyas, sahte bir devşirme fermanı yazar, nişancı kaleminden Nasuh da bu sahte fermana padişahın nişanını, tuğrasını çeker; bu adamlar sahte fermanı dışarıdan ortakları olan ve yaman bir serseri olduğu anlaşılan Behram adında birine vererek oğlan devşirmek üzere Trabzon’a yollarlar. Behram, devşireceği oğlanları, yolda köle olarak şuna buna satacak ve bedelini üç sahtekâr aralarında paylaşacaklardır. Fakat sahtekârlık Trabzon’da meydana çıkar. Ceza; üçünün de sağ elleri kesilir.</p>

  <p>Devşirme oğlan kafileleri sevk olunur iken, bazen de eşkıyanın Pusu kurduğu sarp derbentlerde, boğazlarda tecavüze uğrar, aslında kelleleri koltuğunda gezen haydutlar, birkaç oğlanı şeni arzularla dağa kaldırırlardı.</p>

  <p><br /></p>

  <h3 id="sigil_toc_id_7"><a id="bookmark7"></a> <span style="font-weight:bold;">Devşirme oğlanlardan yeniçeriliğe ayrılan “acemi oğlanı” adını alır... Acemi oğlanlığa seçilme merasimi: son muayene, din telkini, sünnet...</span></h3>

  <p>Devşirme Kanunu Yavuz Sultan Selim’in cülusuna kadar yalnız Rumeli eyaletlerinde tatbik olundu; Anadolu’daki Hıristiyanların devşirme olarak toplanması Yavuz’un zamanında başlamıştır.</p>

  <p>İlk zamanlarda devşirme oğlan kafileleri, sürücü ağaların nezaretinde devletin Rumeli’deki sabit ordugâhı olan Edirne’de toplanırdı. İstanbul’un fethinden sonra ise devlet merkezi olan bu büyük şehirde toplandılar.</p>

  <p>Her iki devirde de getirilen oğlan kafilelerinin devlete teslimi muamelesi, Yeniçeri Ağalığı sarayında yapılırdı.</p>

  <p>Yeniçeri ağası, yanına bu asker ocağının erkânını alarak merdiven başına iner, oğlanlar teker teker önünden geçirilir, devşirme defterindeki has künyeleriyle ağaya takdim olunurlar, sonra büyük bir divanhaneye sokulup hepsi ana doğması çırılçıplak soyulur, ocak hekimbaşısı tarafından dikkatle muayene edilirler, sonra yeniçeri ağası gelir, serapa üryan oğlanları dikkatle gözden geçirir, en güzellerini Sarayı Hümayun’a içoğlanı olarak ayırır ve bu muayenede hazır bulunanlara, bir Saray zabitine Enderun için ayrılan oğlanları teslim ederdi.</p>

  <p>Bu yazıların mevzuu dışında olmakla beraber iki satırla anlatalım, padişah hizmeti için ayrılan oğlanlar Kanunî Sultan Süleyman devrine kadar üç mektep-kışlaya dağıtılıp yerleştirilirdi, bu mektep-kışlalardan biri padişahın daimî ikametgâhı olan Topkapı Sarayı’ndaydı, adı "Enderunı Hümayun Koğuşları”dır. İkincisi Galata Sarayı Mektep-Kışlası, üçüncüsü de Edirne Sarayı’ndaki Enderun koğuşlarıdır. Kanunî gözde Veziri Pargalı İbrahim Paşa’ya gazap edip idam ettirdiğinde bu haşmetli vezirin İstanbul’da Atmeydanı’ndaki sarayını da Saray hizmetine ayrılan devşirme oğlanlar için bir dördüncü mektep-kışla yaptı. Galata Sarayı, İbrahimpaşa Sarayı ve Edirne Sarayı’ndaki çocukların, gençlerin akran ve emsalleri arasında temayüz edenleri padişaha arz olunur, derhal Topkapı Sarayı’na nakledilirlerdi. Geri kalanları Topkapı Sarayı’na nakillerine kadar yıllar geçip de yaşları ilerlerse, “kapıkulu sipahiliği"yle Saray’dan çıkarılırdı. Kapıkulu sipahileri de ayrı bir asker ocağıdır ve o da bu yazılarımızın mevzuu dışındadır. Onlardan da şu kadarcık bahsedelim, tıpkı Yeniçeriler gibi devlet hâzinesinden aylık alırlardı. İstanbul’da çıkan ihtilalleri bu kapıkulu sipahileri çıkarmışlardır, bunları, imparatorluğun ayrı ve muazzam bir askeri teşkilatı olan tımarlı sipahiler, eyalet askerleriyle karıştırmamalıdır.</p>

  <p>Yeniçeri olacak devşirmelere, asıl mevzuumuza dönelim: Yeniçeri Ağalığı sarayında padişah hizmetine ayrılanlar gönderildikten sonra geri kalanlar yine o çıplak muayenede yüzlerinin ve vücutlarının şekilleri, varsa alameti farikaları, mesela “Kalçasında fındık büyüklüğünde bir beni vardır... ” diye, Acemi Oğlanlar Ocağı’nın ana kütük defterine kaydedilirdi, bu kayıtla devşirme oğlanı istikbalin yeniçerisi, “acemi oğlanı” olurdu.</p>

  <p>Acemi Oğlanlar Ocağı’nda Anadolu’dan ve Rumeli’den gelmiş oğlanlar için iki ayrı ana kütük defteri vardı. Bu defterler Acemi Oğlanlar Ocağı’nın “Anadolu ağası” ve “Rumeli ağası” unvanlarını taşıyan iki büyük zabitinde dururdu. Bu iki büyük zabit kütük defterlerindeki en küçük yolsuzluktan, Acemi Oğlanlar Ocağı'nın kumandanına karşı ayrı ayrı mesuldüler. Acemi Oğlanlar Ocağı kumandanının unvanı “İstanbul ağası’ydı. Manalı bir unvandır, acemi oğlanların yeniçeri oluncaya kadar görecekleri hizmetleri anlatırken takdir edeceksiniz. İstanbul ağalığı aslında Yeniçeri Ocağı’nın yüksek makamlarından biriydi, bu mevkie çıkan, muvakkat bir zaman için yeniçerilerin başından ayrılıp acemi oğlanların, tabirim yerindedir zannederim, yeniçeri fidelerinin başına geçerdi.</p>

  <p>Kalem, mevzuun ana yolundan zaruretlerle sapıyor, hoş görün efendim.</p>

  <p>Devşirmeler Acemi Oğlanlar Ocağı'nın kütük defterine kaydedilince artık “acemi oğlanı” olmuştur demiştik. Kayıt muayenesi bitince oğlanlara teker teker İslam dini telkin edilirdi. Merasim sağ ellerinin şahadetparmaklarını kaldırtarak kelimei şahadet getirtmekten ibaretti. Din telkininden sonra oğlanlar bir kafile halinde “Acemi Oğlanlar Kışlası”na sevk olunur, orada ocak cerrahları tarafından sünnet edilirler, hazırlanmış yataklara yatırılırlardı. Ameliyat yeri iyileşinceye kadar uzun yol yorgunluğu da alınmış olurdu.</p>

  <p>Acemi Oğlanlar Ocağı ve Kışlası, evvelce söylemiştim, daha Yeniçeri Ocağı’nın pençik oğlanlarıyla beslendiği devirde, Murad Hüdavendigâr zamanında Gelibolu'da kurulmuştu.</p>

  <p>Bu ilk kışladaki daimi oğlan mevcudu 400-500 nefer arasında olmuştur. Yeniçeri Ocağı’na verilinceye kadar vazifeleri Gelibolu'daki ilk Osmanlı tersanesinde çalışmak, bilhassa gemi inşaat tezgâhlarında amelelik yapmak, sefere çıkan donanmada, deniz cengiyle mükellef sahil vilayetlerin ve kazaların tımarlı sipahileriyle birlikte gemilere cenkçi olarak girmekti.</p>

  <p>Kışla fazlası olan oğlanlar da civar kasaba ve köylerdeki Türklerin yanına emanet ırgat, çiftçi olarak verilirdi. Acemi Oğlanlar Kışlası mevcudu ölüm vakaları veya Yeniçeri Ocağı’na efrat gönderme dolayısıyla azaldıkça, boşaldıkça, çiftçi yanındaki oğlanlar Acemi Oğlanlar Kışlası’na alınırdı. İstanbul fethedilip tersane İstanbul'da Kasımpaşa’ya nakledilince Gelibolu’daki kışlanın acemi oğlanlarının vazifesi, Çanakkale Boğazı’nın iki yakası arasında muvasalayı temin eden miri gemilerde tayfalık, gemicilik oldu.</p>

  <p><br /></p>

  <h3 id="sigil_toc_id_8"><a id="bookmark8"></a> <span style="font-weight:bold;">Acemi Oğlanlar Kışlası... Acemi oğlanlarının yeniçeri oluncaya kadar gördükleri hizmetler...</span></h3>

  <p>Yıldırım Bayezid’in Ankara’da mağlubiyeti ve Timur’a esaretinden sonra Yeniçeri Ocağı’nı besleyen pençik oğlanlarının yerini devşirme oğlanların aldığını söylemiştik. İstanbul’un fethine kadar, yani yarım asır, devşirmeden acemi oğlanları da Gelibolu kışlasında ve Gelibolu tersanesi hizmetinde bulundular. İstanbul’un fethinden sonra merkezleri Edirne’de olan yeniçeriler ve Gelibolu’daki tersane İstanbul’a nakledildi. Geniş ölçüde oğlan devşirildi, onlar için de İstanbul’da Yeniçeri Kışlası’nın yanında yeni bir kışla yapıldı, Gelibolu'daki Acemi Oğlanlar Ocağı ve Kışlası, İstanbul’dakinin bir şubesi olarak muhafaza edildi. Evvelce bilvesile söylediğimiz gibi, Gelibolu'daki acemi oğlanları, boğazın iki yakası arasını bağlayan mirî gemilerde gemicilikle tavzif edildiler.</p>

  <p>İstanbul’da ilk Yeniçeri Kışlası bugün Şehzadebaşı dediğimiz yerde inşa edilmişti; bilahare Kanunî Sultan Süleyman bu kışlanın tam karşısına genç yaşında ölen sevgili oğlu Şehzade Mehmed adına büyük bir cami yaptırdı, mabede “Şehzade Camii”, semte de Şehzadebaşı adı verildi. Yeniçerilere de Aksaray’da Etmeydanı’nda yeni ve büyük bir kışla yaptırdı. O tarihten sonradır ki, Fatih’in yaptırdığı Şehzadebaşı’ndaki kışlaya “Eski Odalar”, Kanunî’nin Aksaray’da yaptırdığı büyük kışlaya da “Yeni Odalar” adı verildi. Fatih İstanbul’daki ilk Acemi Oğlanlar Kışlası’nı da Yeniçeri Ocağı Kışlası’nın yakınında bu semtte yaptırmıştı. Acemi Oğlanlar Kışlası, Yeniçeri Ocağı'nın Sultan II. Mahmud tarafından kanlı bir şehir muharebesiyle kaldırılmasından sonra Eski Odalar ve Yeni Odalar’la beraber yıktırılmıştır; Şehzadebaşı’ndaki Yeniçeri Ocağı Kışlası’ndan hiçbir iz kalmamıştır, fakat Acemi Oğlanlar Kışlası’ndan kışlanın hamamı zamanımıza kadar intikal etmiş, halen bir çarşı hamamı olarak işletilmektedir. Halk ağzında acemi oğlanı adından bozma olarak “Acemoğlu Hamamı” diye anılır. Bir rivayete göre acemi oğlanları Yeniçeri Kışlası’ndaki hamamda yıkanırlar imiş, çıplak çocuklar, gençler yeniçerilerin uygunsuz tecavüzlerine uğramışlar, bunun üzerine kendi kışlalarında bu hamam Yavuz Sultan Selim tarafından yaptırılmış; diğer bir rivayete göre de, yine aynı sebeple Kanunî tarafından Mimar Sinan’a yaptırılmıştır. Eski Türk kışla hamamı olarak yeryüzünde tek örnektir. Zamanımızın imar istimlakleri arasında Şehzadebaşı Caddesi genişletilirken önündeki binalar yıktırılmış, tarihi hamam cadde üzerine çıkmıştır. Hak nazardan saklasın. Hamam kâfi kâr getirmiyor, böyle şerefli bir yerde bir işhanı yapmak gerekir diye tapu senedini cebinde taşıyanların para hırsına kurban olup giderse, Türk yapı sanatına karşı en büyük, vahşi bir cinayet işlenmiş olur.</p>

  <p>İstanbul’daki Acemi Oğlanlar Kışlası 31 odaydı (koğuştu). Bu kışlanın nefer mevcudu daima 2 200-2 500 arasında olmuştur. Fakat bu acemi oğlanları hep kışlada bulunmamış ve kışlada yatıp kalkmamıştır. Bir kısmı kışlanın kendi hizmetinde, bir kısmı da çeşitli miri hizmetlerde kullanılmışlardır.</p>

  <p>Acemi oğlanlarının kışlaları dışında kullanıldıkları hizmetler şunlardır:</p>

  <p>1- Tophane’de mütehassıs amelelik, bilhassa küçük yaşta olanlar seçilir, yeniçerilik çağına gelinceye kadar dikkatle yetiştirilirdi, Tophane Kışlası’nda yatarlardı.</p>

  <p>2- Beyazıt’taki Eski Saray’da, bir kısım Saray oğlanlarının bulunduğu Galata Sarayı Kışla-Mektebi’nde, yine bir kısım Saray oğlanlarının bulunduğu Atmeydanı’ndaki kışla-mektepte baltacılık, ekmekçilik, aşçılık, hamallık. Bu saraylarda yatarlardı.</p>

  <p>3- Mirî salhanelerde kasaplık. Salhanelerdeki koğuşlarında barınırlardı.</p>

  <p>4- Mirî peksimet ve fodula fırınlarında hamurkârlık, pişiricilik, pasacılık, hamallık. Fırınlardaki bekâr odalarında yatarlardı.</p>

  <p>5- Mirî yoğurthane, bozahane ve peynirhanelerde amelelik. Çoğu şehir dışında olan bu müesseselerde yatarlardı.</p>

  <p>6- Mirî ağıllarda çobanlık. İstanbul'un yüzünü yeniçeri oldukları zaman görürlerdi.</p>

  <p>7- Mirî inşaatta, yollarda, köprüler inşaatında amelelik, ırgatlık. Lüzumu kadar acemi oğlanı kışladan gönderilirdi, iş şehir dışında ise, bitinceye kadar çadırda kalırlardı.</p>

  <p>8- İstanbul'da büyük ordu-esnaf alayları yapılacağı zamanlar alayın geçeceği yolları acemi oğlanları temizlerdi; icap ettikçe şehrin günlük temizlik işlerinde kullanılırdı, zamanımızın tabiriyle İstanbul’un temizlik amelesiydiler. Kışlalarında yatıp kalkarlar, lüzumu kadar nefer ayrılıp temizlik işine yollanırdı.</p>

  <p>İşte acemi oğlanlarının bu işlerinden dolayıdır ki, en büyük kumandanlarına “İstanbul ağası” unvanı verilmişti.</p>

  <p>Devşirmelerde bazen 4 000-5 000 oğlan gelirdi; yukarıdaki işlerde kullanılan kışla mevcudu eksik ise bu yeni gelenlerle tamamlanır, arta kalanlar, Yeniçeri Ocağı erkânının arpalıkları olan memleketlerdeki Türk çiftçilerin yanına ırgat olarak yollanırlardı. Kışlalarında yatıp kalmasalar da kışla kadrosunda bulunan acemi oğlanları zamanı gelip de yeniçeri olduklarında veya kışla mevcudu ölüm vakalarıyla azaldıkça çiftçi yanındaki oğlanlar kışla kadrosuna alınırdı.</p>

  <p>Yukarıda ocak erkânının arpalıkları diye bir tabir kullandım, İleride Yeniçeri Ocağı’nın teşkilatından bahsederken anlatacağım.</p>

  <p><br /></p>

  <h3 id="sigil_toc_id_9"><span style="font-weight:bold;">Büyük bir ahşap şehir olan İstanbul’un yangın afetlerine karşı XVIII. asırda Yeniçeri Ocağı’na bağlı ilk tulumbacı teşkilatı kurulurken efradı acemi oğlanlarından seçildi...</span></h3>

  <p>İleride tafsilatıyla naklettiğimiz zaman hayret ve dehşetle okuyacaksınız, İstanbul şehrinin günlük hayatında asayiş ve emniyetin temini, zabıta vazifesi Yeniçeri Asker Ocağı’nın elindeydi. Bu maksatla şehrin her semtinde birer yeniçeri kolluğu (karakolu) kurulmuştu ve kolluklara bir çorbacının emrinde kifayeti kadar nefer yerleştirilmiş olup kolluk koğuşunda yatarlardı. Şu anda Yeniçeri Ocağı’nın bir eşkıya yatağı haline geldiği zamanları düşünürseniz İstanbul halkının başından ne türlü badireler geçmiş olacağını tahayyül edebilirsiniz. İşte efendim bunun için hayret ve dehşet içinde okuyacaksınız dedim, zira ileride anlatacağım vakalar, en zengin muhayyilenin dahi hududu dışında şeylerdir.</p>

  <p>Sefer zamanları yeniçeriler Orduyı Hümayun'a daima tam kadroyla iştirak etmezdi, hatta bazen ocağın en büyük kumandanı olan yeniçeri ağası da sefere gitmezdi, sefere memur yeniçerilerle sekbanbaşı ağa gönderilirdi. Fakat sadrazam aynı zamanda serdar olarak ordunun başına geçtiğinde yeniçeri ağası da yeniçerilerin başında gitmeye mecburdu. O zaman sekbanbaşı ağa, İstanbul’un muhafızı olarak sadrazam vekilinin, kaymakam paşanın emrinde ve kolluklardaki yeniçerilerin başında İstanbul'da kalırdı. Padişahlar sefere çıktığı zaman ise, Yeniçeri Ocağı tam kadroyla orduya katılır, İstanbul’un muhafazası, asayiş ve inzibatı kaymakam paşanın emrinde İstanbul ağası ve acemi oğlanlarına bırakılırdı. Acemi Oğlanlar Kışlası'ndan ayrılan neferler şehirdeki yeniçeri kolluklarına yerleştirilirdi.</p>

  <p>Fatih Sultan Mehmed hedefi meçhul kalmış son seferine çıktığında İstanbul’un muhafazası Kaymakam İshak Paşa ile İstanbul ağasına ve acemi oğlanlarına bırakılmıştı. Büyük hükümdar Gebze civarında esrarengiz bir şekilde öldü. Osmanlı tahtına Şehzade Sultan Cem’i oturtmak isteyen Sadrazam Karamanî Mehmed Paşa ölümü askerden gizledi ve naaşı “Padişahımız hastalandı, hamam iktiza etti" diyerek saltanat arabası içinde ve bir miktar enderun halkının muhafazasında ılgarla İstanbul’a götürdü, bir yandan da Konya’da bulunan Sultan Cem’i İstanbul’a çağırdı. İstanbul’un muhafızı olarak bırakılan acemi oğlanlarına da itimadı olmadığından onları da yol ve köprü tamirleri için şehirden çıkarttı. Fakat emeline muvaffak olamadı. Fatih’in ölümü ordugâhta pek çabuk yayıldı ve kafile kafile İstanbul yolunu tutan yeniçeriler taht şehrinde büyük bir ihtilal çıkardı ve Karamanî Mehmed Paşa paralandı. Bu ihtilale yoldan geri dönen acemi oğlanları da katılmıştı.</p>

  <p>XVII. asrın ortasında yirmi beş yıl sürmüş Girit cengi içinde ise acemi oğlanları, Yeniçeri Ocağı’na kaydedilip yeniçeri yapılmadan adaya takviye kuvveti olarak gönderilmiş, “acemi oğlanı” olarak harbe sokulmuş, yeniçerilik kayıtları da cephede, ordugâhta yapılmıştı.</p>

  <p>Tarihimizde, bilhassa İstanbul’un tarihinde acemi oğlanlarının en büyük hatırası ilk yangın tulumbacılarının bu gençler arasından seçilip çıkmış olmasıdır.</p>

  <p>Yeryüzünde yangınlara karşı ilk itfaiye teşkilatı XVIII. asırda Türkiye’de, zamanına Lale Devri adı verilen Sultan III. Ahmed’in büyük veziri Nevşehirli Damat İbrahim Paşanın himmetiyle İstanbul’da kurulmuş ve Yeniçeri Ocağı’na bağlanmış olan bu tulumbacı teşkilatının efradı da acemi oğlanları arasından seçilmiştir.</p>

  <p>Fakat unutmamalıdır ki, Yeniçeri Ağalığı'na bağlı ilk Tulumbacı Ocağı acemi oğlanları arasından seçilmiş efratla kurulmuş olmakla beraber, bu Tulumbacı Ocağının kuruluşundan az sonra, XVIII. asrın ikinci yarısında “Devşirme Kanunu" kaldırılmıştır. Acemi Oğlanlar Ocağı da muhafaza edilmiştir ve kapısı Müslüman olmak şartıyla herkes için ardına kadar açılmıştır. Bundan ötürüdür ki, XVIII. asrın ikinci yarısında gerek acemi oğlanı, gerekse onlardan tulumbacılığa yazılanlar halkın ayaktakımına mensup gençlerdir.</p>

  <p>İstanbul’un fethinden Nevşehirli İbrahim Paşa devrine kadar geçen iki yüz yetmiş yıl boyunca İstanbul'un dörtte birini, üçte birini ve hatta yarısını ve yarısından fazlasını mahveden, ecdat yadigârı abideleri, nice muhteşem sarayları, kâşaneleri, hanları, hamamları, çarşıları, saraylarda, konaklarda nice bin nadide sanat eserini, Türk irfan ve tarihinin hâzinesi elyazması kitaplarla dolu hususî kütüphaneleri, milyarların üstünde astronomik rakamlarla gösterilebilecek maddî kıymet değerinde millî serveti bir çırpıda yutup yok eden yangınlar, büyük şehrin muhafazası için tesis edilmiş yeniçeri kollukları (karakolları) neferleri ile halk tarafından söndürülmeye çalışılmış, ilk anlarında önlenemeyen ateşler de ahşap beldeyi sömüren bir ejderha olmuştu.</p>

  <p>İstanbul yangınları, yangınlara karşı alınan tedbirler, Yeniçeri Ocağı’na bağlı ilk tulumbacı teşkilatı kurulduktan sonra bizde tulumbacılığın ve itfaiyenin tarihçesi bu yazıların çerçevesi dışında çok renkli, hareketli bir mevzudur. Biz burada yalnız Yeniçeri Ocağı’na bağlı tulumbacı teşkilatından bahsedeceğiz.</p>

  <p>İstanbul’da ilk yangın tulumbasını yapan ve bunu bir Tophane yangınında kullandıktan sonra büyük faydasını bilfiil gösterip ispat eden ve bunun üzerine Sadrazam Nevşehirli İbrahim Paşa tarafından Yeniçeri Ağalığı’na bağlı bir Tulumbacı Ocağı kurularak kendisi de teşkilatın başına geçirilen zat Gerçek Davud Ağa adında bir Fransız mühtedisidir.</p>

  <p>1720 yılında kurulmuş olan bu teşkilat, Yeniçeri Ocağının kaldırıldığı 1826 yılına kadar yüz altı sene devam etmiştir. 1826’dan sonradır ki, İstanbul halkı tarafından her semte bir yangın tulumbası tedarik edilmiş, İstanbul’un dillere destan olan mahalle tulumbacılığı doğmuştur. Tulumbacılık koşarlı, uçarlı, pırpırı fakat pitoresk kılık ve kıyafeti, çalak ve civelek, sırım gibi, tığ gibi genç erkek vücudu için çetin ama cazip, öylesine cazip bir meşgale olmuştur ki, kısa bir zaman içinde acemi oğlanlarının yerini tabaka tabaka İstanbul çocukları almış, ıstılahlarıyla, argosuyla zengin bir de tulumbacı edebiyatı doğmuştur.</p>

  <p><br /></p>

  <h3 id="sigil_toc_id_10"><span style="font-weight:bold;">Tulumbacı acemi oğlanları</span></h3>

  <p>O devrin vakanüvisi Küçükçelebizade İsmail Asım Efendi, Gerçek Davud Ağa ile ilk tulumbacılık teşkilatından hicri 1137 (miladî 1724) yılı vakaları arasında Gedikpaşa Hamamı ve Mescidi ile civarını mahveden bir yangından sonra bahsediyor, “Zikri ahvali Gerçek Davud ve sebebi zuhuru tulumbacıyan" serlevhasını taşıyan bu satırların bugünkü dile çevrilmiş sureti şudur:</p>

  <p>“İstanbul’un binaları ahşap, birbirine bitişik kat kat yüksek ve sokakları gayet dar olduğundan bir yerde yangın çıktı mı, yakın ve uzak, bütün şehir ahalisinin aklını alırdı. Ateşin çıktığı yerin etrafındaki ev ve dükkânları yıkmadan yangın söndürülemezdi. Yangınların ekserisinde nice haneler yıkılıp viran ve nice kâşaneler yanıp kül olurdu. Nice zenginlerin birkaç saatte kül öksüzü oldukları görülmüştü.</p>

  <p>Tulumbalar icat edilip kullanmak üzere neferler ayrılıp tertip olunduğu zamandan beri, elhak, nice yangınlar çıktığı yerde söndürüldü, nicesinin de şer ve zararı zarurî olarak yanlarındaki birkaç haneye sirayetle kaldı. Pir ve civan, fakir ve kâmuran tulumbanın icadına şükretmektedir.</p>

  <p>Tulumbanın memleketimizde zuhuruna önayak olan Gerçek Davud Ağa namında bir merdi mühtedidir. Aslı Fransalı iken Felemenk diyarına gitmiş, bir müddet orada kaldıktan sonra dini İslam'a meyil ve muhabbet edip on nefer ehl ü iyaliyle 1128’de (miladî 1715) İstanbul'a gelip Galata’da yerleşmiştir ve İslamiyet’i kabul ederek Gerçek Davud ismiyle şöhret bulmuştur. Bu zat yangını süratle söndürmek için bir tulumba icat etti ve kendi başına zuhur eden yangınlara gitti, bilhassa Tophane yangınında tulumbayla ateşin söndürülmesine çok yardım ettiğinden Sadrazam İbrahim Paşa’nın nazarı dikkatini celbetti. Acemi Oğlanlar Ocağı’na yamak olmak üzere bir Tulumbacı Ocağı’nın kurulmasını padişaha arz etti ve 1132 senesinde Davud Ağa 120 akçe yevmiyeyle tulumbacılara ağa tayin edildi. Yevmiye 60 akçeyle bir kethüda, 20 akçeyle bir kâtip, 26 akçeyle bir çavuş yamağı, 30 akçeyle bir odabaşı, 15’er akçeyle 50 nefer tulumbacı tayin edildi, geceleri yangın nöbetçilerinin taamiyesi, tulumba sakalarının hususî elbisesi ve bahşişleri ve tulumbacı neferlerinin başlarına geçirdikleri bakırdan başlıkların tamiri için de 90 akçe verildi. Davud Ağa bir müddet sonra hortumlar da icat etti, bu suretle suyu uzaktan da tedarike ve yüksek yere çıkarmaya muvaffak oldu. Hortumlar için tulumbacı ocağına 64 nefer daha ilave olundu, hortumlar masrafı olarak tulumbacılar ağasının yevmiyesine 40 akçe zam yapıldı.”</p>

  <p>Gerçek Davud Ağa’nın kabir taşı kitabesi de gayet uzun olup ilk tulumbacılık teşkilatının bir tarihçesi gibidir.</p>

  <p>Acemi Oğlanlar Ocağı’na, dolayısıyla Yeniçeri Ocağı'na bağlı Tulumbacı Ocağının teşkilatını hurde teferruatıyla ve tulumbacı seçilen acemi oğlanlarının kıyafetlerini kesin olarak bilmiyoruz.</p>

  <p>Küçükçelebizade’nin kaydettiği 50 nefer tulumbacının doğrudan tulumbacıbaşının emrindeki yangın tulumbasının kadrosu olması lazımdır. Zira koca İstanbul’a topu elli nefer tulumbacının kâfi gelmeyeceği aşikârdır. Asla yanılmadığıma tam kanaatle yazıyorum:</p>

  <p>Yeniçeri Ocağı’nın en küçük birliği “orta’ydı (“tabur”du). Her orta, büyük şelırin bir semtinin muhafazası, asayiş ve inzibatıyla vazifelendirilmişti, ki ileride Yeniçeri Ocağı teşkilatından bahsederken etraflıca anlatacağız; yeniçeri kollukları ortalara nispetle, mesela “59’luların yahut sadece 59’un kolluğu” diye anılırdı. Tulumbacı Ocağı kurulurken bütün yeniçeri kolluklarına bir yangın tulumbası konduğu ve her kolluğa tulumbacı acemi oğlanları yerleştirildiği muhakkaktır.</p>

  <p>Herhangi bir sebeple kazaen tutuşan bir yangın tulumbası hakkında gazel yollu yazılmış şu kıta her kollukta bir yangın tulumbası bulunduğunu açık olarak göstermektedir:</p>

  <p><span style="font-style:italic;">“Çün aleti itfa idi tulumba</span></p>

  <p><span style="font-style:italic;">Kolluk neferi ona hadim olacaktı</span></p>

  <p><span style="font-style:italic;">Olur olacak çare nedir hükmi hazaya</span></p>

  <p><span style="font-style:italic;">Kollukta tulumba tutuşup kolluğu yaktı!.. ”</span></p>

  <p><br /></p>

  <p>Acemi Oğlanlar Kışlası’nın Şehzadebaşı’nda olduğunu evvelce söylemiştik: bu kışladan tek eser olarak kışla hamamının kaldığını, “acemi oğlanı” adından bozma “Acemoğlu Hamamı" adı altında bir Çarşı hamamı olarak işletildiğini ve bu hamamın müstesna tarihî kıymetini de bilhassa belirtmiştik. Tulumbacı Acemi Oğlanlar Ocağı kurulunca tulumbacı ağaları için miri konak da burada yapıldı. Bu konağın yeri de 1959 yılı sonlarına kadar malumdu, Şehzadebaşı'nda ahşap “Letafet Apartmanı’nın yeriydi. Bu apartman son imar faaliyetinde yıkıldı, yeri genişletilen caddeye eklendi.</p>

  <p>Ayvansaraylı Hüseyin Efendi, milli kütüphanemizin mühim tarih kaynaklarından biri olan <span style="font-style:italic;">Hadikat ül-Cevami</span> adındaki meşhur eserinde, bugün mevcut olmayan Acemi Oğlanlar Kışlası mescidinden bahsederken, “Bitişiğinde Yeniçeri Ocağı’nın fodula fırını ve karşısında Tulumbacılar Kışlası vardır. Bunlar Sultan III. Ahmed’in vakfıdır. Tulumbacı neferleri yangınlarda başlarına kalaylı tas giyerler, tasların üzerinde neferin kaçıncısı olduğu rakamla yazılmıştır” diyor. Tulumbacı acemi oğlanlarının kıyafeti hakkında bilgimiz bu nottan ibarettir.</p>

  <p>Devşirme Kanunu'nun ne zaman kaldırıldığını kesin olarak bilmiyoruz; fakat XVIII. asrın ikinci yarısı içinde yeniçeri yapılmak üzere oğlan devşirildiğini de görmüyoruz. Bundan ötürüdür ki, XVIII. asrın ikinci yarısında Yeniçeri Asker Ocağı, bu ocağı besleyen Acemi Oğlanlar Asker Ocağı ve efradı acemi oğlanları arasından seçilen, alınan Yeniçeri Tulumbacıları Ocağı, kapılarını imparatorluğun bütün Müslüman halkına, halkın da bilhassa ayaktakımına açmış bulunmaktadır. Aşağıdaki satırlarda “tulumbacı” adı geçtikçe, bunların artık devşirme oğlanlar değil, ayaktakımı gençler olduğunu, hatta çoğunun “şehrî” (İstanbullu) olduğunu unutmamalıdır.</p>

  <p>Acemioğlanı-yeniçeri tulumbacıları devrine ait bazı hatıralar okuyalım:</p>

  <p>Hicrî 1233 (miladî 1817-1818) yılında rebiülevvelden şevvale kadar altı ay içinde kaza veya kasıt eseri olarak İstanbul’da büyük küçük 73 yangın çıkmıştır, her aya 12 yangın düşer ki, bir afet rekorudur. Müverrih Cevdet Paşa kendi adına nispetle anılan meşhur tarihinde, o yılın ramazan ayı ortasında teravih namazı vaktinde Odunkapısı içinde bir boyacı dükkânından çıkan yangından bahsederken, “Etrafa süratle yayıldı. Meğer oralardaki barutçu dükkânlarında külliyetli barut varmış, birden ateş alıp patladı, tulumbacı neferleri ve zabitlerinden ve ahaliden seksen adam yanarak telef oldu” diyor. Kadırga’da çıkan bir yangından bahsederken de yeniçeri tulumbacılarının zenginlerden para alıp sadece onların evlerini koruduklarını söylüyor “Kadırga limanında büyük bir yangın çıktı, bir kolu Kumkapı tarafına gitti. Kumkapı’daki büyük Ermeni kilisesini (patrikhaneyi ve kilisesini) kurtarmak için ortaya pek çok paralar döktüler, tulumbacıların nefer ve zabit ekserisi o tarafa koştuğundan yangının Usturacılar’a doğru yayılan kolu karşısında pek az tulumbacı kaldı, yangının bu kolu ertesi gecenin yarısına kadar devam ederek Okçularbaşı çarşısını yaktı, Beyazıt Meydanı’nda söndü.”</p>

  <p>III. Selim, IV. Mustafa ve II. Mahmud devirlerinde yaşamış ve Yeniçeri Ocağı'nın bir haşarat yatağı haline geldiği o devirlere ait büyük bir vakayiname yazıp bırakmış olan Cabi Said Efendi İstanbul’un zabıta vakalarına da pek geniş bir yer ayırmıştır; bu arada yeniçeri tulumbacılarının ayyaşlıklarından, odalarına uygunsuz kadın ve oğlan kapattıklarından, yollardan ırz ehli kadınlarla tüysüz gençleri cebren odalarına, kolluklarına kaldırma teşebbüslerinden sık sık bahseder ve yeniçeri tulumbacıları hakkında daima “kulaklı bıçakla gezen tulumbacı erazil”, “yalınayak, baldırları çıplak tulumbacı iti”, “hamam külhanında yatar, sokakta itleşip çamura batar tulumbacı kopuğu” gibi ağır tabirler kullanır.</p>

  <p>Şair Enderunlu Vâsıf da “tulumbacı acemi oğlanı”yla şöyle alay ediyor:</p>

  <p><span style="font-style:italic;">”Dal kelle, tası elinde tulumbacı iken</span></p>

  <p><span style="font-style:italic;">iki elle kirlihanım kaşkaval olmuş sana</span> !..”</p>

  <p><br /></p>

  <p>Şairin bu tasvirinden yeniçeri tulumbacılarının ağır bakır taslarını ekseriya ellerinde taşıdıklarını, sokaklarda başı açık, “dal kelle" dolaştıklarını öğreniyoruz.</p>

  <p>Vakanüvis Lutfî Efendi ise yeniçeri tulumbacılarını daha etraflıca anlatıyor:</p>

  <p>“Vakai Hayriye’den evvel yeniçeri tulumbacılarının neferleri, hemen bütün İstanbul esnafı ocağa kayıtlı olduğu için, esnaf delikanlılarının eşbehlerindendi (zıpırlarından, bıçkınlarından), pırpırı, uçarı gençlerdi. Yangın zuhurunda bu tulumba neferleri başlarında çorba tası gibi kalaylı ve kaçıncı yeniçeri ortasında ise o ortanın nişanını taşıyan taslarla koşuşarak yangına dalıverirlerdi. Sair vakitlerde başlarında tandır kadar koca bir sarık ve omuzlarında kartal kanat tabir ettikleri kırmızı kaput ve baldırları çıplak, ayakları yalın, yalın ayaklarına yemeni giyerlerdi. Yeniçeri Ocağı’yla beraber bunlar da dağıldı."</p>

  <p>Bu kayıttan da öğreniyoruz ki, tulumbacılar, mensup oldukları tulumba sandığı hangi yeniçeri ortasının (taburunun) kolluğunda duruyorsa başlarına giydikleri bakır tasların üzerinde o ortanın nişanını (alameti farikasını) taşımışlardır. Bu nişanlardan ileride, bu yazıların Yeniçeri Ocağı’nın hususiyetlerini anlatacak kısımda bahsedeceğiz.</p>

  <p><span style="font-style:italic;">Enderun Tarihi</span> müellifi Tayyarzade Ata Bey de, yeniçeri tulumbacıları güruhundan bir şeririn ırz ehli bir kadını tenha bir sokakta yolundan çevirip yangın yerine götürmek isterken, kalyon kaptanı kıyafetinde tebdil gezen devrin padişahı Sultan</p>

  <p>III. Selim’e rastladığını ve padişah tarafından beline çalınan bir kılıçla ikiye bölünüp öldürüldüğü yazıyor.</p>

  <p>Bugün aydın bir hakikattir ki Sultan III. Selim kılıç çalarak eliyle can uçuracak adam değildir. Bu vaka tulumbacıyı, yeniçeriyi kötülemek ve padişahın acı kuvvetini göstermek için zevksiz muhayyilelerin eseridir.</p>

  <p><br /></p>

  <p><br /></p>

  <h3 id="sigil_toc_id_11"><a id="bookmark0"></a> <span style="font-weight:bold;">Tarihî roman ve hikâyelerde yeniçeri tulumbacılar... Çaylak Tevfik Bey’in tulumbacı acemi oğlanları...</span></h3>

  <p>Tarihî roman, hikâye ve hatta fıkra yazarken çok dikkatli olmak lazımdır, mulıarrir yalnız muhayyilesine dayanırsa, geçmiş asırların âdetlerini, giyimini, kuşamını ve hatta mimarîsini ve meşhur şehirlerin eski manzarasını bilmezse gülünç olur.</p>

  <p>Geçen asır sonlarında yaşamış “Çaylak” lakabıyla tanınmış Mehmed Tevfik Bey <span style="font-style:italic;">İstanbul'da Bir Sene</span> adındaki eserinin beşinci kitabı olan “Meyhane yahut İstanbul Akşamcılarında yeniçerilik zamanında Langa'da “Mermerli” denilen büyük gedikli meyhanede bir akşam keyfi sahnesini tasvir ederken meyhaneye yeniçeri kolluk tulumbacılarından, yani tulumbacı acemi oğlanlarından üç adam sokar.</p>

  <p>Çaylak Tevfık’in büyük hatalarını tenkit etmeden hikâyesini kısaltarak nakledelim:</p>

  <p>“Vakit henüz erkencedir. Yüksekkaldırım semtinden üç delikanlı Mermerli’ye gelir; biri yorgancı esnafından Mahmud, diğeri çıkrıkçı esnafından Hüsnü, biri de ipçi esnafından Mehmed Ali’dir. Üçü de on sekiz yirmişer yaşlarında, gayet gürbüz, eli ayağı düzgün, mütenasibülaza, henüz bıyıklarının uçlarını burmaya başlamışlardı. Kıyafetlerine o vakitler pırpırı denilirdi: dal fes, camadan, saltamarka, şalvar gibi şeyler... Şalvar üzerine bellerine Trablus kuşağı sararlar, başlarına da o zamanın genç modasına “yârdan ayrıldım’’ biçiminde birer yazma yemeni bağlamışlar, çıplak ayaklarında da ökçeleri basık filarlar var... Bunların arasında Hüsnü ise gerçekten genç irisi ve insan güzelidir.</p>

  <p>Meyhanenin tezgâh tarafında üç beş kadar yeniçeri dayıları oturmuş, henüz keyif çatmak üzeredir. Çocuklar bunlara riayetkâr bir tavır takınırlar, bununla, eğer dayıların orada olduklarını bilseydiler elbet de içeri girmekten utanacaklarını anlatmak isterler. Dayılar da çocukların bu halini pek beğenirler, içmelerine destur verirler. Esnaf delikanlıları birer şişe düz getirtirler... Dayılar da kendilerini taltif için sofralarındaki mezelerden bir iki tabağını meyhaneci çırağına verip,</p>

  <p>-Şunları delikanlıların sofrasına koy, bizden selam söyle, rahat etsinler, eğlensinler... diye haber yollarlar.</p>

  <p>Çocuklar kendi hallerinde eğlenip dururlarken meyhane kapısından bir tulumbacı girip nara atar... O nara atar ama meyhane- dekilerin de kafası atar... Bu herif Baruthane tulumbacılarından Kel Memiş’tir, yanında iki de arkadaşı vardır. İki tarafa yalpalayarak gelirler, çocuklara karşı boş bir sofraya otururlar. Bir ibrik şarap ısmarlarlar. Kendilerine mahsus bir tavırla şöyle keseriz, böyle biçeriz diye konuşmaya başlarlar. Ağızlarıyla atar tutar, gözleriyle etrafı süzerler. Çünkü meyhanede şuna buna bulaşmak âdetleridir. Gözleri çocukların bulunduğu sofraya çarptığı gibi aralarında şöyle bir konuşma başlar:</p>

  <p>Memiş - Ulan burada yenecek kuzular varmış be!</p>

  <p>Arkadaşı - Yayla mı bu?</p>

  <p>Diğeri - Kıyamadan kim kesecek?</p>

  <p>Meyhanede hava bulanır. Dayılar kızar, esnaf gençleri de aralarında usulca konuşur</p>

  <p>Yorgancı Mahmud - Ne dersin, gidelim mi ?</p>

  <p>Çıkrıkçı Hüsnü - Nereye, tandır başına mı?</p>

  <p>İpçi Mehmed Ali - Herifler zıpır...</p>

  <p>Çıkrıkçı Hüsnü - Öyle çok zıpırlar gördük...</p>

  <p>Bu ara Kel Memiş bir mani tutturur:</p>

  <p><span style="font-style:italic;">“Kuzusu...</span></p>

  <p><span style="font-style:italic;">Çeşme kuru, çay bulanık, nerden içsin kuzu su... ”</span></p>

  <p><br /></p>

  <p>Derken meyhanenin içi akşamcılarla dolar, Çıkrıkçı Hüsnü artık tahammül edemez, yeniçeri dayılarından destur alır, tulumbacıların sofrasına bir iskemle atar, sofra altüst olur, Memiş yerinden fırlamak isterken ikinci iskemle gelir, tulumbacı yalın kama hücum ederken üçüncü iskemle iner ve kaması elinden fırlar. O zaman dayılar ayağa kalkıp müdahale eder,</p>

  <p>-Çocuk daha birinci hamlede namusunuzu bozdu, edebinizle çıkın! diye tulumbacıları birer birer meyhaneden atarlar... ”</p>

  <p>Fars dilinde bir tekerleme vardır: “Hangi hatam tashih edeyim ey haneharap!..” Muharririn yeniçeri dayıları dedikleri, o devirde böyle gençlerin başına tulumbacılardan evvel püsküllü bela olacak erazil ve hayta güruhudur.</p>

  <p>Çıkrıkçı Hüsnü gibi meyhane eşiğinden atlamış erkek güzeli tüvana, gözü pek, yalınayak, yarım pabuç bir esnaf delikanlısı o devirde muhakkak ki, Yeniçeri Ocağı’na kayıtlı olacaktır ve yine muhakkak ki, bir kolluk tulumbası sandığının omuzdaşı, yani kendisi tulumbacı olacaktır. Çaylak Tevfık Bey’in kullandığı “pırpırı” tabiri tarif ettiği kıyafete uymaz. Pırpırı şudur bir diz çağşırı üstünde bir kuşak, çıplak gövde üstünde bir yelek yahut bütün düğmeleri çözülmüş bir gömlek, sine üryan, memelerin görünmesi şart, baldır bacak çıplak, ayaklar yalın, başta keçe külah veya dal kelle üstünde perişan bir tülbent... Uçarı it, bıçkın kılığıdır.</p>

  <p>Tevfık Bey “dal fes” tabirini de bilmeden kullanmıştır, “dal fes”, etrafına yemeni, tülbent, şal gibi herhangi bir şey sarılmamış olan fes demektir, halbuki muharrir delikanlıların feslerine “yârdan ayrıldım” biçiminde yazma yemeni sardırmıştır. Çocuklar birer şişe düz rakı getirtiyorlar, halbuki yeniçerilik devrinde şişe içinde rakı yoktur, sofraya ibrikle, güğümle gelir. Tulumbacılar da bir ibrik şarap getirtirler, şarap ise o devirde yalnız testi içindedir.</p>

  <p><br /></p>

  <p><br /></p>

  <h3 id="sigil_toc_id_12"><a id="bookmark1"></a> <span style="font-weight:bold;">Tulumbacı civelek Bülbül İsmail</span></h3>

  <p>XVIII. asır sonlarında yaşamış namlı meddahlardan Galatalı Sükkerî Salih Çelebi “Kürkçübaşının Hasan Çelebi ile Berber Ali Beşe’nin kızı Gül Fatma” adındaki hikâyesinin kahramanı olarak yeniçeri-acemioğlanı tulumbacılarından bir delikanlının hayatını nakleder.</p>

  <p>Devrinin pek değerli bir söz sanatkârı olan Sükkerî Çelebi bu hikâyesinde kendi zamanının tiplerini XVII. asır ortasında yaşatmıştır, vaka Genç Osman'ın padişahlığında geçer; bu padişahın zamanında ise İstanbul’da ne yangın tulumbası vardır, ne de tulumbacı. Vaka ne zaman, nerede geçerse geçsin, namlı meddah, civelek bir tulumbacı neferinin hayatını, tipini en doğru çizgileriyle canlandırmıştır. Hikâyenin özeti şudur:</p>

  <p>Şehremini’de kahveci Ali Beşe ölmüş, arkasında İsmail ve Gül Fatma adında iki yetim bırakmıştı. Oğlan on altı ve kız on üç yaşlarında olup, babalarından hayli dünyalığa sahip idiler. Zira Ali Beşe’nin kahvehanesi gayet işlek olduktan başka, kendisi usta berberdi, Topkapı dışında bir de büyük bostanı vardı. Lâkin İsmail, haylaz çıktı. Babası ölünce dükkânı ve berberliği terk ederek tulumbacı haytalara ayak uydurdu, meyhanelerde akşamcılığa başladı, altın adını bakır yapıp, Kumkapı Yeniçeri Kolluğu’ndaki tulumbaya nefer yazıldı ve tulumba sandığında omuzdaşlık eden meşhur rezillerden Yedibela Bekir, Dinsiz Veli, Kartalkanat Mustafa namındaki baldırı çıplaklarla Sarnıçlı denilen meyhanede gece ve gündüz işret edip evine haftada bir, on günde bir uğrar oldu. Kimseye bir kötülüğü yoktu, ahvalinin zararı kendisine olup, halini ıslah için mahallesinde, semtinde nasihat edecek olanlara kulak vermedi.</p>

  <p>- Zevk u sefa bu eyyamı nevcivanîde olup, çalışacak zamanı ben bilirim... derdi.</p>

  <p>Eli ayağı düzgün ve kaşı gözü yerinde ve bir hoşça sesi olup, yeniçeri tulumbacılar arasında gayetle makbul olan mani ve semaî ve divan okurdu ve o güruhun eşbehleri arasında Bülbül İsmail diye baş tacı olmuştu.</p>

  <p>Yedibela Bekir, değme zorbaları palası altından geçirmiş şakiydi, dev heybetli ve ehremen suretli cehennem kütüğüydü. Kahvecioğlu Bülbül İsmail'i bir an yanından ayırmayıp, kahvehane, meyhane, bağ ve bahçe, bostan ve hamam beraber dolaşıp, gece dahi kolluklarda yatarlardı. Ol nazenin şivekâr yalınayak, baldır bacak çıplak, sinesi üryan, keçe külahında destan perişan kaldırım iti olmuştu.</p>

  <p>Baba dostlarından birkaç kişi baktılar, gördüler ki çapkın oğlan bir gün başlarındaki haneyi dahi satıp, meyhane akçesi yapacaktır, anasını ve kız kardeşini açıkta koyacaktır. Gül Fatma’ya bir hayırlı koca bulup şu çapkından biçareleri halas edelim dediler.</p>

  <p>Gül Fatma hakikatte gül goncasıdır, on bin nigâr içinde bir tane, anasının dahi ağzı var dili yok, melek misali hatundu, lâkin kardeşi İsmail’in yüzünden kıza kimse talip olmadı. Uzaktan gelen görücülere de konu komşu,</p>

  <p>- Yarın ahirette iki elimiz yanımıza gelecek, kızın bir oğlan kardeşi vardır ki neuzübillah tulumbacı itidir, falan kimdir, Bülbül İsmail’in eniştesidir dediler mi, ırz ehli olan hicabından kahrolur... derlerdi.</p>

  <p>İstanbul’un namlı zenginlerinden Kürkçübaşı Hacı Abdülgani Efendi’nin dârı dünyada Hasan Çelebi isminde tek evladı olup, o dahi henüz on beş-on altı yaşında, güzellikte müstesna civandı. Babasının himmet ve dikkatiyle akran ve emsali arasında tahsil ve terbiyeden dahi birinciydi. İşte bu Hasan Çelebi, bir gün lalasıyla bir mesireye vardığında, bir kız görüp, hemen can ve gönülden âşık oldu. O taze nigâr, Ali Beşe’nin kızı Gül Fatma'ydı ki çöpçatıcı ve başbağlayıcı Zeliha Banu kızın validesinden izin almış, “Her zaman kısmet ayağa gelmez, bazen de kısmetin ayağına varmak gerektir” demiş, kıza o zamanlar yeni çıkma mor ferace giydirip mesireye götürmüştü.</p>

  <p>Kürkçübaşıoğlu Hasan Çelebi bu aşkla sararıp soldu, derdini evvela lalası olan ağa, ondan hanım annesi öğrendi ve valide hatun bir akşam yolunu bulup Hacı Efendiye açtı, o da,</p>

  <p>- Kızı bir kere gidip görün, yoksulluk ayıp değildir, gelinim olarak makbulümdür, elverir ki ailesine namus karası olmasın... dedi.</p>

  <p>Fakat kızın, Bülbül İsmail namında tulumbacı civeleği bir erkek kardeşi olduğunu öğrenince,</p>

  <p>- O kız bana gelin olmaz. Hasan ölür, biricik oğlumu teneşirde gözlerimin yaşlarıyla yıkarım, tulumbacının kardeşini ona almam... dedi.</p>

  <p>Babası emrinden dışarı çıkamayan Hasan Çelebi, yemekten içmekten kesilip yatağa düştü, bir ay içinde bir deri bir kemik kaldı, kadid oldu. Hasan Çelebi’nin ahvalini cümle İstanbul halkı öğrendi. Bülbül İsmail’e,</p>

  <p>- Oğlum, hem kız kardeşinin kısmetine mâni olursun, hem dahi bir nevcivanın sebebi mevti olacaksın, gel tövbe ve istiğfar eyle, babanın el elinde kalmış dükkânına çık otur, bizler Hacı Efendi’nin ayağına düşüp kandırmaya cesaret bulalım... dediler.</p>

  <p>Bülbül İsmail de bu ahvale çok üzülmekle beraber tulumbacı ayaktaşlarından ayrılamadı ve baldırı çıplaklık havasından kurtulamadı, pabuçsuz yalın ayağını meygede eşiğinden çekemedi.</p>

  <p>O sıradadır ki, İstanbul’da yeniçeriler zamanın padişahı Sultan Osman’a karşı tuğyan ettiler, kazanlar Etmeydanı’na çıkıp büyük fitne oldu. İşte o fitnede İstanbul’un yakaları bitli, mintan ve çağşırları bin yamalı kayıkçı, mavunacı, hamal ve hamamlarda tellak, fırınlarda hamurkâr ve bağ ve bahçelerde ırgat, yanaşma cümle bekâr uşakları dilaverler fırsat ganimettir diye İstanbul zenginlerini deftere yazdılar, “Sultan Osmanlı''dır diye konaklarının yağmasına ve kendilerinin katline ittifak ettiler. Defterin başına da Kürkçübaşı Abdülgani Efendi’nin adını yazdılar. Hakikatte de Kürkçübaşı, Sultan Osman'ın musahibi yerinde mutemediydi. Yeniçeri zabitlerinden onun iyiliğini görmüş biri, “Aman efendi defterli oldu, tebdili kıyafet edip Anadolu tarafına geçsin ve bir müddet adını unuttursun, konak ve mal kaygısında olmayıp can kaygısında olsun!.." diye haber yolladı. Hacı Efendi ne yapacağını bilmedi, mal canın yongası olduktan başka canının bir parçası evladı Hasan Çelebi de döşekte yatar, maşukasının hayaliyle can alıp can verirdi.</p>

  <p>Fitnenin ikinci günü sabahı seher vakti alacaaydınlıkta gördüler ki, konağın kapısına dört nefer baldırı çıplak tulumbacılar dayanmıştır ve palalarını kapıya asmışlardır, içlerinden biri kapıcıya,</p>

  <p>- Varın bizden Hacı Efendi’ye selam eyleyin, ellerinden öperiz. Bizim palalarımız bu kapıda asılı durdukça bir fert onları indirip içeri giremez ve Hacı Efendi’nin kılına hata gelmez!.. dedi.</p>

  <p>Ve hakikatte de tam on beş gün kapıdan ayrılmadılar. O büyük fitne günlerinde yağmaya gelenler bunları gördükçe köşe başından ters yüz olup dönerlerdi. Konaktan bu tulumbacılara kim oldukları soruldukta,</p>

  <p>- Hele fitne yatışsın, söyleriz... derlerdi.</p>

  <p>Fitne yatıştı, Kürkçübaşı tulumbacıları konağa alıp onlara bir âlâ sofra donattı, kendisi de sofraya oturdu.</p>

  <p>- Ey dilaverler, şehbazlarım, sizler kimler olursunuz ki, benim malımı ve canımı korudunuz, ırzımı kurtardınız, isimleriniz nedir ve bu hizmetiniz mukabilinde benden matlubunuz nedir?.. diye sordu. Tulumbacıların en genci ki, bir tüysüz oğlandı,</p>

  <p>- Kumkapı’da yeniçeri kolluğu tulumbacılarıyız, ateş içinde semenderleriz, şu ayaktaşıma Yedibela Bekir, şuna Dinsiz Veli, şuna dahi Kartal kanat Mustafa derler, benim namım dahi tulumbacı civeleği Bülbül İsmail'dir!.. dedi.</p>

  <p>Hacı Abdülganî hemen yerinden kalkıp o nevcivanı bağnna bastı.</p>

  <p>- Şehbazım, dünya ve ahirette oğlumsun, senin hakkında kötü hüküm vermekle büyük hata işlediğimi şimdi anladım!.. dedi.</p>

  <p>Hacı Efendi hemen hareme koşup zevcesine,</p>

  <p>- Hatun, durma, feraceni başına geçir, Şehremini’ye git, tulumbacı civeleği Bülbül İsmail’in kız kardeşi Gül Fatma’yı oğlumuz Hasan Çelebi için Allah'ın emri ve Peygamberimiz’in kavli üzerine iste ve o kızı hemen koçuya koyup getir, kızın cihazını dahi ben yaparım, oğluma dahi müjdesini verin!.. dedi.</p>

  <p>Gül Fatma Kürkçübaşı’nın konağına geldiğinde hemen eteğini beline sokup mutfağa girdi ve eliyle bir tas hasta çorbası pişirdi, âşıkı şeydası Hasan Çelebi’ye götürdü. O nevcivan ki, maşukasını karşısında ve hizmetinde gördü, daha çorbadan bir kaşık içmemişti ki, taze can bulup yataktan kalktı.</p>

  <p>Sükkerî Salih Çelebi’nin bu hikâyesindeki bütün hüneri, gençlerin tulumbacılığa heves etmemesi için, bir nevcivanın tulumbacılıkla şeref, haysiyet, ırz ve namus bakımından neler kaybedeceğini Bülbül İsmail tipinde göstermesi, sonra da tulumbacıları mert insanlar yaparak o güruhu okşamasıdır.</p>

  <p>Yeniçeri Ağalığı’na bağlı Acemi Oğlanlar Tulumbacı Ocağı’nın Vakai Hayriye’de Yeniçeri Ocağı’yla beraber kaldırıldığını söylemiştim. Ocakları kaldırılırken son tulumbacıbaşı ağa da idam olundu. Bu adamın adı tarihimizde meçhul kalmıştır. Son yeniçeri ihtilaline iştirak etmemişti, ölümü için yeniçeri olması kâfi görülmüştü. Sadrazam,</p>

  <p>- Baka ağa!.. Vazifen yangını süratle söndürmektir, yeniçeri</p>

  <p>kışlaları tutuştukta niçin gitmedin? diye sormuş.</p>

  <p>Adamcağız hayret içinde kalmış.</p>

  <p>- Efendim, o yangını söndürmeyip başka bir yerinden daha tutuşturmak padişahıma sadakatten ileri gelir!.. demiş.</p>

  <p>Babıâli'de maktel ittihaz edilen odaya götürmüşler, cellatlara son sözü,</p>

  <p>- Boğun yiğitler!.. demek olmuş. Müverrih efendi, “Gayreti batılayla can verdi” diyor. Biz “Merdane ölmüş” diyeceğiz.</p>

  <p>Son acemi oğlanı tulumbacılar da, ki hepsi katıksız Türk delikanlılarıydı, “Vakai Hayriye” denilen o müthiş yeniçeri kırımında yok oldular, o zalimane ve vahşiyane katliama dilim hiçbir vakit “Hayırlı Vaka” diyememiştir. Tahlilini ve tenkidini yeri geldiği zaman yapacağım.</p>

  <p><br /></p>

  <p><br /></p>

  <h3 id="sigil_toc_id_13"><a id="bookmark2"></a> <span style="font-weight:bold;">Kapıya çıkma</span></h3>

  <p>Acemi oğlanları üzerine son satırlardır. Onları kendi asker ocaklarından alarak yeniçeri kışlasına götürüp yeniçeri yazdırır iken biz de adı hâlâ unutulmamış, fakat teşkilatı ve tarihçesi hakkında münevverlerimizin bile kesin bilgi sahibi olmadığı Yeniçeri Ocağı’nın kapısından gireceğiz.</p>

  <p>Acemi oğlanlarının Yeniçeri Ocağı kütük defterine kaydedilerek yeniçeri yapılmasına “kapıya çıkma” denilirdi. Acemi oğlanlarının kapıya çıkması, yeniçeri ağasının Divanı Hümayun'a arz ettiği ihtiyaç üzerine padişahın bir fermanı ve ananevî merasimle olurdu.</p>

  <p>Birbirine sımsıkı bağlı olan Acemi Oğlanlar ve Yeniçeri Asker ocaklarının kuruluşundan İstanbul’un fethine kadar geçen devir içinde bu ocakların anane ve merasimi ile teşkilatının teferruatı hakkında bilgimiz yoktur. İstanbul'un fethinden sonra büyük bir gelişme olduğu muhakkaktır. Bizim burada anlatacaklarımız Kanunî Sultan Süleyman devrinden yeniçeriliğin son günlerine kadar uzanan zamana ait kaynak ve vesikalardan topladıklarımızdır.</p>

  <p>Her acemi oğlanı yeniçeri olamazdı. Bazen aşırı serkeşliğinden yeniçeriliğe layık görülmez, bazen de akran ve emsali kapıya çıkarken, yani yeniçeri olurken ihtiyaç artığı olarak kalırdı, ikinci bir çıkmaya kadar da yaşı ilerler, Yeniçeri Ocağı’nda acemi neferlik yapacak çağı aşardı. Bu gibiler acemi oğlanlarının çalıştıkları yerlerde hizmetlerine devam ederler, kendilerine evlenme izni verilir, çoluğa çocuğa karışırlar ve bir gün de Acemi Oğlanlar Ocağı’ndan emekliye ayrılırlardı. Kesin bir kayıt yoktur, yanılmadığımı zannederek tahminle söylüyorum. Acemi Oğlanlar Ocağı'na bağlı Yangın Tulumbacıları Ocağı kurulur iken tulumbacı seçilen acemi oğlanları bu kapıya çıkma artıkları olsa gerektir.</p>

  <p>“Kapıya çıkma” olduğunda Acemi Oğlanlar Ocağı'nın kadrosu birden sarsılırdı, bazen 1000-1500 acemi oğlanı yeniçeri olurdu. Bu sefer Acemi Oğlanlar Ocağı'nda boşalan yerler, evvelce söylemiştik, eşhas ve köylü hizmetine emaneten verilmiş devşirme oğlanlarla yahut yeniden yapılan bir devşirmeyle gelen oğlanlarla doldurulurdu.</p>

  <p>Kapıya çıkma merasimi, Kanunî Sultan Süleyman'ın İstanbul’da Aksaray’da yeniçeriler için yaptırdığı büyük kışlada yapılırdı. Bu kışlanın adı “Yeni Odalar"dı. Oda koğuş manasınadır. Bu kışlayı, içinde geçen vakalarla ileride anlatacağım.</p>

  <p>Yeniçeri Ocağı’nın en küçük birliğine “orta” (tabur) denilirdi, zabiti de “çorbacı” unvanını taşırdı. Evvela çorbacılar kendi ortalarının nefer ihtiyaçlarını tespit ederler, tanzim olunan cetvel Süleymaniye’deki Ağakapısı’na, Yeniçeri Ağalığı sarayına götürülür, Yeniçeri Ağalığı kethüdasına (kâhyasına) verilirdi. “Kethüda bey” denilen bu zat, Yeniçeri Ocağı'nın idare işlerinde en büyük amirdi, cetveli ocak kadrosuyla karşılaştırır, kadro fazlası nefer alınmamasına dikkat eder, son şekli verdikten sonra yeniçeri ağasına arz eder, o da Divan’dan kapıya çıkma fermanını alırdı.</p>

  <p>Fermanı alan yeniçeri ağası, kendi emri altında olan acemi oğlanlarının kumandanı İstanbul ağasına bir tezkire gönderir ve mesela 1000 nefer acemi oğlanının kapıya çıkmak üzere gönderilmesini emrederdi.</p>

  <p>Kapıya çıkacak acemi oğlanlarını İstanbul ağası ile acemi oğlanlarının diğer iki büyük amiri olan Anadolu ağası ile Rumeli ağası seçerlerdi; seçilen oğlanların Acemi Oğlanlar Ocağı’ndaki kütük defterinde bulunan isimleri yanına “kapıya çıktı” kaydı konulur, isimleri oradan bu suretle silinmiş olur, oğlanlar isim ve künye kayıtlarının tasdikli suretiyle Aksaray’daki Yeni Odalar’a götürülüp Yeniçeri Ocağı’na teslim olunurdu. İsmi ve künyesi Yeniçeri Ocağı’nın kütük defterine kaydedilen acemi oğlanı o andan itibaren Yeniçeri Ocağı’nın acemi neferi olur ve hemen askerlik yevmiyesi bağlanırdı. Gelen acemi oğlanlarının hangi yeniçeri ortasına acemi nefer oldukları da ocağın ana kütük defterine kaydedilirdi. Kütük kaydı işi bitince acemi neferler verildikleri ortanın çorbacısına teslim olunurdu ve bu münasebetle anane haline gelmiş bir tören yapılırdı. Mesela gelen bin oğlandan yirmi neferi 60.Orta’ya verilmiş ise, bu ortanın çorbacısı, gayet geniş bir meydan olan kışla avlusunun münasip bir yerinde durur, yirmi acemi neferi birer birer önünden geçerler ve kendilerini isimleriyle, künyeleriyle yeni amirlerine takdim ederler, çorbacı ağa da, artık emri altında bulunduklarını bildiren bir işaret olarak, önünde baş kırıp kendisini takdim eden acemi neferin ensesine var kuvvetiyle bir tokat indirirdi.</p>

  <p>Yeniçeri Ocağı’nda kıdeme büyük ehemmiyet verilirdi. Misal olarak aldığımız 60. Orta’ya verilen yirmi genç arasında da bir kıdem tayini yapılırdı. Bu ilk kıdem, orta koğuşlarının bulunduğu kapıdan girmekle tespit edilirdi. Bunun için de bir sürat koşusu, yarışı yapılırdı. Yirmi delikanlı avlunun bir ucuna dizilir, öbür ucunda bulunan koğuş kapısına doğru koşturulurdu. Kapıdan ilk giren acemilerin en kıdemlisi, en sona kalan da en kıdemsizi olurdu.</p>

  <p>En geride kalan ve dolayısıyla ortasının en kıdemsizi olan acemi neferin kışladaki vazifesi ortasının koğuşlarını ve ayakyollarını süpürüp yıkamak, orta ihtiyarları ile gelen misafirlerin koğuş kapıları önünde bıraktıkları pabuçlarını dışarı çıkarlarken önlerine çevirmek, hava yağışlı ise bu işi pabuçları silip temizledikten sonra yapmaktı. O acemiden bir üstün olan kıdemsiz acemi mutfakta ortasının bulaşıkçısı olur, onun bir üstünü de ortasının hamalı olurdu. Hamallık vazifelerinden biri de ortasının koğuşlarına ve mutfağına odun taşımaktı.</p>

  <p>Geriden dördüncü kıdemsiz acemi neferi de kandilci tayin edilirdi, sabahları ortasının koğuşlarındaki kandilleri dinlendirir, çanakları temizler, yağlarını tazeler, fitillerini yeniler, akşam olunca da kandilleri uyandırırdı.</p>

  <p>Bir yeniçeri ortası kışlada dört koğuş işgal ederdi. Koğuş amiri “odabaşı” unvanını taşırdı, koğuş inzibatı ve temizliğinden onlar mesuldü. Kıdemsiz acemilerin günlük işi ağırdı, odabaşılar başlarında cellat gibi dururdu.</p>
</body>
</html>
