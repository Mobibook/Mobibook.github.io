<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-11.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-11.html" xml:lang="tr-TR">
    <div class="Basic-Text-Frame">
      <p class="split"></p>

      <p class="alt"><span>Marx, Freud ve Kişilik Kuramı</span></p>

      <p class="resim"><span><img alt="s1.png" class="image" height="29" src="../Images/s1_fmt11.jpeg" width="41" /></span></p>

      <p class="paragraf para-style-override-6"><span class="char-style-override-7">Marx’ın öğretisiyle Freud’un kuramları bağdaşabilir mi? Yüz yıla yakın bir süredir sayısız toplumbilimcinin gerçekleştirmeye çalıştığı</span> <span class="char-style-override-8">Freudo-Marksizm</span> <span class="char-style-override-7">yoksa bir kuruntu mu?</span></p>

      <p class="paragraf para-style-override-6"><span class="char-style-override-7">İlk bakışta tarihi maddeciliğin her şeyden önce “toplumsal”a, psikanalizin de “kişisel”e öncelik verdiği anımsanırsa böyle bir sentezin olanaksızlığı düşünülebilir. Fakat ya Marx’ın “insanın özü toplumsal ilişkilerin beraberliğidir” diyen ve “kişisel” ile “toplumsal”ı birleştiren tezi? Ya bu tezi çağdaş psikoloji kuramlarıyla tartışarak geliştiren ve özgün bir kişilik kuramı öneren Marksist psikologların, özellikle de L. Sève’in analizleri? Bunlar herhalde tablonun o kadar da yalınkat olmadığını gösteriyorlar. Sanıyorum ki, daha önceki sayfalarda L. Sève’in kuramını uzun uzun anlattıktan sonra tarihi maddecilikle psikanaliz ilişkileri hakkında bazı gözlemlerde bulunabilirim.</span></p>

      <p class="paragraf para-style-override-6"><span class="char-style-override-7">Bu yazımda Freudizm’in Marksizmle asırlık flörtünün çalkantılı öyküsünü özetlemeye çalışacağım.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Tıp doktorluğundan gelen bir kuramcı olan Freud, aslında biyoloji temelli bir yaklaşımla insandaki bazı ruhsal bozuklukları (“nevroz”ları) çözümlemeye ve gidermeye çalışıyordu. Bu amaçla klinik tecrübeye dayandırdığı gözlem ve kuramlarını, ilk kez 1896’da kullandığı “psikanaliz” terimiyle ifade etmiştir. Materyalist bir dünya görüşüne dayanan psikanaliz, klasik psikoloji ve psikiyatriden farklı bir “bilim” olma iddiasındaydı; fakat, elbette ki bu onun her şeyden önce bir “insan bilimi” olma özelliğini ortadan kaldırmıyordu.</span></p>

      <p class="paragraf para-style-override-6"><span class="char-style-override-7">Viyanalı hekim insan kişiliğinin “</span><span class="char-style-override-8">Oedipus kompleksi</span><span class="char-style-override-7">” bağlamında biçimlendiği kanısındaydı ve ileri sürdüğü kişilik kuramı, çocukla ebeveyn (ana-baba) ilişkilerinin ufuklarını aşmamıştır. Gerçekten de bilinçaltının yorumu üzerine kurulan psikanalizde “toplumsal ilişkiler” kişiliğin oluşması açısından belirleyici bir faktör olarak dikkate alınmıyordu. Ne var ki Freud, ileri yaşlarında, psikanaliz yeni bir bilim olarak kendisini kabul ettirdikten ve kurucusunu da şöhrete kavuşturduktan sonra toplumu ve toplumsal olayları çözümlemeye çalışmıştır. Hayatının bu safhasında, düşünürümüz, dostu S. Ferenczi’ye yazdığı mektupta birey-toplum ilişkilerine duyduğu ilgiyi vurgulayarak şu itirafta bulunmuştu: “(Bu konuda) sadece geçici bir ilişki peşindeydim; oysa gördüğün gibi bu yaşta yeni bir kadınla evlenmek zorunda kaldım.”</span><span class="dipp" style="font-size:0.82em;"><a class="footnote-link" href="#footnote-225-90" id="footnote-225-90-backlink">90</a></span></p>

      <p class="paragraf para-style-override-6"><span class="char-style-override-7">Bu yeni kadın “toplumsal ilişkiler” idi ve Freud yaşamının bu aşamasında psikanalizin tarih, toplum ve “uygarlık”la bağlantılarını sorgulamaya başlıyordu. Psikanalizin kurucusu bu konularda</span> <span class="char-style-override-8">Totem ve Tabu</span><span class="char-style-override-7">’dan çağdaş toplumların</span> <span class="char-style-override-8">Kolektif Psikoloji</span><span class="char-style-override-7">’sine kadar uzanan bir dizi deneme kaleme almıştır.</span></p>

      <p class="paragraf para-style-override-6"><span class="char-style-override-7">Freud bu denemelerinde ‘birey’le ‘toplum’ arasındaki ilişkileri, daha da önemlisi ‘bireysel’den ‘toplumsal’a geçişi nasıl tasarlıyordu? Bu soruyu yanıtlayabilmek için önce psikanalize egemen olan “kişilik kuramı”nı ana hatlarıyla anımsamamız gerekiyor.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Freud’un klasik psikolojiye önemli katkısı, insanı durağan bir “öz” ya da “insanın doğası” bağlamında incelemek yerine, onu, biyografik gelişimi içinde birbirini belirleyen ve zenginleştiren katmanlar halinde ele alması olmuştu. “Freud’un dehası, diyor L. Sève, hiçbir yerde ruhsal aygıtın bütününü bir katmanlar kuramı içinde sunması kadar açık görünmüyor.”</span><span class="dipp" style="font-size:0.82em;"><a class="footnote-link" href="#footnote-225-91" id="footnote-225-91-backlink">91</a></span> <span class="char-style-override-7">Yeni bilime somut ve tarihsel bir karakter veren bu özellik elbette ki Marksistlerin dikkatinden kaçmamıştır.</span></p>

      <p class="paragraf para-style-override-6"><span class="char-style-override-7">Freud bu yaklaşımla psikanaliz dilinde “topik” adı verilen ve birbirine paralel iki kişilik kuramı geliştirmiştir: İnsanı</span> <span class="char-style-override-8">bilinçaltı - bilinçöncesi - bilinç</span> <span class="char-style-override-7">(Topik I) ve de</span> <span class="char-style-override-8">“id, ben, üst-ben”</span> <span class="char-style-override-7">(Topik II) katmanları çerçevesinde gören bu yaklaşımın temel özelliği insan kişiliğinin</span> <span class="char-style-override-8">Oedipus Kompleksi</span> <span class="char-style-override-7">bağlamında, ilk çocukluk yıllarında (üç ile beş yaş arasında) oluştuğunu iddia etmesiydi. Bu yaşlarda anneye karşı duyulan arzu çocuğun babasını rakip olarak görmesine yol açıyor; ona düşmanlık duyguları yaratıyor ve sonunda da, eğer süreç normal gelişme seyrini izlerse, “iğdiş edilme” (castration) korkusuyla bilinçaltına atılarak babayla özdeşleşmeyle noktalanıyordu. İşte en basit ifadesiyle</span> <span class="char-style-override-8">Oedipus kompleksi</span> <span class="char-style-override-7">buydu. Ne var ki insanlığın ilk dönemlerinde gerçekleştiği farz edilen “babayı öldürme” efsanesiyle beslenen</span> <span class="char-style-override-8">Oedipus kompleksi</span><span class="char-style-override-7">, modern ailenin değişmez ve tarih dışı bir kategori gibi ele alınması dolayısıyla çok eleştirilmiştir.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-8">Oedipus Kompleksi’</span><span class="char-style-override-7">ne ilk (ve daha sonra klasikleşen) itiraz Polonyalı antropolog B. Malinowski’den gelmişti. İşlevselci antropolojinin kurucusu sayılan Malinowski, Melanezya adalarında yaptığı alan araştırmalarında, babanın hiçbir baskıcı rol üstlenmediği</span> <span class="char-style-override-8">anasoylu</span> <span class="char-style-override-7">aile tiplerine rastlamış ve</span> <span class="char-style-override-8">Oedipus</span> <span class="char-style-override-7">kompleksinin tarihsel göreliliğini ilk kez somut bir biçimde ortaya koymuştu. Gerçekten de Trobriand adalarında yaşayan ailelerde psikanalizdeki baba rolünü annenin erkek kardeşi, yani dayı üstleniyordu.</span><span class="dipp" style="font-size:0.82em;"><a class="footnote-link" href="#footnote-225-92" id="footnote-225-92-backlink">92</a></span></p>

      <p class="paragraf para-style-override-6"><span class="char-style-override-7">Elbette ki Malinowski’nin itirazları Oedipus kompleksinin ve psikanalizin sonu olmamış, onun bulguları da tartışılmıştır. Örneğin Geza Roheim gibi saha tecrübesi olan antropolog-psikanalistler tarafından yapılan eleştirileri burada anımsayabiliriz. Ne var ki bütün bu tartışmalar psikanalizde bireysel ile toplumsal arasındaki kopukluğu gidermiyordu. Freud’un bu bağları kurmak için en çok çaba gösteren öğrencilerinden Carl G. Jung da bunu becerememiş, üstelik ileri sürdüğü ırkçı tezler yüzünden ustasıyla kendi bağlarını da koparmıştı.</span></p>

      <p class="paragraf para-style-override-6"><span class="char-style-override-7">Jung’un tezleri aslında Freudizm’in toplumsalı açıklarken ne gibi tuzaklarla karşılaştığını iyice gözler önüne seriyor.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Jung’a göre bireysel ile toplumsal arasındaki bağlantıyı kolektif bilinçaltını oluşturan (ve Jung’un “</span><span class="char-style-override-8">archétype</span><span class="char-style-override-7">” adını verdiği)</span> <span class="char-style-override-8">zihin imgeleri</span> <span class="char-style-override-7">sağlıyordu.</span><span class="dipp" style="font-size:0.82em;"><a class="footnote-link" href="#footnote-225-93" id="footnote-225-93-backlink">93</a></span> <span class="char-style-override-7">Üç ana imgeden (</span><span class="char-style-override-8">anima, animus, selbst</span><span class="char-style-override-7">) oluşan bu kategoriler, daha sonra yazarın Kenya ve Meksika’da yerli halklar arasında yaptığı alan araştırmalarıyla da beslenerek ırkçı ve antisemit tezlere dönüşmüş ve Alman psikoterapisinin Nazileşmesinde rol oynamıştır.</span></p>

      <p class="paragraf para-style-override-6"><span class="char-style-override-7">İsviçreli psikanalistin kuramında tarih boyunca çeşitlenen ve zenginleşen “zihin imgeleri” toplulukların “kolektif bilinçaltı”nı teşkil ediyordu ve bunlar arasında Batılı insanı bel</span><span class="char-style-override-7">irleyen “Hıristiyanlık” özel bir yer işgal ediyordu. “Hıristiyanlık, bizim dünyamızdır”, diyordu Jung, “düşündüğümüz her şey, hatta bizzat bilimimiz Hıristiyan Ortaçağ’ın meyvesidir.. Aydınlanma yüzyılı hiçbir şeyi silmedi; Hıristiyanlığın damgası insanın dünyayı rasyonelleştirme tarzında dahi mevcuttur.”</span><span class="dipp" style="font-size:0.82em;"><a class="footnote-link" href="#footnote-225-94" id="footnote-225-94-backlink">94</a></span></p>

      <p class="paragraf para-style-override-6"><span class="char-style-override-7">Jung, aynı espri içinde “Aryan bilinçaltı”nı “Yahudi bilinçaltı”ndan titizlikle ayırmış ve birincinin ikinciye karşı üstünlüğünü savunmuştur.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Jung’un tezlerini şiddetle reddeden Freud elbette ki kişiliğin oluşmasında</span> <span class="char-style-override-8">kazanılmış</span> <span class="char-style-override-7">niteliklerin biyolojik</span> <span class="char-style-override-8">verasetle</span> <span class="char-style-override-7">geçemeyeceğinin bilincindeydi. Yine de içinde bulunduğu kuramsal çıkmazdan kurtulmak için,</span> <span class="char-style-override-8">Musa ve Tektanrılılık</span> <span class="char-style-override-7">başlıklı eserinde olduğu gibi “birey ve kitleler geçmişin izlenimlerini</span> <span class="char-style-override-8">bilinçsiz bellek izleri</span> <span class="char-style-override-7">şeklinde korurlar” şeklinde kendi biyolojizmini yadsır görünen ifadelerden kendini alamamıştır. Bu bilgiyi aktaran C. Clément, Viyanalı bilim adamının bu eserindeki tezleri daha sonra “tarihi roman” olarak nitelediğini de açıklamalarına ekliyor.</span><span class="dipp" style="font-size:0.82em;"><a class="footnote-link" href="#footnote-225-95" id="footnote-225-95-backlink">95</a></span> <span class="char-style-override-7">Bununla beraber, Freud’un, insanların</span> <span class="char-style-override-8">çalışma hayatını</span> <span class="char-style-override-7">dikkate almayan ve kişiliğin oluşumunu ilk çocukluk yıllarına hapseden hareket noktası onun tarihi materyalizmle buluşmasını olanaksız kılıyordu.</span></p>

      <p class="paragraf para-style-override-6"><span class="char-style-override-7">O halde Freud’un toplumsal ilişkilere duyduğu ilgi, “ikinci evliliği”nde ne gibi analizlere yol açmıştır?</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Freud, Jung’un ırkçılığa varan tezlerini reddetse bile, kendisinin analizleri de kişilik planında savunduğu tezleri mekanik bir biçimde toplumsal plana nakletmek ve o düzeyde de onların geçerli olabileceğini savunmak şeklinde somutlaşmıştır. Böylece, Freud’un kendisi çok dikkatli ve ölçülü bir dil kullanmış olsa da, daha sonraları kraldan fazla kralcı bir sürü kuramcının da katkısıyla ortaya tarihi, toplumu, sanatı ve uygarlığı bireysel psikolojiye (ve son tahlilde Oedipus kompleksine) indirgeyen zengin bir yazın çıkmıştır. Bunun da ilk ve en tipik örneğini bizzat Freud’da, onun dinle ilgili açıklamalarında görüyoruz.</span></p>

      <p class="paragraf para-style-override-6"><span class="char-style-override-7">Freud, dinî ibadet merasimleri ile kişisel plandaki nevrotik “merasim”lere (örneğin sık sık el yıkama, sayma, dokunma gibi takıntılara) yol açan saplantı nevrozları arasında dikkate değer bir benzerlik görüyordu ve bu gözlemi, kendisini, dinleri bir çeşit “kolektif nevroz” olarak değerlendirmeye götürmüştür. Örneğin, düşünürümüz,</span> <span class="char-style-override-8">Bir Kuruntunun Geleceği</span> <span class="char-style-override-7">adlı incelemesinde</span> <span class="char-style-override-7">dini yaratan duyguları açıklarken “bizler eski çağlarda yaşadığımız bu çaresizliği küçük çocuklar olarak ebeveynimizin karşısında da yaşadık” diyordu. Burada, Sève’in işaret ettiği gibi, Freud’un “biz” sözcüğünü tarih dışı ve her çağ için geçerli bir şekilde kullanarak bireyselden toplumsala ne kadar keyfi bir şekilde geçtiğini görüyoruz. Ne var ki basit bir benzerlikten bilimsel sonuçlar çıkarılamayacağını bilen Freud, tezinin otuz yılı aşan gözlemlere dayandığı için artık bir benzerlikten çıkıp “aynılık” ifade ettiğini ve böylece bilimsel bir konut (postüla) haline geldiğini de söylemiştir.</span><span class="dipp" style="font-size:0.82em;"><a class="footnote-link" href="#footnote-225-96" id="footnote-225-96-backlink">96</a></span></p>

      <p class="paragraf para-style-override-6"><span class="char-style-override-7">Bireyselden toplumsala aynı keyfi sıçramaya, yazarın “kolektif psikoloji” konusundaki çalışmasında da tanık oluyoruz. Psikanalizin temel zaafı ve sınırları burada da ortaya çıkmaktadır.</span><span class="dipp" style="font-size:0.82em;"><a class="footnote-link" href="#footnote-225-97" id="footnote-225-97-backlink">97</a></span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Bu genel açıklamayla şunu ortaya koymaya çalıştık: Psikanaliz, bireysel psikolojiden hareketle toplumsala ulaşmakta ve toplumsalı da bireysel psikolojiye indirgeyerek açıklamaktadır. Bu konudaki anahtar sözcükler ise</span> <span class="char-style-override-8">Oedipus kompleksi, libido, özdeşleşme, benlik ve üst-benlik</span> <span class="char-style-override-7">gibi temel kavramlardır. Oysa bu konularda tarihi maddeciliğin yaklaşımı nedir?</span></p>

      <p class="paragraf para-style-override-6"><span class="char-style-override-7">Diyebiliriz ki tarihi maddecilik olgulara bunun tam tersi bir yöntemle yaklaşıyor. Analize toplumsal ilişkilerle başlıyor ve tarihi süreç içinde değişim, emek, değer, para, mal gibi olguların (ve kavramların) ortaya çıkışını ve gelişimini inceledikten sonra pazar ekonomisinde</span> <span class="char-style-override-8">malla mal arasındaki ilişkinin nasıl ön plana çıkarak insanla insan arasındaki ilişkiyi gizlediğini</span> <span class="char-style-override-7">ve bu durumun da bilimsel bilinçlenmeyle yok edilecek öznel fantazmlara değil, toplumsal ilişkilerin yarattığı ve ancak onlarla beraber ortadan kalkacak nesnel kuruntulara, ya da, Marx’ın deyimiyle, dini nitelikli</span> <span class="char-style-override-8">“mal fetişizmi”</span><span class="char-style-override-7">ne yol açtığını sergiliyor. Ve, tabii, bu tarihi süreç içinde toplumsal ilişkilerin gelişmesinin kişilik oluşumunda nasıl biyolojik faktörlerin belirleyici rolünü giderek göreli kıldığını ve bireysel psişik olgular şeklinde yaşadığımız ruh hallerinin aslında nasıl toplumsal ilişkiler tarafından belirlendiğini açıklıyor.</span></p>

      <p class="paragraf para-style-override-6"><span class="char-style-override-7">Aradaki farkın ne kadar büyük olduğunu yadsıyabilir miyiz?</span></p>

      <p class="paragraf para-style-override-6"><span class="char-style-override-7">Bu fark en açık şekilde Marx’ı hiç incelememiş olan Freud’un sosyalizmle ilgili gözlemlerinde ortaya çıkıyor. Kısaca anımsatalım.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Liberal eğilimli bir düşünür olan Freud insan koşulu hakkında kötümserdi ve öğretisini Hobbes’un felsefesine dayandırmıştır. Hobbes’un</span> <span class="char-style-override-8">homo homini lupus</span> <span class="char-style-override-7">(insan insanın kurdudur) tanısını hatırlatan Freud, Almanya’da Nazilerin iktidara yürüdüğü bir sırada kaleme aldığı bir eserinde “hayatın ve tarihin bize tüm öğrettikleri karşısında bu sözlerin yanlış olduğunu söylemeye kim cesaret edebilir?”</span><span class="dipp" style="font-size:0.82em;"><a class="footnote-link" href="#footnote-225-98" id="footnote-225-98-backlink">98</a></span> <span class="char-style-override-7">diyordu. Psikanalizin kurucusu komünizmi de aynı espri içinde eleştirmiştir. Ona göre komünistlerin temel yanılgısı iyimserlikleri, yani “insanı sadece iyi ve hemcinslerinin iyiliğinden başka bir şey istemeyen bir varlık”</span><span class="dipp" style="font-size:0.82em;"><a class="footnote-link" href="#footnote-225-99" id="footnote-225-99-backlink">99</a></span> <span class="char-style-override-7">olarak düşünmeleriydi.</span></p>

      <p class="paragraf para-style-override-6"><span class="char-style-override-7">Acaba?</span></p>

      <p class="paragraf para-style-override-6"><span class="char-style-override-7">Aslında, Freud’un Marx’a atfettiği felsefe sadece bir hayal ürünüydü. İnsanı tarih ve toplum dışı bir “öz” ya da “doğa” çerçevesinde değerlendiren bu kuram, Marx’tan çok Rousseau’yu, ya da daha ileri biçimiyle Feuerbach’ı anımsatıyordu ve elbette ki tarihi materyalizme aykırıydı. Zaten Marx da Feuerbach’ın “öz”cülüğünden koparak kuramlarını geliştirmişti.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Freud’un Marksizme itirazı nasıl kökten olmuşsa, Marksistlerin psikanalize itirazları da uzun süre aynı şekilde kökten ve bütünsel olmuştur. Bununla beraber psikanalizin insan kişiliğini somut bir</span> <span class="char-style-override-8">oluşum</span> <span class="char-style-override-7">şeklinde, katmanlar (</span><span class="char-style-override-8">Topik II</span><span class="char-style-override-7">) ve zıtlıklar (</span><span class="char-style-override-8">Eros</span> <span class="char-style-override-7">ve</span> <span class="char-style-override-8">Thanatos</span><span class="char-style-override-7">) bağlamında algılaması başlangıçta Marksistler arasında Freud’un tezlerine canlı bir ilgi uyandırmıştı. Gerçekten de Sovyet Devrimi’ni hemen izleyen yıllarda</span> <span class="char-style-override-8">Uluslararası Psikanaliz Derneği</span><span class="char-style-override-7">’nin bir komitesi Moskova’ya yerleşmiş ve sözcüsü M. Wulff Moskova’da Marx’la Freud’un bağdaşır olduğunu ilan etmişti. 1923’te psikanalizi “Pavlov’un diyalektik materyalizminin bir varyantı” olarak gören Trotski de aynı düşüncedeydi.</span><span class="dipp" style="font-size:0.82em;"><a class="footnote-link" href="#footnote-225-100" id="footnote-225-100-backlink">100</a></span></p>

      <p class="paragraf para-style-override-6"><span class="char-style-override-7">Bu hoşgörü atmosferi 1930’lara kadar sürmüş ve Sovyetlerdeki parti içi kavgalara paralel olarak psikanalize karşı tutum da bu tarihlerde kökten bir şekilde değişmiştir. 1933’te yayımlanan Sovyet</span> <span class="char-style-override-8">Tıp Ansiklopedisi’</span><span class="char-style-override-7">nde V. Vnukof, “Psikanaliz” maddesinde, “burjuva demokrasisine içkin” olan bu disiplinin, “geniş kapsamlı tarihi ve kültürel sorunları çözme iddiasını” şiddetle eleştiriyordu.</span><span class="dipp" style="font-size:0.82em;"><a class="footnote-link" href="#footnote-225-101" id="footnote-225-101-backlink">101</a></span> <span class="char-style-override-7">Bu tutum değişikliğinde herhalde Freud’un yaşlılık sevdası, yani toplumsal olguları psikanaliz kuramlarıyla açıklama tutkusu da rol oynamıştı. Kuşkusuz başka bir neden de Marksizmin ‘M’sinin ağza alınmak istenmediği ABD’de psikanalizin “önlenemez yükselişi” olmuştu.</span></p>

      <p class="paragraf para-style-override-6"><span class="char-style-override-7">Şimdi gözlerimizi biraz da Atlantik ötesinde olup bitenlere çevirelim.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Freud, 1909’da Jung ve Frenczi ile birlikte Amerika’ya ayak basarken gerçekten de bu ülkeye “vebayı” getirdiğini söylemiş miydi?</span></p>

      <p class="paragraf para-style-override-6"><span class="char-style-override-7">Çok sonraları J. Lacan’ın Jung’dan duyduğunu söylediği bu sözler uzun araştırmalara rağmen kanıtlanamamış olsa bile psikanaliz dünyasını kuşatan efsanelerden biri haline gelmiştir. Oysa gerçek bambaşkaydı ve psikanalizin Amerika çıkartması beklentilerin çok üstünde kabul görmüştür. Elbette ki bu hızlı “hüsnü kabul”de, bugün genellikle kabul edildiği gibi, pragmatik felsefenin, ünlü profesör J. J. Putnam’ın ve onun da etkisiyle Harvard çevresinin rolü hayli büyük olmuştu. Ve biraz da bu sayede, Amerika’da, gizemli</span> <span class="char-style-override-8">libido</span> <span class="char-style-override-7">kavramı ve “cinsel enerji”nin ölçülebilirliği hakkında anketler uygulanmış, psikanaliz kürlerinin etkinliğiyle ilgili istatistikler yapılmış, Freud’cu kavramların ampirik geçerliliği konusunda sosyolojik araştırmalar düzenlenmiştir.</span><span class="dipp" style="font-size:0.82em;"><a class="footnote-link" href="#footnote-225-102" id="footnote-225-102-backlink">102</a></span> <span class="char-style-override-7">Sonuç olarak da psikanaliz Amerika’ya hızla ve başarıyla uyum sağlarken, Amerikalıların da hızla ve başarıyla kapitalizme uyum sağlamalarında etkili bir araç olmuştur.</span><span class="dipp" style="font-size:0.82em;"><a class="footnote-link" href="#footnote-225-103" id="footnote-225-103-backlink">103</a></span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Haksızlık etmeyelim: Daha başlangıçtan itibaren psikanalizin “devrimci” bir içerik taşıdığına inananlar ve onu bu yönde geliştirmek isteyenler çıkmıştı. Burada, herhalde, Freudo-Marksizm kavramını bile borçlu olduğumuz Wilhelm Reich’ı kısaca anmamız gerekiyor. Gerçekten de Reich örneği, kuramda ve siyasette Psikanaliz ile Marksizmin aşk ve nefret tarihini çok iyi bir şekilde yansıtmaktadır.</span></p>

      <p class="paragraf para-style-override-6"><span class="char-style-override-7">W. Reich 1930’ların başlarında kaleme aldığı “</span><span class="char-style-override-8">Faşizmin Kitle Psikolojisi</span><span class="char-style-override-7">” başlıklı eseri ile ün yapmış ve etkili olmuştu.</span><span class="dipp" style="font-size:0.82em;"><a class="footnote-link" href="#footnote-225-104" id="footnote-225-104-backlink">104</a></span> <span class="char-style-override-7">Oysa Avusturyalı psikanalist çok daha önce Freud’la ihtilaflı ilişkilere girmiş ve temel tezlerini bu bağlamda ortaya koymuştu.</span></p>

      <p class="paragraf para-style-override-6"><span class="char-style-override-7">Kurucu Baba’daki “ölüm itkisi” (pulsion de mort) kavramını reddeden ve dikkatini daha çok cinsel doyum ve “orgazmın işlevi” üzerine yoğunlaştıran Reich, öte yandan da aynı tarihlerde okuduğu Marx ve Engels ile psikanalizi bağdaştırmaya çalışıyordu. Ona göre “ölüm itkisi”, zaten Freud’un hayatının sonlarına doğru geliştirdiği bir kavramdı ve bunun yadsınması insanı “iyi” ve “kötü” gibi ahlaki kategorilerin dışında, nötr bir çıkış noktasına yerleştiriyordu. Başlangıçta saf arzu ve cinsellikten ibaret olan insanı “kötü” yapan, aslında onun arzularını bastıran, cinsel doyumu neredeyse üreme işlevine hasreden kapitalist toplumdu. Burjuva düzeni insanı kurumsal mekanizmalarla (aile, okul vb) biçimlendirerek doğal cinsellikten uzaklaştırıyor, monoton çalışma hayatında basit bir üretim aracı statüsüne indirgiyordu.</span><span class="dipp" style="font-size:0.82em;"><a class="footnote-link" href="#footnote-225-105" id="footnote-225-105-backlink">105</a></span></p>

      <p class="paragraf para-style-override-6"><span class="char-style-override-7">Avusturyalı düşünür psikanalizin Amerika’da kapitalizme uyum sağlatıcı işlevini ilk sezen düşünürlerden biri olmuştur.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">W. Reich salt kuramcı olarak kalmak istememişti. Siyasete, özellikle de devrime yakın ilgi duyan düşünür 1928’de Avusturya Komünist Partisi’ne üye olmuş ve 1929’da da Sovyet Rusya’ya bir seyahat yaparak sosyalist dünyada psikanaliz alanındaki gelişmeleri yerinde inceleyen tek Batılı düşünür olmuştu. Bu seyahat esnasında Sovyet Rusya’da Freud’la Marx’ı bağdaştırmaya çalışan Vera Schmidt ile de görüşmeler yapmış ve Moskova’da yayımlanan Marksist bir dergide “</span><span class="char-style-override-8">Marksizm ve Psikanaliz</span><span class="char-style-override-7">” başlıklı bir de makale yayımlamıştı. Ne var ki Sovyet Rusya’da psikanaliz aleyhine rüzgârlar tam da bu sırada esmeye başlıyordu. Ve sonunda W. Reich ne İsa’ya ne de Musa’ya yaranabildi; komünist olduğu için Psikanaliz Derneği’nden, psikanalist olduğu için de Komünist Partisi’den kovuldu ve sonra da trajik bir sona sürüklendi.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Sovyet Rusya’da Freud’un öğretisinin tutucu niteliğinin anlaşılması sorunu çözmemişti. Diyalektik Materyalizm’in kişilik ve bilgi kuramı ne olacaktı?</span></p>

      <p class="paragraf para-style-override-6"><span class="char-style-override-7">Bu konuda gözler fizyoloji alanındaki bulgularıyla 1904 yılında Nobel ödülü kazanmış materyalist fizyolojist İ. V. Pavlov’a çevrildi. Bu ortamda Sovyet Halk Komiserleri Konseyi daha 1921 Ocak ayında, “akademisyen Pavlov ve yardımcılarına en kısa zamanda en iyi çalışma koşullarını sağlayan, en geniş yetkilerle donatılmış bir özel komisyon kurulmasını” kararlaştırıyordu.</span><span class="dipp" style="font-size:0.82em;"><a class="footnote-link" href="#footnote-225-106" id="footnote-225-106-backlink">106</a></span> <span class="char-style-override-7">Metnin altında da Lenin’in imzası vardı.</span></p>

      <p class="paragraf para-style-override-6"><span class="char-style-override-7">Pavlov, tecrübeye dayanan çalışmalarında insanların davranışlarını</span> <span class="char-style-override-8">doğuştan</span> <span class="char-style-override-7">olan reflekslerle çevreyle ilişkiler bağlamında</span> <span class="char-style-override-8">kazanılmış</span> <span class="char-style-override-7">olan “şartlı refleksler”in belirlediğini ortaya koymuştu. Yiyecek verilmeden önce belli aralıklarla ışık ya da sesle uyarılan köpeğin salyalarının akması “şartlı refleks”in ders kitaplarına geçen klasik örneği olmuştur. Bu olgu sinir sistemimizin dış dünyayla</span> <span class="char-style-override-8">bastırma-harekete geçirme</span> <span class="char-style-override-7">(inhibition-excitation) mekanizmalarını açıklıyor ve duyu organlarını birer “analizci” organ halinde düşünüyordu. “Analizci organların temel işi”, diyordu Pavlov, “(vücudun) kenarlarındaki her aygıtın dıştan gelen enerjiyi bir sinirsel sürece dönüştürmesidir.”</span><span class="dipp" style="font-size:0.82em;"><a class="footnote-link" href="#footnote-225-107" id="footnote-225-107-backlink">107</a></span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Sovyet Rusya’da Pavlovizm, 1930’lara kadar kısmi bir analiz ve kuram özelliği taşımış, psikanalize olan ilgiyi ve bazı psikologların Marx’la Freud’u bağdaştırma çabalarını önlememişti. Oysa 1930’larda Stalinizm’in kesin zaferinden sonra Pavlovizm</span> <span class="char-style-override-8">Diyalektik Materyalizm</span><span class="char-style-override-7">’in temelini oluşturan genel teoriye dönüştürülüyor ve Freudizm tamamen dışlanıyordu.</span><span class="dipp" style="font-size:0.82em;"><a class="footnote-link" href="#footnote-225-108" id="footnote-225-108-backlink">108</a></span> <span class="char-style-override-7">Freud’un değilse bile yakın çevresinin koyu anti-komünist tutumu, örneğin, sonradan Freud’un biyografı olacak Ernest Jones’un bu yıllarda Almanya’da psikanalizi kurtarmak için solcu Freud’cuları feda ederek Nazilerle uzlaşması gibi olgular da bu süreçte rol oynamıştı. Artık Batılı ülkelerde psikanaliz sadece bir kuramlar demeti ve bir tedavi yöntemi olmaktan çıkmış, örgütü, hiyerarşisi, çıkarları, hizipleri ve militanları olan bir sosyal kategori (korporasyon) haline gelmişti.</span><span class="dipp" style="font-size:0.82em;"><a class="footnote-link" href="#footnote-225-109" id="footnote-225-109-backlink">109</a></span> <span class="char-style-override-7">İkinci Dünya Savaşı ve onu izleyen soğuk savaş Sovyetler Birliği’nde psikanalize karşı tavrı belirlediler. Artık psikanalizin, genel eğilimleri itibariyle, kapitalist cephenin en etkili uyum mekanizmalarından ve ideolojik araçlarından biri haline geldiği kuşkusuz görünüyordu. 1949’da Sovyetler Birliği bu koşullarda psikanalizi “gerici” bir ideoloji olarak ilan ediyor ve Sovyet örneği aynı çizgideki diğer komünist partileri tarafından da izleniyordu. On yıl sonra ise, (J. Lacan ve onun yorumunu paylaşan Althusser’in tutuculukla eleştirdiği) Anna Freud bile, kuşkusuz farklı bir perspektifte, “Psikanalizin memurları,</span> <span class="char-style-override-8">Freud</span> <span class="char-style-override-7">fonlarından doğan kârları mümkün olduğu kadar iyi yöneten, fakat yeni yatırımlar yapmaya da cesaret edemeyen yönetici ve bankacılar gibi hareket ediyorlar” diyecektir.</span><span class="dipp" style="font-size:0.82em;"><a class="footnote-link" href="#footnote-225-110" id="footnote-225-110-backlink">110</a></span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Freud’la Marx’ı barıştırma çabaları 1960’larda yeniden ve farklı koşullarda gündeme geldi Yükselen devrimci dalga, Lenin’in “devrimin somut koşulları” ile ilgili analizine uymayan bir ortamda gelişiyor, Mayıs-68 gençliğine sevimli gelen “gerçekçi ol; imkânsızı iste!” sloganı ortodoks Marksist-Leninist şemaları zorluyordu.</span></p>

      <p class="paragraf para-style-override-6"><span class="char-style-override-7">1960’ların başında “yabancılaşma” ve “hümanizm” kavramları ön plana çıkmış, Anglo-Sakson dünyasında E. Fromm, H. Marcuse gibi düşünürler, kendi aralarında da tartışarak, bireysel psikanalitik kavramları toplumsal eleştiri araçları haline getirmişlerdi. Fromm’un kültürel göreselliğe götüren analizleri, Frankfurt Okulu’ndan Marcuse’ün şimşeklerini çekse bile, iki düşünür de çağdaş kapitalizmde artık “sınıf kavgası”nın geçersiz olduğu hususunda anlaşma içindeydiler. Fromm’un “</span><span class="char-style-override-8">Yabancılaşmış toplum</span><span class="char-style-override-7">”u</span><span class="dipp" style="font-size:0.82em;"><a class="footnote-link" href="#footnote-225-111" id="footnote-225-111-backlink">111</a></span> <span class="char-style-override-7">gibi Marcuse’ün “</span><span class="char-style-override-8">Tek boyutlu insan</span><span class="char-style-override-7">”ı</span><span class="dipp" style="font-size:0.82em;"><a class="footnote-link" href="#footnote-225-112" id="footnote-225-112-backlink">112</a></span> <span class="char-style-override-7">da son tahlilde aynı kapıya çıkıyordu. İlginçtir ki 1960’larda Freud ile Marx’ı uzlaştırma konusunda en dikkate değer adım, paradoksal bir şekilde, Fransız Komünist Partisi içinde en katı duruşları savunan Althusser tarafından atıldı.</span></p>

      <p class="paragraf para-style-override-6"><span class="char-style-override-7">Althusser’in psikanaliz ile çelişkili ilişkilerini, ilerki sayfalarda ayrı bir yazıda ele alıyorum.</span></p>

      <p class="yildiz"><span>* * *</span></p>

      <p class="paragraf para-style-override-6"><span class="char-style-override-7">Bütün anlattıklarımdan şöyle bir sonuç çıkarabiliriz sanıyorum: Şimdiye kadar Freudo-Marksizm adına yapılan tüm kuramsal çabalar, aslında, tarihi maddeci tezleri Freud’un gözlükleriyle okuma ve bireysel psikoloji planında geliştirilen kavramları mekanik bir şekilde toplumsal plana aktarma şeklinde somutlaşmıştır. Bu perspektifte psikanaliz de toplumsal, kültürel ve tarihseli açıklayan bir pilot-bilim koltuğuna oturtulmuştur.</span><span class="dipp" style="font-size:0.82em;"><a class="footnote-link" href="#footnote-225-113" id="footnote-225-113-backlink">113</a></span> <span class="char-style-override-7">Başka bir deyişle Freudo-Marksizm, Freud’un kuramlarını kullanarak ve gerekli gördüğü hallerde revizyona tabi tutarak</span><span class="dipp" style="font-size:0.82em;"><a class="footnote-link" href="#footnote-225-114" id="footnote-225-114-backlink">114</a></span> <span class="char-style-override-7">toplumsal ilişkileri bireysel psikolojinin sınırlarına hapsetme, deforme etme ve yutma çabalarıdır. Bu yüzden Freudizm’de olduğu gibi Freudo-Marksizmde de</span> <span class="char-style-override-8">çalışma hayatı</span> <span class="char-style-override-7">ve</span> <span class="char-style-override-8">emek-sermaye çelişkisi</span> <span class="char-style-override-7">hiç de özel bir dikkat konusu olmamıştır.</span></p>

      <p class="paragraf para-style-override-6"><span class="char-style-override-7">Psikanalitik terapide daha çok cinsel (libidinal) gelişme içinde “belirlenmiş” kişiliklerin uyumlu ve sağlıklı çalışmalarının yolları aranır. Bu yüzden bu eğilimden çıkan siyasal reçeteler şimdiye kadar hep mevcut düzeni savunmuşlar; düzene karşı oldukları istisnai durumlarda da “devrim” değil, “isyan” ve “ayaklanma” çağrısı şeklini almışlardır.</span></p>

      <p class="paragraf para-style-override-6"><span class="char-style-override-7">Oysa Marx’tan hareket eden kişilik kuramı, kişilik oluşumunu biyografik dönemlere göre ele almakta ve toplumsal formasyonlar analizinde olduğu gibi kapitalist üretim biçiminde insan kişiliğini belirleyen sosyal kategorilerin (emeğin ve çalışma hayatının) daha önceki “kişilik” açısından da açıklayıcı olacağını ileri sürmektedir. Daha açık bir ifadeyle, gelişmiş bir kişiliği “Oedipus kompleksi”nden hareket ederek tüm yönleriyle anlamamız olanaksızdır; buna karşılık, o kişiliği belirleyen “toplumsal ilişkiler” demetinden hareket edersek, hem kişiliğin ilk çocuklukta biçimlenen yapılarını (örneğin Oedipus aşamasını nasıl yaşadığını), hem de bu yapıların daha sonra, çalışma hayatının ve sosyal ilişkilerin baş döndürücü zenginliği içinde nasıl özgülleştiğini daha iyi anlayabiliriz. Bu yüzdendir ki “genel teori” niteliği taşıyan ve tüm antropolojik, psikolojik ve psikanalitik kuramlarla diyaloga girme, onlarla tartışma ve onların katkılarını özümleme kapasitesine sahip olan kuram gerçekte psikanaliz değil, tarihi maddeciliktir.</span></p>

      <p class="paragraf para-style-override-6"><span class="char-style-override-7">Marksizmin çağdaş kişilik kuramının merkezine “emek”i oturtması, elbette ki onun, Freud’un klinik gözlemlere dayanan kuramlarını tümüyle yadsıması anlamına gelmez. Eğer yakın tarihlere kadar bu yapıldıysa, bu yadsımaya önemli bir ölçüde psikanalizin yıllarca sosyalizme karşı ideolojik araç olarak kullanılması yol açmıştır. Bugün benzer ideolojik tutum ve saldırılara karşı aynı titizliği gösterirken, psikanalizin insanı daha iyi anlamamıza yardımcı olacak katkılarına dirsek çevirmemiz için de neden bulunmuyor.</span></p>

      <p class="paragraf para-style-override-6"><span class="char-style-override-7">Bu katkıların tartışılması ve sergilenmesi ise ayrı bir sorundur ve Marksistlerle psikanalistlerin diyalog halinde yürütecekleri ayrı bir araştırma konusu olmalıdır.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-90-backlink" id="footnote-225-90">90</a> <span>Serge Moscovici naklediyor,</span> <span class="char-style-override-6">L’Age des Foules,</span> <span>Paris, Fayard, 1981, s. 303.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-91-backlink" id="footnote-225-91">91</a> <span>L. Sève,</span> <span class="char-style-override-6">Marxisme et Théorie de la Personnalité</span><span>; Paris, Editions Sociales, 1975, s. 345.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-92-backlink" id="footnote-225-92">92</a> <span>Elisabeth Roudinesco, Michel Plon;</span> <span class="char-style-override-6">Dictionnaire de la Psychnalyse, B. Malinowski</span> <span>makalesi;</span> <span>Paris, Fayard, 1997, s. 643-645.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-93-backlink" id="footnote-225-93">93</a> <span>Jung’a göre “her bireysel varlıkta, kişisel ve bulanık anımsamaların yanı sıra, Jacob Burchardt’ın kullandığı uygun terimle büyük</span> <span class="char-style-override-6">ilksel</span> <span class="char-style-override-6">imgeler</span> <span>de bulunuyor(du)” ve atalardan gelen bu imgeler babadan oğula geçen kültürel bir tereke oluşturuyordu. Jung, “bazı folklor motiflerinin ve efsane temalarının (örneğin “ejderha” temasının) dünyanın her yerinde aynı biçimlerde yinelenmesini” buna kanıt olarak gösteriyordu. C. G. Jung;</span> <span class="char-style-override-6">Psychologie de L’Inconscient,</span> <span>Cenevre, 1963, s. 126.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-94-backlink" id="footnote-225-94">94</a> <span>C. G. Jung;</span> <span class="char-style-override-6">L’Homme è la Découverte de son Ame;</span> <span>Paris, 1970, II. s. 324.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-95-backlink" id="footnote-225-95">95</a> <span>Bu konuda C. B. Clément’ın açıklamaları için bkz.</span> <span class="char-style-override-6">Le Sol Freudien et la Mutation de la Psychanalyse</span> <span>(</span><span class="char-style-override-6">Pour une Critique Marxiste de la Psychanalyse</span> <span>içinde; Paris, Editions Sociales, 1973, s. 79). S. Freud için bkz.</span> <span class="char-style-override-6">Moise et Monothéisme,</span> <span>Paris, 1948, s. 127.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-96-backlink" id="footnote-225-96">96</a> <span>L. Sève,</span> <span class="char-style-override-6">Pour une Critique Marxiste de la Théorie Psychanalytique</span> <span>başlıklı eserdeki makalesi, s. 211.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-97-backlink" id="footnote-225-97">97</a> <span>Freud kolektif psikolojiyi, temeli cinsel olan, fakat başka kategorilere (aileye, dostlara, kendine vb) karşı da duyulan aşkı ifade eden</span> <span class="char-style-override-6">Libido</span> <span>kavramından hareket ederek açıklıyordu. İlkel kalabalıklar bu yolla, hipnotik bir şekilde “benlik idealleri”nin yöneldiği “lider”e bağlanıyor ve onunla özdeşleşiyordu. “Hararetle kabul etmeliyiz ki”, diyordu Freud, “bireysel psikoloji kolektif psikoloji kadar eskidir; çünkü, bildiğimiz kadarıyla, başlangıçtan itibaren kitleyi teşkil eden bireylerin psikolojisiyle babanın, şefin, liderin psikolojisi olmak üzere iki tip psikoloji vardı.”</span> <span class="char-style-override-6">Psychologie Collective et Analyse du Moi;</span> <span>Paris, 1950, s. 85.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-98-backlink" id="footnote-225-98">98</a> <span>S. Freud,</span> <span class="char-style-override-6">Malaise dans la Civilisation,</span> <span>Paris, 1971, s. 65.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-99-backlink" id="footnote-225-99">99</a> <span>Aynı eser, s. 66.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-100-backlink" id="footnote-225-100">100</a> <span>Bu konuda özlü bir tarihçe için bkz. Michel de Certeau;</span> <span class="char-style-override-6">Histoire et Psychanalyse,</span> <span>Paris, Gallimard-Folio, 2002, s. 97-102. Trotski Pavlov’un yönteminin “tecrübeye”, Freud’un ise “bazen fantastik olan varsayımlara” dayandığını söylüyordu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-101-backlink" id="footnote-225-101">101</a> <span>Sovyetlerde psikanalizin tarihi için bkz. Alexandre Etkind,</span> <span class="char-style-override-6">L’Histoire de la Psychanalyse en Russie,</span> <span>Paris, PUF, 1993.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-102-backlink" id="footnote-225-102">102</a> <span>Bu gelişmenin özlü bir hikayesi için bkz. E. Roudisenco; age, s. 261-268.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-103-backlink" id="footnote-225-103">103</a> <span>Psikanaliz Amerika’da altın çağını 1960’larda yaşamış, daha sonra giderek azalan bir ilgi konusu olmuştur. Freud’un doğumunun yüz ellinci yılında</span> <span class="char-style-override-6">Newsweek</span> <span>dergisi (27 Mart 2006) “Freud öldü mü? Ölmedi mi?” diye bir başlık atmıştı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-104-backlink" id="footnote-225-104">104</a> <span>Marksizmle Freudizmin imkansız izdivacı olan ve Freudo-Marksizmin “İncil”i sayılan bu eserde Reich, faşizmi yaratan iktisadi, ulusal ve sınıfsal nedenleri adeta yok sayıyor, açıklamasında kitlelerin cinsel doyumsuzluklarına yol açan bilinçaltı yapıları vurguluyordu. 1960’ların “cinsel devrim”inde eser çok etkili olmuş, yeni baskıları yayımlanmıştır. 1998 ve 2001’de Fransa’da iki baskı daha yaptığı göz önünde bulundurulursa Batı’da hâlâ okunan bir eser olduğunu söyleyebiliriz.</span> <span class="char-style-override-6">La Psychologie de Masse du Fascisme;</span> <span>Paris, Payot-Rivage; 1998, 2001.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-105-backlink" id="footnote-225-105">105</a> <span>Dominique-Antoine Grisoni;</span> <span class="char-style-override-6">Reich et Marcuse: Avatars du Freudo-Marxisme, Magazine Littéraire,</span> <span>Hors-Série, 1, 2000. (</span><span class="char-style-override-6">Freud et ses Héritiers</span> <span>özel sayısı).</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-106-backlink" id="footnote-225-106">106</a> <span>George Labica,</span> <span class="char-style-override-6">Pavlovisme</span> <span>(</span><span class="char-style-override-6">Dictionnaire Crique du Marxisme</span><span>); s, 853.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-107-backlink" id="footnote-225-107">107</a> <span>Labica naklediyor, age. s. 853. (Pavlov,</span> <span class="char-style-override-6">Oevres Choisies,</span> <span>Moskova, 1954, s. 226). 1950’lerde Fransız komünistlerinin Pavlov’u nasıl değerlendirdikleri hususunda bkz.</span> <span class="char-style-override-6">L’Introduction á L’Oeuvre de Pavlov, Questions Scientifiques, cilt: IV;</span> <span>Paris, Ed. de la Nouvelle Critique, 1953. Michel Foucault da Komünist Partisi’ne üye iken kaleme aldığı ilk eserinde Pavlov’u en bilimsel yaklaşım olarak anlatıyordu. Bkz. M. Foucault,</span> <span class="char-style-override-6">Maladie Mentale et Personnalité,</span> <span>Paris, 1954.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-108-backlink" id="footnote-225-108">108</a> Batı’da (ideolojik bir tavırla) Stalinizm’in “ideolog”ları arasında telakki edilen ve Stalinizmle birlikte itibar kaybına uğrayan Pavlov, aslında, bilimde keyfi genellemelere karşı rezervli, barış ve özgürlük yanlısı bir düşünürdü. Bilimsel bulgularını ve hümanist kişiliğini sergileyen bir çalışma için bkz. Hilaire Cuny, <span class="char-style-override-6">İvan Pavlov et les Reflexes Conditionnés,</span> Paris, Seghers, 1962.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-109-backlink" id="footnote-225-109">109</a> <span>1970’lerde Psikanalitik düzenle (söylem + kurum) iktidar düzeni arasındaki uyumu ağır bir biçimde eleştiren bir deneme için bkz. Robert Castel,</span> <span class="char-style-override-6">Le Psychanalysme,</span> <span>Paris, Union Générale d’Editions, 1976. Yazarın tüm kitap boyunca geliştirdiği teze göre “eğer psikanaliz kontrol kurumlarıyla bu kadar güzel bütünleşiyorsa, bu, mesajının orada olup bitenlerle akrabalığı olmasından ileri geliyordu.” (s. 151.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-110-backlink" id="footnote-225-110">110</a> <span>Elena Pascal naklediyor;</span> <span class="char-style-override-6">Le Psychanalyste est-il le Représentant de l’Ordre Etabli; Le Nouvel Observateur Hors-Série</span> <span>no: 56, Ekim-Kasım 2004:</span> <span class="char-style-override-6">La Psychanalyse en Procès.</span> <span>Althusser’in Lacan’a dayanarak Anna Freud’a yönelttiği eleştiriler için bkz.</span> <span class="char-style-override-6">Psychanalyse et Sciences Humaines,</span> <span>Paris, Livre de Poche, 1996, s. 52, 53.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-111-backlink" id="footnote-225-111">111</a> <span>E. Fromm 1956’da yayımlanan eserinde “insan şu anda kesin bir karar karşısında bulunuyor, diyordu, kapitalizmle komünizm arasında değil, bu iki sistemin ortak özelliği olan robotizm ile hümanist ve cemaatçi sosyalizm arasında!” Bkz.</span> <span class="char-style-override-6">Société Aliénée et Societé Saine, du Capitalisme au Socialisme Humaniste;</span> <span>Paris, Le Courrier du Livre, 1971, s. 338. (</span><span class="char-style-override-6">The Sane Society,</span> <span>Londra, Routledge, 1956). Son yıllarda post-modernizmin moda haline getirdiği “cemaat” fikrinin daha o tarihlerde sosyalizm adına övülmesi dikkat çekicidir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-112-backlink" id="footnote-225-112">112</a> <span>Marcuse, çağdaş kapitalizmi burjuvazi ile proletaryanın “artık tarihi toplumsal değişim aracı olmaktan çıktığı”nı söylüyor ve onları uyum içinde, “kapalı toplumlar” olarak görüyordu. Bu toplumlarda düzeni eleştiren</span> <span class="char-style-override-6">negatif düşünce</span><span>, türdeş ve kapalı toplumu savunan</span> <span class="char-style-override-6">pozitif düşünce</span> <span>haline gelmişti. Sosyo-politik kurtuluş, bastırılmış, libidinal (cinsel) güdülerin, Eros denilen “yaşam güdüsü”nün seferberliği ve salt cinselliğin dışında kalan alanlara da yayılması ile mümkün olacaktı. İlk baskısı 1964’te yapılan eser, Fransızca’ya 1967’de çevrildi ve büyük yankılar uyandırdı. Yazarı Mayıs-68’te ön plana çıkan “3 M” (Marx, Mao, Marcuse) arasına girdi. Bkz.</span> <span class="char-style-override-6">L’Homme Unidimensionnel,</span> <span>Paris, 1968.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-113-backlink" id="footnote-225-113">113</a> <span>Tarih çalışmalarında psikanalizden yararlanma konusunda genel bir değerlendirme yapan Saul Friedlander, tarihçinin “kendi alanından seçilmiş elemanlar sayesinde” psikanalitik varsayımların “inceleşmesine” katkıda bulunacağını ileri sürüyor. Yazar, Freud’un bireyselden toplumsala geçiş şeklini “indirgeyici” buluyor. Bkz.</span> <span class="char-style-override-6">Histoire et Psychanalyse,</span> <span>Paris, 1969, s. 38, 59. Fenomenolojik psikanalizin önde gelen isimlerinden H. Tellenbach da aynı konuda şunları söylemiştir: “Psikanaliz, psikiyatrinin özel bir yöntemi olarak tanımlandığı sürece onu elzem kabul ediyorum. Fakat bir antropoloji statüsüne büründüğü andan itibaren onu ölümcül derecede indirgemeci buluyorum” Hubertus Tellenbach ile söyleşi,</span> <span class="char-style-override-6">Le Monde-Dimanche,</span> <span>7 Mart 1982.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-114-backlink" id="footnote-225-114">114</a> <span>Örneğin H. Marcuse’ün, Freud’un “ölüm itkisi”ni reddettikleri için “revizyonist” olarak nitelediği psikanalistlere (E. Fromm, K. Horney, H. S. Sullivan vb) karşı yürüttüğü polemik için bkz.</span> <span class="char-style-override-6">Eros et Civilisation,</span> <span>Paris, 1963, s. 230 ve devamı.</span></p>
        </div>
      </div>
    </div>
  </div>
</body>
</html>
