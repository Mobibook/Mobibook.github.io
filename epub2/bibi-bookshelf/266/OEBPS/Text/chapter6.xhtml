<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2.1. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-style: italic; font-weight: bold; font-size: 150%;" title="2. Bağışlanma Günü"><br /></h3>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%">Bağışlanma Günü</p>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%"><br /></p>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%"><br /></p>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%"><br /></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">SOLLY bir uzay veleti olmuştu; bir bu gemide, bir o gemide, bir bu dünyada, bir o dünyada yaşayan bir Seyyar kız çocuğu; on yaşına vardığında beş yüz ışık yılı katetmişti. Yirmi beş yaşındayken Alterra'daki bir devrimi yaşamış, Terra'da <span style="font-style:italic">aiji</span>, Rokanan'da yaşlı bir hilferden uzak düşünmeyi öğrenmiş, Hain'deki Okullar'ı kolayca bitirmiş, bu işlem sırasında ışık hızına yakın bir hızla bir yarım milenyum daha atlayarak ölmekte olan katil bir gezegen Kheakh'da kendisine verilen Gözlemci görevinin altından kalkabilmişti. Gençti ama kaşarlanmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Veo Deo'da, kendisine ha bire şuna dikkat etmesi, bunu unutmaması gerektiğini hatırlatıp duran Sefaret'teki tiplerden bıkmıştı; sonuç olarak artık kendisi de bir Seyyardı. Werel'in acayiplikleri vardı; ama hangi dünyanın yoktu ki? Ev ödevlerini yapmıştı, ne zaman kibar davranması gerektiğini, ne zaman geğirmesi gerektiğini, ya da tam tersini, biliyordu. Sonunda kendi başına buyruk olması onu rahatlatmıştı, bu harikulâde küçük şehirde, bu harikulâde küçük kıtadaki, Gatay Kutsal Krallığı'na giden ilk ve tek Ekumen Sefiri olmak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yükseklikten, dikey ışıkları gürültülü caddelere dökülen parlak güneşten, her binanın ardından inanılmaz şekilde yükselen zirvelerden, yakındaki büyük yıldızların gün boyunca yandığı koyu mavi gökten, altı ya da yedi ay parçası altında göz kamaştıran gecelerden, kara gözlü, dar kelleli, uzun dar elli ve ayaklı, uzun boylu insanlardan, o muhteşem insanlardan, kendi insanlarından sarhoş olmuştu günlerce. İnsanların hepsini çok seviyordu. Onları haddinden biraz fazla görüyor olsa da.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tamamen kendi kendine geçirdiği son zaman, Gatay tarafından yollanan, onu Voe Deo'dan alıp okyanus üzerinden aşıran havakaydırağındaki yolcu kabininde geçirdiği birkaç saatti. Ufak havaalanında Kral ve Konsey tarafından yollanmış kızıl, kahverengi ve turkuvaz renkleri içinde gösterişli bir rahip ve memur delegasyonu tarafından karşılanmış ve hızla, saatler boyunca bol bol kibarlık edilen ama tabii ki hiç geğirilmeyen Saray'a gitmişti: Ufacık tefecik kalmış yaşlı majestelerine takdim, Yüce Filanca'ya, Lord Hoozibilmemkimler'e takdim, nutuklar, bir şölen: Her şey önceden tahmin edilebilen Şeylerdi, hiçbir sorun yoktu, hatta şölende tabağındaki devasa, kesilemez kızarmış çiçek bile. Ama yanında, daha ufak havaalanındaki ilk andan başlayarak bu anı takip eden bütün zamanlarda tedbir mahiyetinde, arkasında veya yanında veya çok yakınında iki adam vardı: Rehberi ve Muhafızı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adı San Ubattat olan rehberi Gatay'da onu konuk eden hükümet tarafından tutulmuştu; tabii ki rehber kadının her hareketini hükümete rapor ediyordu fakat olabilecek en nazik ajandı; durmadan kadın için işleri yoluna koyuyor, ona nelerin beklendiğini veya nelerin bir gaf olabileceğini yalın bir şekilde ima ediyordu; mükemmel bir dilbilimciydi, her şeyi her an tercüme etmeye hazırdı. San fena sayılmazdı. Ama muhafız bambaşka bir şeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Onu peşine bu dünyada Ekumen'e evsahipliği yapanlar, Werel'deki baskın güç, büyük ulus Voe Deo takmıştı. Voe Deo'daki Sefarette bir muhafıza ihtiyacı olmadığını ve bir muhafız istemediğini bildirerek hemen karşı çıkmıştı. Gatay'da onu yakalamaya çalışan kimse yoktu ve varsa bile o kendi başının çaresine bakmayı tercih ederdi. Sefaret içini çekti. Üzgünüz, dediler. Başka çaren yok. Voe Deo'nun, ekonomik olarak bağımlı, aslında yanaşma bir eyalet olan Gatay'da askeri bir varlığı var. Gatay'ın meşru hükümetini yerli terörist gruplara karşı korumak Voe Deo'nun ilgi alanındadır ve sen de onların ilgilendikleri şeylerden birisin. Bu konuda tartışma hakkımız yok.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sefaret ile tartışılmayacağını biliyordu ama Binbaşı'ya boyun eğemezdi. Adamın askeri unvanı olan rega'yı, Terra'da görmüş olduğu bir oyundan, arkaik bir söz olan "Binbaşı" olarak tercüme etmişti. O binbaşı madalya ve nişanlarla kaplı, içi doldurulmuş bir üniformaydı. Pöflüyor, caka satıyor, emrediyordu ve sonunda patlayarak içindekiler dışına çıkıyor, paramparça oluyordu. Ah keşke bu Binbaşı da patlasaydı! Aslında tam olarak caka sattığı yoktu, hatta doğrudan öyle emir falan da vermiyordu. Taş gibi bir kibarlığı vardı, odun gibi sessiz ve sertti ve katılaşmış bir ölü gibi soğuktu. Kısa bir süre sonra adamla konuşma girişimlerinden vazgeçti; o ne derse desin adam, dinlemeyen veya dinlemeye hiç niyeti olmayan birinin hazır ahmaklığıyla, insanlıktan resmen yoksun bir subay gibi, Evet Hanfendi, ya da Hayır Hanfendi, diye cevap veriyordu. Üstelik bütün umumi mahallerde, gece gündüz, sokakta, alışveriş ederken, işadamlarıyla ve memurlarla toplantıdayken, şehri gezerken, sarayda, dağların tepesine yükselen balonda hep onunla birlikteydi — her yerde, yatak hariç her yerde onunla birlikteydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yatakta bile genellikle istediği kadar yalnız kalamıyordu; çünkü geceleri Rehber ile Muhafız evlerine gidiyordu ama yatak odasının girişinde —Majesteleri'nin bir armağanı, kadının kendi özel malı olan— Hizmetçi uyuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yıllar önce, kölelikle ilgili bir yazıda o kelimeyi ilk öğrendiğinde yaşadığı hayreti hatırladı. "Werel'de hâkim kasta sahip, çalışan kesime de mal adı verilir. Sadece sahiplere kadın veya erkek diye hitap edilir; mallara ise kuladam, kulkadın denirdi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Evet, işte o da bir mal sahibi olmuştu. Bir kralın armağanı geri çevrilmezdi. Onun malının adı Rewe'ydi. Büyük bir ihtimalle Rewe de bir ajandı ama buna inanması çok güçtü. Solly'den birkaç yaş büyük, ağırbaşlı, eli açık; Solly pembemsi bir kahverengi, Rewe ise mavimtırak bir kahverengi olsalar da hemen hemen onunla aynı ten rengi koyuluğuna sahip bir kadındı. Avuçlarının içi narin bir gök mavisiydi. Rewe'nin davranışları kibardı; bir zarafeti, bir feraseti, ne zaman istenildiği ve ne zaman istenmediğine dair şaşmaz bir hissi vardı. Solly tabii ki ona eşit bir insan gibi davranıyordu; daha ta ilk başında hiçbir insanın, sahiplenmek şöyle dursun, bir başkasını hükmü altına almaya hakkı olduğuna inanmadığını, Rewe'ye hiç emir vermeyeceğini ve dost olacaklarını umduğunu beyan etmişti. Rewe bunları, ne yazık ki, yeni birtakım emirler olarak kabul etti. Gülümseyerek, evet, dedi. Nihayetsizce hürmetkârdı. Solly'nin söylediği veya yaptığı herhangi bir şey bu kabulleniş içine batıp kayboluyor, Rewe'yi hiç değiştirmiyordu: Hizmete hazır, nazik, kibar fiziksel bir varlık, tam elinizin ulaştığı noktanın az ötesinde. Gülümsüyor, evet diyordu ama ona ulaşılıp dokunulamıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Solly, Gatay'daki ilk gününün ilk vızıltılarından sonra Rewe'ye ihtiyacı olduğunu, dertleşebileceği bir kadın olarak gerçekten ona ihtiyacı olduğunu düşünmeye başlamıştı. Kadınların daireleri olan, "Ev" dedikleri <span style="font-style:italic">b</span><span style="font-style:italic">eza</span>'larında gizli yaşayan sahip kadınlarla karşılaşabilmesinin hiçbir yolu yoktu. Rewe dışında bütün kulkadınlar birilerinin malıydı, yani onun onlarla konuşma hakkı yoktu. Tek karşılaşabildiği erkeklerdi. Bir de hadımlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu da inanması güç başka bir şeydi, yani bir adamın erkekliğinden küçük bir sosyal mevki için vazgeçmesi; ama Kral Hotat'ın sarayında böyle adamlarla hep karşılaşıyordu. Mal olarak doğan bu adamlar hadım olarak kısmi özgürlüklerine kavuşuyor ve kendi sahipleri arasında hatırı sayılır bir güce ve güvenilirliğe sahip oluyorlardı. Sarayın vekilharcı olan hadım Tayandan, kendi hiçbir şeye hükmedemeyen ama Konsey'de sözde mevki sahibi olan Kral'a hükmediyordu. Konseyde çeşit çeşit lord vardı ama sadece tek bir çeşit rahip vardı, Tualciler. Sadece mallar Kamye'ye tapıyorlardı; yüz yıl kadar önce monarşi Tualci olunca Gatay'ın asıl dini bastırılmıştı. Werel konusunda, kölelik ve belli bir cinsin hâkimiyeti hariç, hiç hoşlanmadığı bir şey varsa, o da dinlerdi. Hanım Tual hakkındaki şarkılar çok güzeldi; heykelleri ve Voe Deo'daki büyük tapınaklar da muhteşemdi, çok dolambaçlı olmasına rağmen <span style="font-style:italic">Arkamye</span> de güzel bir öyküye benziyordu; ama o felaket kendini beğenmişlikleri, hoşgörüsüzlükleri, rahiplerin ahmaklıkları, iman adına her zulmü haklı çıkartan o iğrenç doktrinler! Aslında, dedi Solly kendi kendine, Werel'de sevdiği bir şey var mıydı?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ve hemen kendi kendine cevap verdi: Çok seviyorum, çok seviyorum. Bu garip, minik güneşi, kırık ay parçalarını, buzdan duvarlar gibi yükselen dağları ve insanları — hayvan gözleri gibi akları olmayan kara gözlerini, siyah cama, karanlık sulara benzeyen, gizemli gözlerini çok seviyorum. Onları sevmek istiyorum, onları anlamak istiyorum, onlara ulaşmak istiyorum!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fakat Sefaret'in sidiklilerinin bir konuda haklı olduklarını itiraf etmeliydi: Werel'de kadın olmak zordu. Hiçbir yere uymuyordu. Etrafta tek başına dolaşıyordu, bir pozisyonu vardı; yani içinde bulunduğu koşullara göre bir çelişki abidesiydi: Normal kadınlar evde kalırdı, görünmezdi. Sadece kulkadınlar sokaklara çıkar veya yabancılarla karşılaşır veya bir kamu işinde çalışırdı. Bir sahip gibi değil, bir mal gibi davranıyordu. Ama öte yandan çok muazzam bir şeydi, bir Ekumen sefiriydi; üstelik Gatay Ekumen'e katılmayı ve sefirlerini gücendirmemeyi çok istiyordu. Böylece onunla Ekumen işleri hakkında konuşan memurlar, saraylılar ve işadamları ellerinden geleni yapıyorlardı: Ona, sanki bir erkekmiş gibi davranıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yapmacık tavırlar hiçbir zaman tam olmuyor ve genellikle başlamadan bitiyordu. Zavallı yaşlı Kral sanki kadın onun yatak ısıtıcılarından biriymiş gibi belirsiz bir izlenim içinde, büyük bir gayretle kadına körü körüne tutunmuştu. Bir tartışma sırasında kadın Lord Gatuyo'ya karşı çıkınca, adam kendisine cevap veren sanki pabuçlarıymış gibi boş bir hayretle ona bakakalmıştı. Onun bir kadın olduğunu düşünüyordu. Ama genelde cinsiyetsizlik işe yarıyor, onlarla çalışmasını olanaklı kılıyordu; kadın kendini oyuna uydurmaya başlamıştı; Rewe'nin yardımıyla, onlara özellikle dişi görünecek şeylerden kaçınarak kendisine Gatay'daki erkek sahiplerin giysilerine benzeyen giysiler yapmıştı. Rewe eli çabuk, zeki bir terziydi. Parlak, ağır, üzerine sıkı sıkı oturan pantolonlar kullanışlı ve uygun olmuştu; işlemeli ceketler ise son derece sıcak tutuyordu. Bu giysileri giymeyi seviyordu. Fakat onu bir türlü olduğu gibi kabul edemeyen bu adamlar için kendisini cinsiyetsiz hissediyordu. Bir kadınla konuşmaya ihtiyacı vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sahip adamlar aracılığıyla saklı sahip kadınların bir kısmıyla karşılaşmaya çalışınca değil kapısı, deliği bile olmayan bir nezaket duvarıyla karşılaştı. Ne güzel bir fikir; havalar biraz düzelsin hemen ziyaretiniz için bir şeyler hazırlayalım! Sefire'nin, Mayoyo Hanım ve kızlarımı ağırlaması bana ne kadar şeref verir fakat benim ahmak, köylü kızlarım affedilemeyecek kadar mahcuptur — eminim anlıyorsunuzdur. A, tabii, tabii, avluda bir gezinti — ama şimdi olmaz, şimdi sarmaşıklar çiçeksizken! Sarmaşıkların çiçek açmasını beklemeliyiz!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Konuşabilecek kimse, kimse yoktu, ta ki Makil Batikam'la karşılaşıncaya kadar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu bir olay olmuştu: Voe Deo'dan gelen gezgin bir trup. Gatay'ın minik dağlık başkentinde —tabii ki hepsi erkek olan— tapınak dansçılarından ve Werel televizyonunda tiyatro diye anılan o aşırı duygusal gösterilerden başka eğlence namına pek bir şey yoktu. Solly, "ev"lerin içine bir göz atabilir umuduyla bu sırılsıklam hikâyelerin bir kısmına inatla girmiş fakat hepsi Binbaşı'ya benzeyen dik başlı eşşek kahramanları şerefleriyle savaşlarda ölürken, aşklarından ölen aygın baygın kızları midesi kaldırmamıştı. Bu arada da Merhametli Tual hafifçe kısılmış, bir ilahilik belirtisi olarak beyazları görünen gözlerle, bulutlar arasından uzanarak âşıkların ölümlerine tebessüm ediyordu. Solly Werelli erkeklerin tiyatro seyretmek için hiç televizyonu açmadıklarını fark etti. Artık nedenini biliyordu. Fakat çeşitli beyler ve işadamları tarafından kendi şerefine sarayda verilen resepsiyonlar ve tertiplenen eğlenceler son derece sıkıcıydı: Her zaman sırf erkek oluyordu çünkü Sefire oradayken esir kızları getirmezlerdi; onlara hanımefendi gibi davranmayan bir kadın olduğunu hatırlatacağından o da orada bulunan en hoş adamla bile cilveleşemezdi, onlara erkek olduklarını hatırlatamazdı. Makil kumpanyası geldiğinde köpük çoktan sönmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Güvenilir bir adabı muaşeret danışmanı olan San'a, gösteriye gitmesinin uygun olup olmadığını sormuştu. Adam eveleyip geveledikten sonra sonunda haddinden fazla yağlı bir incelikle erkek kılığına girip gittikten sonra bir sakıncası olmayacağını ima etti. "Kadınlar, biliyorsunuz ki, umumi yerlere gitmez. Fakat bazen göstericileri o kadar çok görmek isterler ki, bilirsiniz ya? Amatay Hanım, her yıl kocasının giysilerini giyip Lord Amatay ile giderdi; herkes bunu bilir, kimse bir şey söylemezdi — bilirsiniz ya. Size, sizin gibi ulu bir kişiye gelince bunun bir sakıncası olmaz. Kimse bir şey söylemez. Hiç, hiç sakıncası olmaz. Tabii ki ben sizinle gelirim, rega sizinle gelir. Yanınızda dostlarınız olsun istersiniz değil mi? Üç yakın ahbap çavuş eğlenceye gidiyor ha? Ha?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ha, ha, dedi kadın yumuşak başlılıkla. Ne eğlence, ne eğlence! Ama buna değer diye düşündü, Makilleri görmek için.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Makiller hiç televizyona çıkmazlardı. San'ın ciddiyetle belirttiği gibi bazıları yakışıksız olan gösterilerine evdeki genç kızların maruz kalmaması gerekirdi. Sadece tiyatrolarda oynarlardı. Palyaçolar, dansçılar, fahişeler, aktörler, müzisyenler: Makiller bir çeşit altsınıf oluşturuyordu, şahsen sahip olunamayan yegâne mallar onlardı. Sahibinden Eğlence Şirketi tarafından satın alınan yetenekli bir köle oğlan o andan itibaren hayatının geri kalan zamanında onu eğitip, ona gözkulak olan Şirket'in malı olurdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Altı, yedi sokak ötedeki tiyatroya yürüdüler. Makillerin hepsinin travesti olduğunu unutmuştu, aslında onları, dönüp bir sürü oluşturan, havada süzülen koca kuşların dakikliği, gücü ve zarafetiyle, uçarcasına sahneye çıkan o uzun boylu dansçıları ilk gördüğünde bunu hatırlamamıştı. Güzellikleriyle büyülenerek hiçbir şey düşünmeden seyrediyordu ki müzik değişti ve içeri palyaçolar girdi, gece kadar siyah, sahipler kadar siyah, cafcaflı uzun etekler giymiş, mücevher dolu muhteşem fırlak göğüslü, cılız, baygın seslerle şarkı söyleyen palyaçolar. "Ay, lütfen ırzıma geçmeyin iyi yürekli Beyim, yo, yo, şimdi olmaz!" Bunlar erkek, bunlar erkek! demişti Solly, kendini tutamadan gülmeye başlayarak. Batikam, olağanüstü dramatik bir monolog olan başrol bölümünü bitirinceye kadar kız ona hayran kalmıştı. "Onunla tanışmak istiyorum," dedi perde arasında San'a. "Şu aktörle — Batikam."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">San, bunun nasıl ayarlanabileceğim ve bu işten nasıl biraz para kazanabileceğini düşündüğünü ortaya koyan karışık bir ifadeyle bakıyordu. Fakat Binbaşı her zamanki gibi tetikteydi. Bir baston gibi dimdik duran adam San'a bakmak için başını belli belirsiz bir çevirdi. San'ın ifadesi değişmeye başladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Eğer kadının ricası olmayacak bir şey olsaydı San ya kaş göz işareti yapar, ya da söylerdi. Doldurulmuş Binbaşı onu bal gibi denetlemeye, "kendi" kadınlarından biri gibi kadının elini ayağını bağlamaya çalışıyordu. Adama meydan okumanın tam zamanıydı. Dönerek doğrudan adama baktı, "Rega Teyeo," dedi, "senin benim yoldan çıkmamamı sağlamak için emir almış olduğunu biliyorum. Ama bana veya San'a bir emir vereceksen bunu yüksek sesle söylemelisin ve bunlar haklı olmalı. Öyle göz kırpmaların veya saçma sapan kaprislerinle beni yola getiremezsin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hatırı sayılır bir sessizlik olmuştu, gerçekten son derece ağız sulandırıcı, insanı tatmin edici bir sessizlik. Binbaşı'nın yüz ifadesinin değişip değişmediğini anlamak zordu; loş tiyatro ışıkları adamın mavimsi siyah yüzündeki ayrıntıları göstermiyordu. Fakat adamın hareketsizliğinde, onu durdurmuş olduğunu anlatan donuk bir şeyler vardı. Sonunda adam, "Ben sizi korumakla görevliyim Sefirem," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Makiller beni tehdit mi ediyor? Ekumen sefirinin Werel'in büyük sanatçılarından birini tebrik etmesinde bir mahzur mu var?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yine buz gibi bir sessizlik. "Hayır," dedi adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O halde, gösteriden sonra Batikam ile konuşmak için sahne arkasına giderken bana refakat etmeni rica ediyorum senden."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tek, gergin bir baş işareti. Tek, gergin, kibirli, yenilgiye uğramış bir baş işareti. İlk puan! diye düşündü Solly ve ışık ressamlarını, erotik dansçıları, gecenin son gösterisi olan tuhaf bir biçimde duygusal ufak piyesi zevkle seyretmek için yerine yerleşti. Kadim bir şiirdi, anlaması güç fakat aktörler o kadar güzel, sesleri o kadar dokunaklıydı ki kadın, nedenini pek anlayamadığı halde gözlerinin yaşardığını fark etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">"Ne yazık ki makiller hep <span style="font-style:italic">Arkamye</span>'den ilham alıyorlar," dedi San kendini beğenmiş, dindarca bir hoşnutsuzlukla. San pek öyle yüksek sınıf bir sahip değildi, aslında hiç malı yoktu; ama bir sahip, bağnaz bir Tualciydi ve bunu kendi kendine hatırlatmaktan büyük zevk alırdı. "Tual'ın Vücut Buluşlarından alınacak sahneler böyle bir seyirci için daha uygun düşerdi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eminim sen de aynı fikirdesindir Rega," dedi kadın, kendi ironisinden keyiflenerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kesinlikle katılmıyorum," dedi adam; bunu o kadar hissiz bir kibarlıkla söylemişti ki kadın önce adamın konuştuğunu fark etmemişti; sonra da bu önemsiz bilmeceyi yollarını bulma, arka sahneye ve göstericilerin soyunma odalarına kabul edilme telaşı içinde unutmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadının kim olduğunu fark ettiklerinde yöneticiler bütün diğer göstericileri ortadan yok ederek onun Batikam (yanında San ve Binbaşı ile tabii ki) yalnız kalmasını sağlamaya çalıştılar; ama kadın yo, yo, yo, dedi, bu güzel sanatçılar rahatsız edilmemeli, bırakın Batikam ile biraz konuşayım yeter. Orada, herhangi bir dünyadaki herhangi bir sahne arkasında olduğu gibi; kostümler, yarı çıplak insanlar, bozulmuş makyajlar, kahkahalar, gösteriden sonra eriyip giden gerginlik dolu telaşın ortasında durmuş, inceden inceye işlenmiş kadim bir kadın giysisi içinde duran zeki, kuvvetli adamla konuşuyordu. Hemen anlaşıvermişlerdi. "Benim evime gelebilir misin?" dedi kadın. "Zevkle," dedi Batikam ve gözleri San'ın ya da Binbaşı'nın yüzüne kaymadı bile: O güne kadar karşılaştığı, yapmaları veya söylemeleri gereken şey için Muhafızı veya Rehberinin iznini almak için onlara bakmayan ilk köle. Şaşırıp şaşırmadıklarını anlamak için bakışlarını onlara çevirdi. San'da dolaplar çeviren birinin ifadesi vardı, Binbaşı gergin görünüyordu. "Kısa bir süre sonra gelirim," dedi Batikam. "Değişmem gerek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Birbirlerine gülümsediler ve kadın ayrıldı. Havadaki vızıltı yeniden başlamıştı. Yakındaki koca yıldızlar ateşten üzüm salkımları gibi birbirlerine yanaşmış asılı duruyordu. Aylardan biri buzlu dağ zirvelerinden yuvarlanarak çıktı, bir başkası sarayın kıvrımlı çizgileri olan sivri tepeli kuleleri üzerinde bir tarafa meyilli bir lamba gibi iki yana sallana sallana yükseldi. Kadın giydiği erkek giysisinin özgürlüğünün ve sıcaklığının tadını çıkartarak karanlık cadde boyunca iri adımlarla ilerleyip San'ı kendisine ayak uydurabilmek için koşuşturmak zorunda bıraktı; uzun bacaklı Binbaşı ona ayak uydurabiliyordu. Bir sesin yüksek ve tiz bir şekilde "Sefire!" diye bağırdığını duyunca başını çevirip baktı; sonra Binbaşının bir revağın gölgesi altında biriyle güreştiğini görünce savrulurcasına geri döndü. Binbaşı kendisini kurtardıktan sonra kadının kolunu tüm gücüyle kavrayıp çekerek koşmaya zorladı. "Bırak!" dedi kendini kurtarmaya çalışarak; adama bir aiji hamlesinde bulunmak istemiyordu ama başka bir şeyin de kendisini kurtaracağı yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Binbaşı, bir yan sokağa sokmak için ona aniden asılınca kadın neredeyse dengesini kaybediyordu; adamın kolunu tutmasına izin vererek onunla birlikte koşturdu. Hiç beklenmedik bir şekilde kadının sokağına, bahçe kapısına varıp geçtiler, tek bir sözle kapısı açılan eve girdiler — bunu nasıl becermişti? "Nedir bütün bu olup bitenler?" diye sordu kadın kendini kolaycacık kurtarıp, kolunda adamın elinin morarttığı yeri tutarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Binbaşı'nın yüzündeki neşeli tebessümün son pırıltısını gören kadın çok hiddetlendi. Zar zor nefes alan adam sordu: "Bir yerin acıdı mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Acımak mı? Senin tutup asıldığın yer evet, acıdı — ne yaptığını sanıyordun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Adamı uzakta tutmaya çalışıyordum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hangi adamı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Binbaşı hiçbir şey söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bana sesleneni mi? Belki de benimle konuşmak istiyordu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra Binbaşı, "Olabilir," dedi. "Gölgedeydi. Silahlı olabileceğini düşündüm. Çıkıp San Ubattat'a bakmam gerek. Lütfen ben geri gelinceye kadar kapıyı kitli tutun." Emirleri verirken kapıdan çıkmıştı; onun bu emirlere uymayacağı aklına gelmiyordu bile; Solly de köpürerek uydu. Kendi başının çaresine bakamaz mı zannediyordu onu? Etraftaki köleleri kadını "korumak" için tekmeleyerek, onun hayatına burnunu sokmasına ihtiyacı olduğunu mu sanıyordu? Belki de bir aiji düşüşünün ne olduğunu öğrenmesinin zamanı gelmişti. Adam güçlü ve çevikti ama gerçek bir eğitimden yoksundu. Bu tür amatörce müdahaleler dayanılacak gibi değildi, gerçekten dayanılacak gibi değildi; Sefaret'e bir protesto daha çekmeliydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yedeğinde sinirli, utanç içinde San'la adamı içeri alır almaz, "Bir parolayla kapımı açtın," dedi. "Gece, gündüz içeriye girme hakkın olduğu hakkında bana bilgi veren olmadı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam yeniden o askeri donukluğuna geri dönmüştü. "Evet hanfendi," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bir daha böyle bir şey yapmayacaksın. Bir daha beni o şekilde tutmayacaksın. Eğer öyle bir şey yapmaya kalkarsan canını yakacağımı söylemek zorundayım. Eğer seni telaşlandıran bir şey olursa bana ne olduğunu söyle ve ben gerektiği gibi hareket edeyim. Şimdi, lütfen gider misin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Memnuniyetle hanfendi," dedi adam, olduğu yerde dönerek, uygun adım çıktı gitti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ah Hanımefendi — Ah Sefiremiz," dedi San, "o tehlikeli bir insandı, son derece tehlikeli insanlardır, çok üzgünüm, ne onur kırıcı..." Adam gevelemeye devam etti. Sonunda San'ın gölgedeki adamın kim olduğunu düşündüğünü söylemesini sağladı; hâlâ Gatay'ın eski dinine bağlı kalan, bütün inançsızları ve yabancıları reddeden ve onları öldürmek isteyen dini muhaliflerden biri. "Bir köle mi?" diye sordu kadın ilgiyle; adam şoke olmuştu — "Yo, yo, yo, gerçek bir insan, bir adam — ama son derece yolundan sapmış bir fanatik, dinsiz bir fanatik! Bıçakçı, diyorlar kendilerine. Ama bir insan Hanımefendi — Sefiremiz, kesinlikle bir insan!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sefirenin, bir malın kendisine dokunabileceğim düşüyor olma ihtimalinin düşüncesi bile adamı, en az yeltenilen saldırı kadar üzmüştü. Sanki böyle bir şey olmuşçasına.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Solly düşündükçe, tiyatroda Binbaşı'nın ağzının payını verdiği için, ona da, kadını "koruyarak" ağzının payını vermek için bir bahane yaratmış olup olmadığını merak etmeye başlamıştı. Eh, bir daha bunu deneyecek olursa, kendini karşı duvara baş aşağı yapışmış bulurdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Rewe!" diye seslendi ve köle kadın her zamanki gibi anında belirdi. "Aktörlerden biri geliyor. Bize biraz çay, işte o tür ikramlardan hazırlar mısın?" Rewe gülümseyerek "evet," dedi ve yok oldu. Kapı çalındı. Kapıyı Binbaşı açtı —dışarıda nöbet tutuyor olmalıydı— ve Batikam içeri girdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Makilin hâlâ kadın giysileri içinde olacağı hiç aklına gelmemişti; ama adam sahne dışında da böyle giyiniyordu, o kadar debdebeli değildi ama piyeslerdeki aygın baygın hanımların giydikleri narin, dökümlü kumaşlı, koyu, ince renkler içinde bir zarafetle giyinmişti. Bunun, kendi erkek kostümüne hatırı sayılır bir cazibe kattığını hissetti kadın. Batikam, ağzını açıncaya kadar insanın aklını başından alacak bir görünüşü olan Binbaşı kadar yakışıklı değildi; ama çekiciydi, kendinizi ona bakmak zorunda hissediyordunuz. Sahiplerin o kadar gurur duydukları (gerçi oldukça fazla sayıda siyah mal olduğu da Solly'nin dikkatini çekmişti: tabii ki her köle kadın aynı zamanda sahibinin cinsel hizmetkârı da oluyordu) mavimsi siyah değil de koyu grimsi bir kahverengiydi teni. Bakışları yavaş, tatlı bir tebessümle onu, San'ı ve kapıda duran Binbaşı'yı tararken, pırıl pırıl siyah makyajının altından, makilin yüzünde yoğun, belirgin bir zekâ ve sempati parlıyordu. Bir kadın gibi gülüyordu, sıcacık bir kıpırtıyla, öyle erkek kahkahalarıyla değil. Elini Solly'ye uzattı; kadın ilerleyerek adamın ellerini tutarak, "Geldiğin için çok teşekkür ederim Batikam!" dedi. Adam da, "Bunu benden istediğiniz için ben teşekkür ederim Yabancı Sefire!" diye cevap verdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"San," dedi kadın, "senin gitme zamanın geldi galiba?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın konuşmak zorunda kalıncaya kadar, sadece ne yapması gerektiği hakkındaki kararsızlığı San'ı yavaşlatmış olabilirdi. Hâlâ bir an için tereddüt ettikten sonra büyük bir yağcılıkla gülümseyerek, "Evet, son derece üzgünüm, size iyi geceler Sefire! Sanırım yarın öğlen vaktinde Madenler Dairesi'nde olacaktık, değil mi?" Geri geri giderken, kapıda bir kazık gibi duran Binbaşıya çarptı. Kadın sorgusuz sualsiz dışarı çıkmasını emretmek, hangi cüretle içeri girdiğini sormak için Binbaşıya bakmıştı — ki yüzündeki ifadeyi gördü. Bir kereliğine yüzündeki ifadesiz maske çatladı; ortaya çıkan şey bir aşağılamaydı. Kuşkucu, iç bulandırıcı bir aşağılama. Sanki bok yiyen birini seyretmeye mecbur kalmış gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Çık dışarı," dedi kadın. Her ikisine de sırtını döndü, sonra, "Gel Batikam; sahip olduğum tek mahremiyet burada," diyerek makili yatak odasına götürdü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Daha önce atalarının doğmuş olduğu yerde doğmuştu, Noeha'nın eteklerindeki tepelerdeki eski ve soğuk evde. Anası bir asker karısı olduğu için ve artık da bir asker anası olduğundan, onu doğururken bağırmamıştı. Sosa'da görev başında ölmüş olan büyük amcasının ismi verilmişti ona. Safkan veot soyundan gelen fakir bir ailenin katı disiplini altında büyümüştü. Babası izindeyken ona bir askerin bilmesi gereken sanatları öğretmişti; babası göreve gittiğinde yaşlı Mal-Çavuş Habbakam, yaz kış demeden sabah beşte ibadet, kısa kılıç idmanları ve kırlarda koşuyla başlayan dersleri devralıyordu. Annesi ve büyük annesi, daha iki yaşına varmadan ona, terbiye başta olmak üzere, bir adamın bilmesi gereken diğer sanatları öğretmişti; ikinci yaş gününden sonra tarih, şiir, konuşmadan ve kıpırdamadan oturmayı öğretmekle devam etmişlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Çocuğun günleri derslerle dolu, disiplinle çevriliydi; ama çocukların günleri uzun olur. Özgürlük için de zaman ve zemin oluyordu; çiftlik avlusunun ve açık tepelerin özgürlüğü. Evcil hayvanların, tilkiköpeklerinin, koşan köpeklerin, benekli kedilerin, avlanan kedilerin, çiftlikteki büyükbaş hayvanların, büyük atların dostluğu vardı; yoksa başka arkadaşı yoktu. Habbakam'ın ve iki evkadınının dışındaki aile malları sahipleriyle birlikte sonsuzluktan beri oturdukları taşlı dağ eteklerinde ortakçı olarak çalışıyordu. Çocukları soluk benizli, utangaçtı; daha şimdiden bir ömür boyu sürecek olan işlerinde iki büklüm olmuş, tarlaları ve dağlarının gerisindeki her konuda cahillerdi. Bazen Teyeo ile yüzerlerdi, yazları, nehrin oluşturduğu su birikintilerinde. Bazen birkaç tanesini kendisiyle askercilik oynamak için toparlayabiliyordu. "Hücum!" diye bağırıp görünmez düşmana saldırdığında, bir garip, kaba, sırıtık duruyorlardı. "Beni izleyin!" diye bağırıyordu acı acı; onlar da peşinden paldır küldür gidiyor, ağaç dalından tüfekleriyle dışın, dışın diye rasgele ateş ediyorlardı. Genellikle iyi huylu kısrağı Tasi üzerinde veya avcı kedisi yanında tek başına gidiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yılda birkaç kez topraklarına ziyaretçiler, akrabalar ya da Teyeo'nun babasının silah arkadaşları, çocuklarını ve ailelerini de alıp gelirlerdi. Teyeo sessizce ve kibarca çocuk konuklara etrafı gezdirir, onları hayvanlarla tanıştırır, atla geziye çıkartırdı. Sessizce ve kibarca kuzeni Gemat ile birbirlerinden nefret etmeye başlamışlardı; on dört yaşında evin arkasındaki bir açıklık alanda bir saat boyunca, sonunda sözsüz bir ittifakla güreşi bırakıp sessizce, herkesin akşam yemeğine oturmak için hazırlandığı eve dönünceye kadar güreş kurallarına kılı kılına uyarak, amansızca birbirlerini avlayarak, gittikçe daha çok kan revan içinde kalıp yorularak, gittikçe aşırıya kaçarak güreşmişlerdi. Herkes onlara bakıp bir şey söylememişti. Aceleyle yıkanıp, aceleyle sofraya gitmişlerdi. Yemek boyunca Gemat'ın burnundan kan sızmıştı; Teyeo'nun da çenesi öyle ağırıyordu ki yemek yemek için ağzını açamıyordu. Kimse bir yorumda bulunmadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sessizce ve kibarca, her ikisi de on beş yaşına gelince Teyeo ile Rega Toebawe'nin kızı birbirlerine âşık oldular. Ziyaretlerinin son gününde dile getirilmemiş olan bir ortak hareketle kaçarak, yan yana at binmişlerdi, saatlerce, konuşmaya bile utanarak. Binmesi için kıza Tasi'yi vermişti. Atları sulamak ve dinlendirmek için tepelerdeki vahşi bir vadide attan inmişlerdi. Sakin sakin akan bir derenin yanında yan yana oturmuşlardı, çok da yakın değillerdi. "Seni seviyorum," demişti Teyeo. "Seni seviyorum," demişti Emdu, parlak siyah çehresini yere çevirerek. Birbirlerine ne bakmışlar, ne dokunmuşlardı. Tepelerden geriye neşeyle, sessizce sürmüşlerdi atlarını.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">On altı yaşında, Teyeo eyaletlerinin başkentindeki Subay Akademisine yollandı. Burada savaş sanatlarını ve barış sanatlarını öğrenmeye devam etti. Onun eyaleti Voe Deo'daki en kırsal eyaletti; âdetleri tutucuydu ve eğitimi bazı yönleriyle geçmiş zamanlara aitti. Tabii ki çağdaş savaş teknolojisi de öğretilmişti kendisine; birinci sınıf pilot, tele-istihbarat konusunda uzman olmuştu; fakat diğer okullardaki teknolojiye uygun çağdaş düşünme yolları kendisine öğretilmemişti. Ekumen tarihi ve siyaseti değil, Voe Deo şiiri ve tarihi öğrenmişti. Werel üzerindeki Yabancı varlığı ona uzak ve teorik bir bilgi olarak kalmıştı. Onun gerçeği veot sınıfının eski gerçeğiydi; kendilerini asker olmayan bütün adamlardan ayrı ve ister sahip, ister mal, ister düşman olsun, tüm askerlerle kardeş tutan bir gerçek. Kadınlara gelince; Teyeo onlar üzerindeki hakkını mutlak görüyor, bu onu kendi sınıfından olan kadınlara karşı sorumluluk yüklü bir şövalyelik ruhuyla, köle kadınlara da korumacı ve merhametli davranmakla bağlıyordu. Bütün yabancıların temelde düşman, güvenilmez ve dinsiz olduklarına inanıyordu. Tual Hanım'a saygı gösteriyor fakat Kamye'ye tapıyordu. Hiçbir adalet ummuyor, hiçbir ödül beklemiyor ve her şeyin üzerinde salahiyet, cesaret ve öz-saygıya önem veriyordu. Bazı yönlerden içine atılmak üzere olduğu dünyaya hiç uymuyordu; diğer yönlerden, yedi yılını Yeowe'de hiç adaleti, hiç ödülü olamayacak; mutlak bir zaferin gölgesine dahi rastlanılmayacak bir savaşta geçirecek olduğu için çok hazırlıklı sayılırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Veot subayları arasındaki rütbeler babadan oğula geçiyordu. Teyeo, faal hizmete, üç veot rütbesinin en üst düzeyi olan rega olarak atılmıştı. Hiçbir beceriksizlik veya üstünlük derecesi, mevkinde bir yükselme veya alçalma, ücretinde bir fark yaratmazdı. Maddi hırsın bir veota hiçbir faydası olmazdı. Fakat onur ve sorumluluk kazanılırdı ve o da bunları hemen kazanmıştı. Hizmet etmeyi çok seviyordu, yaşamı çok seviyordu, bunlarda iyi olduğunu biliyordu, akıllıca itaatkâr, verilen emirlerde etkiliydi; Akademi'den en yüksek övgülerle ayrılmıştı; hoş bir genç adam olmanın yanı sıra gelecek vaat eden bir subay olarak da dikkat çekiyordu. Yirmi dört yaşındayken son derece zindeydi, bedenine istediği her şeyi yaptırabilirdi. Hoşgörüsüz yetiştiriliş tarzı ona nefsine karşı kayıtsızlık ama hazza karşı yoğun bir takdir hissi vermişti; böylece başkentin lüksü ve eğlenceleri onun için hazzın keşfi olmuştu. Sıkılgan ve oldukça utangaç biriydi ama hoşsohbet ve neşeliydi. Kendi gibi bir grup gençle birlikte, genç ve yakışıklı bir adam olarak, bir yıl boyunca ayrıcalıklı bir yaşamın tadını tam manasıyla çıkartarak, böyle bir yaşam sürmenin ne demek olduğunu anladı. O eğlencenin parlak yoğunluğu, Yeowe'deki savaşın, yani bütün hayatı boyunca devam etmiş olan ve artık gittikçe yoğunlaşan sömürge gezegenindeki isyanın karanlık arka planıyla tezat oluşturuyordu. O arka plan olmasaydı bu kadar mutlu olamazdı. Spor ve eğlence dolu bir yaşam onu pek ilgilendirmiyordu; emri gelip de Yeowe'ye pilot ve tümen komutanı olarak atandığında mutluluğu neredeyse eksiksizdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Otuz günlük izni için eve gitti. Anne ve babasının onayını alarak tepelerden Rega Toebawe'nin evine sürdü atını ve kızını istedi. Rega ile karısı, kızlarına bu teklifi tasvip ettiklerini söylediler çünkü ebeveyn olarak çok katı değillerdi, isterse Teyeo ile evlenebilirdi. "Evet," dedi kız. Yetişkin, evlenmemiş bir kız olarak evin kadınlara ait bölümünde tecrit edilmiş bir halde yaşıyordu ama Teyeo ile buluşmalarına hatta, kızın refakatçisi onları uzaktan takip etmek suretiyle, birlikte yürümelerine izin verilmişti. Teyeo bunun üç yıllık bir hizmet olduğunu söyledi; şimdi onunla alelacele evlenmek mi, yoksa üç yıl bekleyip usulüyle bir düğün mü isterdi? "Şimdi," dedi kız, ince, parlak yüzünü eğerek. Teyeo zevkten bir kahkaha koyverdi, kız da onunla güldü. Dokuz gün sonra evlendiler —daha erken olamamıştı, bu bir asker düğünü olmasına rağmen biraz da olsa telaş ve merasim falan yapılması gerekiyordu— ve on yedi gün boyunca Teyeo ile Emdu sevişti, birlikte yürüyüşlere çıktı, sevişti, birlikte at bindi, sevişti, birbirlerini tanıdı, birbirlerini sevmeyi öğrendi, tartıştı, barıştı, sevişti, birbirlerinin kollarında uyudu. Sonra Teyeo başka bir gezegendeki savaşa gitmek için ayrıldı ve kız kocasının evinin kadın kısmına taşındı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir subay olarak değeri anlaşılıp Yeowe'deki savaş, dağınık sınırlı eylemlerden çaresizlik içinde geri çekilmeye dönünce üç yıllık görev sene sene uzatıldı. Hizmetinin yedinci yılında, Yeowe Karargâhına karısı ateşli berlottan ölmekte olan Rega Teyeo için sevecen bir izin emri geldi. Tam o sırada Yeowe'de bir Karargâh yoktu; Ordu üç taraftan eski sömürge başkentine doğru geri çekiliyordu; Teyeo'nun tümeni deniz bataklıklarında artçı savunmadaydı; iletişim çökmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Werel'deki Yönetim, ellerinde olabilecek en kaba silahlar bulunan bir avuç cahil kölenin, aksaması mümkün olmayan bir iletişim ağına, kırlangıçlara, taşıtlara ve Ekumenik Düzen Anlaşması uyarınca izin verilen tüm silah ve gereçlere sahip disiplinli, eğitimli askerlerden oluşan Voe Deo Ordusu'nu yenilgiye uğratıyor olabilmesini hiç inandırıcı bulmuyordu. Voe Deo'daki güçlü bir grup bu geri çekilmeleri Yabancı kurallara olan itaatkâr vefaya bağlıyordu. Ekumenik Düzenin canı cehenneme. Lanet olasıca tozluları bombalayıp, geldikleri çamura geri yollamalı. Biyolojik bombalar kullanılsın, zaten başka ne işe yarayacaktı ki bu bombalar? Adamlarımızı o pis gezegenden çekip, üstünü temizleyelim. Baştan başlayalım. Eğer Yeowe'deki savaşı kazanamazsak bir sonraki isyan tam burada, Werel'de bizim şehirlerimizde, kendi yurdumuzda olacak! Sinirleri gergin hükümet bu baskılara dayandı. Werel gözetim altındaydı ve Voe Deo gezegeni Ekumenik statüye ulaştırmak istiyordu. Yenilgiler önemsiz gösterildi, kayıplar karşılanmadı, kırlangıçlar, araçlar, silahlar ve insanlar yenilenmedi. Teyeo'nun yedinci yılının sonunda, Yeowe'deki Ordu'yu, kendi hükümeti defterinden silmişti. Sekizinci yılın başlarında, sonunda Ekumen'in Yeowe'ye Sefir göndermesine izin çıktığında Voe Deo ile asker takviyesinde bulunmuş olan diğer ülkeler askerlerini yurtlarına geri getirmeye başlamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo Werel'e varıncaya kadar karısının öldüğünü öğrenememişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Noeha'ya, evine gitti. Babasıyla birbirlerini sessizce sarılarak karşıladılar ama annesi ona sarılırken ağladı. Teyeo, ona tahammül edebileceğinden daha çok acı verdiği için özür dilemek için, annesinin önünde diz çöktü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O gece sessiz evdeki soğuk odasında yatarak, kendi kalp atışlarını yavaş bir davulmuşçasına dinledi. Mutsuz değildi, evde olmanın huzuru ve tatlılığının verdiği iç rahatlığı mutsuz edemeyecek kadar fazlaydı; fakat kederli bir sakinlik vardı üzerinde; bunun bir yerlerinde de bir hiddet. Hiddete alışkın olmadığı için ne hissettiğinden pek emin değildi. Yattığı yerden, önce bir pilot olarak, sonra kara savaşında, derken o uzun süreli, hem öldürüp, hem ölerek geri çekilmelerinde Yeowe'de geçirdiği yedi yılını düşünmeye çalışırken, sanki belli belirsiz, kasvetli kırmızı bir alev aklındaki görüntüyü renklendirivermişti. Neden avlanıp, katledilmeleri için orada bırakılmışlardı? Hükümet neden onlara takviye birlikleri göndermemişti? Bu soruyu o zamanlar sormaya değmiyordu, şimdi de sormaya değmiyordu. Sadece tek bir cevapları vardı: Biz, bizden isteneni yaparız ve halimizden şikâyet etmeyiz. Her adımda dövüştüm, diye düşündü hiç gurur duymadan. Yeni bilgi keskin bir bıçak gibi bütün diğer bilgileri doğramıştı — Ve ben savaşırken, o ölüyordu. Her şey boşuna, orada Yeowe'de. Her şey boşuna burada Werel'de. Karanlıkta doğrulup oturdu; dağlardaki gecenin soğuk, sessiz ve tatlı karanlığında. "Kamye Efendimiz," dedi yüksek sesle, "bana yardım et. Aklım bana ihanet ediyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Uzun ev izni süresince sık sık annesiyle birlikte oturdu. Kadın Emdu hakkında konuşmak istiyordu ve ilk başlarda o da kendisini dinlemek için zorluyordu. Yedi yıl önce, on yedi günlüğüne tanıdığı kızı unutmak kolay olurdu, annesi unutmasına izin verseydi. Zamanla annesinin ona vermek istediği şeyi, karısının kim olduğu bilgisini almayı öğrendi. Annesi Emdu'da, biricik evladında, dostunda bulmuş olduğu bütün mutluluğu onunla paylaşmak istiyordu. Artık emekliye ayrılmış, durulmuş, sessiz bir adam olan babası bile, "O evimizin ışığıydı," diyebilmişti. Ona, kız için teşekkür ediyorlardı. Ona her şeyin boşuna olmadığını söylüyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fakat önlerinde ne vardı? Yaşlılık, boş bir ev. Tabii ki şikâyet etmiyorlar, günlük işlerin kasvetli, sakin devrinden memnun görünüyorlardı; fakat onlar için geçmiş ile geleceğin devamlılığı bozulmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yeniden evlenmeliyim," dedi Teyeo annesine. "Gözünüze ilişen biri oldu mu..?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yağmur yağıyordu, ıslak pencerelerden giren gri ışık, saçaklarda yumuşak bir pıtırtı. Annesinin elindeki yama işine eğilmiş yüzü tam seçilemiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır," dedi kadın. "Pek olmadı." Kadın başını kaldırarak ona baktı ve bir süre duraksadıktan sonra sordu, "Sence tayinin nereye çıkacak?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Artık savaş yok," dedi kadın yumuşak, temkinli sesiyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yok," dedi Teyeo. "Savaş yok."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Olacak mı... bir daha? Sence?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo ayağa kalktı, odada volta atmaya başladı, sonra yeniden kadının yanındaki minderli platforma oturdu; otururken her ikisinin de sırtları dimdikti, kadının dikiş dikerken kıpırdıyan elinin hafif hareketi hariç ikisi de hareketsizdi; Teyeo'nun elleri, iki yaşında kendisine öğretilmiş olduğu gibi hafifçe birbiri üzerinde duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum," dedi. "Garip. Sanki hiç savaş olmadı. Sanki Yeowe'ye hiç gitmemiştik — Sömürge, Ayaklanma, hepsi. Bu konuda konuşmuyorlar. Böyle bir şey olmadı. Biz savaşmayız. Bu yeni bir çağ. Artık bunu televizyonda sık sık söylüyorlar. Yıldızlar arası barış, kardeşlik çağı. Yani şimdi Yeowe ile kardeş miyiz? Gatay ile, Bambur ile, Kırk Eyalet ile? Mallarımız ile kardeş miyiz? Buna bir mana veremiyorum. Ne dediklerini bilmiyor bunlar. Nereye ait olduğumu bilmiyorum." Onun da sesi sakin ve temkinliydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Buraya değil sanırım," dedi kadın. "Henüz değil."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra Teyeo, "Ben düşünmüştüm ki... çocuklar..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tabii. Zamanı gelince." Kadın ona gülümsedi. "Sen yarım saat bile kıpırdamadan oturamıyorsun... Bekle. Bekle de gör."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın haklıydı tabii ki; ama yine de televizyonda ve kasabada gördüğü şeyler sabrını ve gururunu zorluyordu. Sanki artık asker olmak onur kırıcı bir şeydi. Hükümet raporları, haberler, incelemeler Ordu'yu ve özellikle de veot sınıfını fosil, pahalı, işe yaramaz, Voe Deo'nun Ekumen'e tam kabulü için en önemli engel olarak nitelendiriyordu. Kendi işe yaramazlığı, atanması için başvurduğunda izninin yarı maaşla belirsiz bir süre uzatılmasıyla açıkça belirtilmişti. Otuz iki yaşında, yetersizlikten emekliye ayrıldığını söylüyorlardı sanki.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yine annesine bu durumu kabullenip, topraklarına yerleşip, karısına bakmasının gerektiğini ima etti. "Babanla konuş," dedi kadın. O da öyle yaptı; babası, "Tabii ki yardımlarına çok memnun olurum fakat daha bir süre çiftliği gayet iyi işletebilirim. Annen senin başkente, Yönetim'e gitmen gerektiğini düşünüyor. Eğer oraya gidersen seni yok sayamazlar. Sonuç olarak. Yedi yıllık savaştan — senin sicilinden sonra..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo artık bunun kıymetinin ne olduğunu biliyordu. Ama burada ona ihtiyaçları olmadığı kesindi; büyük bir ihtimalle de yapılan şeylerde onu bunu değiştirmeye kalkmakla ilgili fikirleriyle babasını da huzursuz etmişti. Haklıydılar: Başkente gidip, bu yeni barış dünyasında ne gibi bir rol üstleneceğini bulmalıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Geçirdiği ilk yarı yıl kasvetliydi. Yönetim'de veya kışlada hemen hemen hiç kimseyi tanımıyordu; kendi yaşıtları ölmüş veya sakatlanmıştı, ya da yarı ücretle evlerine yollanmışlardı. Yeowe'ye gitmemiş olan, sürekli para ve politikadan konuşan daha genç subaylar ona soğuk, yağcı tipler gibi geliyordu. Küçük işadamları, diye düşünüyordu onlar hakkında gizli gizli. Ondan, onun sicilinden, namından korktuklarını biliyordu. İstese de istemese de onlara Werel'de savaşılmış ve kaybedilmiş olan bir savaş olduğunu, bir iç savaş olduğunu, kendi ırklarının kendi kendine, bir sınıfın bir sınıfa karşı savaştığı bir savaş olduğunu hatırlatıyordu. Bunu kendileriyle hiçbir ilgisi olmayan, başka bir dünyadaki anlamsız bir tartışma olarak kafalarından atmak istiyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo başkent caddelerinde yürüyüp binlerce kuladam ve kulkadının sahiplerinin işleri için koşuşturmalarını seyrederek, ne beklediklerini merak etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ekumen sosyal, kültürel veya ekonomik düzene veya herhangi bir halkın işine karışmaz," diye tekrarlayıp duruyordu Sefaret ile hükümet sözcüleri. "Arzu eden herhangi bir ulus veya halk için tam üyelik, belirli bazı savaş metodlarının ve araçlarının kullanılmamasına veya bunlardan vazgeçilmesine bağlıdır"; bunu da korkunç silahların bir listesi izliyordu; çoğu Teyeo için sadece isimden ibaretti bunların ama bazıları kendi ülkesinin icadıydı: Biyolojik bomba adını verdikleri bombalar ve sinir bombaları.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kişisel olarak bu tür aletler hakkındaki fikri Ekumen'in yargısıyla aynıydı; onların Voe Deo'nun ve Werel'in geri kalanının, sadece yasağa rıza göstermekle kalmayıp, prensibini de kabul ettiklerini ispatlamalarını beklemek için gösterdikleri sabrı da takdir ediyordu. Fakat derinden derine onların tepeden bakmalarına içerliyordu. Werel olan her şey için bir hüküm veriyorlar, her şeyi tepeden izliyorlardı. Sınıf farklılıkları hakkında ne kadar az konuşurlarsa, hoşgörüsüzlükleri bir o kadar belirginleşiyordu. "Kölelik Ekumenik dünyalarda çok ender rastlanan bir olaydır," diyordu kitaplar, "ve Ekumenik idare şekli tamamen kabul edildiğinde de olduğu gibi ortadan kalkar." Yabancı Sefaret bunu mu bekliyordu?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hanımımız aşkına!" dedi —çoğu hem işadamı hem Tualci olan— genç subaylardan biri, "Yabancılar bizi kabul etmeden tozluları kabul edecekler!" Saygısız bir köle askerle yüz yüze gelmiş, yüzü hiddetten kızarmış yaşlı bir rega misali büyük bir öfkeyle tükürükler saçıyordu. "İlkelleşerek barbarlaşan, vahşi kabile adamlarından oluşan lanet olasıca bir gezegeni — Yeowe'yi bize tercih ediyorlar!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Güzel dövüştüler," diye görüşünü beyan etti, daha söylerken söylememesi gerektiğini fark etse de savaştığı kadınlar ve erkeklere tozlu denmesinden hoşlanmamıştı. Mallar, asiler, düşmanlar, tamam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Genç adam ona bakakaldı; bir süre sonra, "Galiba sen onlara bayılıyorsun ha? Tozlulara?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Elime geçeni öldürdüm," diye cevap verdi Teyeo kibarca; sonra konuyu değiştirdi. Kâğıt üzerinde Yönetim'de onun üstü olmasına rağmen bir ogaydı, yani veotların en alt rütbelisi; böyle birini daha fazla aşağılamak da görgüsüzlük sayılırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Onlar tutucu, o ise alıngandı; o eski neşeli dostluk günleri belli belirsiz akıllarda kalmış, inanılmaz bir hatıraydı. Yönetim'deki büro şefleri onun yeniden faal hizmete dönme talebini dinleyerek onu durmadan başka bir bölüme yolladılar. Kışlada yaşayamazdı, bir sivil gibi bir apartman dairesi bulmalıydı. Yarım maaşı kendisini, şehrin pahalı zevklerine kaptırmasına müsaade etmiyordu. O veya bu yetkiliden randevu almak için beklerken günlerini Subay Akademisindeki kütüphanenin bilgisayarında geçiriyordu. Eğitiminin yetersiz ve modası geçmiş olduğunu biliyordu. Eğer ülkesi Ekumen'e katılacaksa, daha yararlı olabilmek için Yabancılar'ın düşünce tarzları ve yeni teknolojiler hakkında daha çok şey bilmeliydi. Ne bilmesi gerektiğinden emin olamadığı için, elinin altındaki sonsuz bilgiler karşısında çılgına dönerek; bir aydın, tahsilli biri olmadığını, Yabancıların akıllarını hiç kavrayamayacağını artan bir farkındalıkla kavrayarak ama yine de inatla kendisini kendi derinliklerinden çıkartmaya çalışarak bilgisayar karşısında çırpındı durdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sefaret'ten bir adam umumi nette Ekumenik tarih hakkında tanıtıcı bir kurs açmıştı. Teyeo bu kursa katıldı; sekiz ila on saatlik ders ve tartışma süresi boyunca, sadece dolu dolu, sistemli notlar alırken belli belirsiz. kıpırdayan elleriyle, dimdik oturdu. Aşırı derecede uzun Haince ismini, Kadim Ezgi diye tercüme eden Hainli bir adam olan öğretmen Teyeo'yu izliyor, onu tartışmaların içine çekmeye çalışıyordu; en sonunda seansın sonunda kalmasını söyledi bir gün. "Seninle buluşmak isterim Rega," dedi, diğerleri çıktıktan sonra.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir kafede buluştular. Bir daha buluştular. Teyeo Yabancı'nın taşkın bulduğu davranış şeklini beğenmiyordu; adamın hızlı, kıvrak aklına güvenmiyordu; Kadim Ezgi'nin kendisini kullandığını, onu Veot'ların, Askerlerin, büyük bir ihtimalle de Barbarların bir örneği olarak incelediğini hissediyordu. Kendi üstünlüğünde kendini emniyette hisseden Yabancı, Teyeo'nun soğukluğuna karşı kayıtsızdı; onun güvensizliğini anlamazdan geliyor, ona bilgi ve öğüt yoluyla yardım etmekte ısrarcı davranıyor ve utanmadan Teyeo'nun cevap vermekten sakındığı soruları tekrarlayıp duruyordu. Bu sorulardan biri şuydu: "Neden burada yarı maaşa oturuyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu benim kendi seçimimden değil Bay Kadim Ezgi," diye cevap verdi Teyeo sonunda, adam üçüncü kez sorduğunda. Adamın yüzsüzlüğüne sinir olmuş ve mahsus yumuşak başlılıkla konuşmuştu. Gözlerini Kadim Ezgi'nin, ürkmüş bir atınki gibi kenarlarından akları görünen mavimsi gözlerinden uzak tutmuştu. Yabancıların gözlerine alışamamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Seni yeniden aktif göreve vermeyecekler mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo kibarca tasdik etti. Ne kadar yabancı olursa olsun adam, bu sorusunun inanılmayacak kadar gurur kırıcı olduğu gerçeğinden bihaber olabilir miydi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sefaret Muhafız Alayı'nda çalışmak ister misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu soru karşısında Teyeo bir an için söyleyecek söz bulamadı; sonra, bir soruya soruyla karşılık vermek gibi aşırı bir kabalıkta bulundu. "Neden soruyorsunuz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Senin kapasitende bir adamın kolorduda bulunmasını çok arzu ederim," dedi Kadim Ezgi, "Çoğu ya ajan, ya da taşkafalı. Her ikisi de olmadığını bildiğim birinin olması harika bir şey. Yani bu sadece nöbet tutma işi olmayacak. Tahminimce Hükümetin senden bilgi vermeni isteyecektir; bu zaten beklenen bir şey. Ve biz de, sen bir kez deneyim kazandıktan sonra ve eğer rıza gösterirsen seni irtibat subayı olarak kullanacağız. Gerek burada, gerek başka ülkelerde. Öte yandan senden, bize bilgi vermeni talep etmeyeceğiz. Kendimi güzelce ifade edebildim mi Teyeo? Kim olduğum ve senden istediklerim konusunda aramızda bir yanlış anlaşılma olmasını istemem," diye ekledi dehşetlere düşüren bir içtenlikle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bunu yapabilecek misiniz..?" diye sordu Teyeo çekinerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadim Ezgi gülerek, "Evet. Sizin Yönetim'de hatırım sayılır. Bana bir iyilik borçları var. Bu konuda düşünecek misin?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo bir dakika için sessiz kaldı. Artık aşağı yukarı bir yıldır başkentteydi, bir yere tayini için yaptığı başvurular sadece bürokratik kaytarmalarla karşılanmıştı ve son olarak da bu başvuruların bir başkaldırı gibi kabul edildiğine dair imalar vardı. "Eğer müsaade ederseniz, hemen kabul edeceğim," dedi Teyeo soğuk bir boyun eğmeyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tebessümü düşünceli, sabit bir bakışa dönüşen Hainli adam bakışlarını ona çevirdi. "Teşekkür ederim," dedi. "Birkaç gün içinde Yönetim'den haber alırsın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Böylece Teyeo yeniden üniformasını giyerek, Şehir Kışlasına geri döndü ve bir yedi yıl daha yabancı topraklarda görev yaptı. Diplomatik anlaşmalara göre Ekumenik Sefaret, Werel'in değil Ekumen'in bir parçası sayılıyordu — gezegenin artık kendisine ait olmayan bir parçası. Voe Deo tarafından tedarik edilen Muhafızlar hem koruyucu hem de dekoratif sayılırdı; beyazlı, altınlı üniformaları içinde Sefaret topraklarında oldukça göze batan bir varlıkları vardı. Ayrıca, hâlâ Yabancı varlığına karşı arada sırada şiddet içeren protestolar başgösterdiği için gözle görünür şekilde de silahlıydılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İlk başta bu muhafızların alayına kumanda etmesi için görevlendirilen Rega Teyeo kısa bir süre sonra, Sefaret görevlilerine şehir içinde ve yolculuklarında refakat etmek gibi başka bir işe transfer edilmişti. Sivil üniformasıyla fedai olarak hizmet vermeye başlamıştı. Sefaret kendi adamları ile kendi silahlarını kullanmayı pek tercih etmiyor, kendilerini korumasını Voe Deo'dan koruma talep edip onlara güveniyorlardı. Sık sık kendisinden bir rehber ve tercüman; zaman zaman ise bir yol arkadaşı olması isteniyordu. Uzayın herhangi bir yerinden gelmiş olan ziyaretçiler onunla samimiyet kurmak, onunla ilgili bir şeyler öğrenmek istediklerinde, gidip birlikte bir şeyler içmeyi talep ettiklerinde bundan hoşlanmıyordu. Mükemmel bir biçimde gizlediği bir hoşnutsuzlukla, mükemmel bir nezaket göstererek bu tür teklifleri geri çevirirdi. İşini yapar, mesafesini korurdu. Bunun, Sefaret'in ona verdiği değerin nedeni olduğunu biliyordu. Ona olan güvenleri ona soğuk bir tatmin veriyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kendi hükümeti, bilgi vermesi için ona hiç yaklaşmamıştı, gerçi o, onlara gerçekten de ilginç gelebilecek şeyler öğrenmişti. Voe Deolu istihbarat servisi ajanlarını veotlardan seçmezdi. Sefaret Muhafız Alayı'ndaki ajanların kimler olduğunu biliyordu; bazıları ondan bilgi almaya çalışmıştı fakat ajanlar için ajanlık yapmaya hiç niyeti yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sefaret'in istihbarat servisinin başı olduğunu zannettiği Kadim Ezgi, evinde geçirdiği bir kış izninden sonra onu yanına çağırdı. Hainli adam Teyeo'dan duygusal davranmaması gerektiğini öğrenmişti ama onu karşılarken sesindeki sevgiyi de gizleyemiyordu. "Vay Rega! İnşallah ailen iyidir? Güzel. Senin için özellikle ustalık isteyen bir iş var. Gatay Krallığı. İki yıl önce Kemehan ile oradaydın, değil mi? Şimdi bizden bir Sefir yollamamızı istiyorlar. Birleşmek istediklerini söylüyorlar. Tabii ki yaşlı Kral sizin hükümetin bir kuklası; ama orada dönen başka dolaplar da var. Güçlü bir dini ayrılıkçı hareket var. Bir Yurt Davası, bütün yabancıları, hem Voe Deoluları, hem Yabancıları kovmak için. Fakat Kral ile Konsey bir Sefir talebinde bulundu, biz de ancak yeni gelen birini yollayabileceğiz. Gelen kadın yolu yordamı öğreninceye kadar sana biraz sorun yaratabilir. Biraz dikkafalı olduğu kanaatine vardım. Mükemmel bir malzeme ama genç, çok genç. Ve sadece birkaç haftadır burada. Seni rica ettim çünkü kadının senin deneyimine ihtiyacı var. Ona sabır göster Rega. Bence onu seveceksin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sevmedi. Yedi yılda Yabancıların gözlerine, bazı kokularına, renklerine, hareket tarzlarına alışmıştı. Kesintisiz nezaketi ve sabır yüklü kuralları sayesinde onların garip, şoke edici veya sorun yaratan tavırlarına, cahilliklerine ve değişik bilgilerine tahammül göstermiş, ya da toptan yok saymıştı. Kendisine emanet edilen yabancılara hizmet verip korurken kendini onlardan uzak tutmuş, ne dokunmuş ne de dokundurmuştu. Sorumluluğundakiler ona güvenmeyi ama onu varsaymamayı öğrenmişlerdi. Kadınlar genellikle onun Uzak Durun ihtarını daha çabuk görüp tepki vermiyorlardı; birkaç uzun araştırma turunda refakat ettiği, yaşlı bir Arazi Gözlemcisi ile rahat, hatta dostça sayılabilecek bir ilişki içine girmişti. "İnsan bir kediyle ne kadar huzur içinde olursa sizinle de o kadar huzur içinde oluyor Rega," demişti kadın ona bir keresinde; o da bu komplimanı pek takdir etmişti. Fakat Gatay'a giden Sefire başka bir meseleydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fiziksel olarak mükemmeldi, bir bebeğinki gibi kızıl kahve teniyle, parlak ve düz dalgalanan saçlarıyla, rahat yürüyüşüyle — fazla rahat yürüyüşüyle: Olgun, ince bedeniyle, kendisine erişemeyecek olan erkeklere hava atıyordu, bedeniyle onu, herkesi dürtüyordu, ısrarcı, utanmaz bir şekilde. Kendi fikirlerini her konuda kaba bir kendine güvenle ifade ediyordu. Bir şey ima edildi mi duymuyor, kendisine verilen herhangi bir emri reddediyordu. Tehlikeli bir biçimde dengesiz olan bir ülkede, kendisine bir diplomat sorumluluğu verilmiş, bir erişkinin cinselliğine sahip kavgacı, şımarık bir çocuktu. Teyeo kadınla karşılaşır karşılaşmaz bunun imkânsız bir görev olduğunu anlamıştı. Ne kadına, ne de kendisine güvenebilirdi. Kadının cinsel utanmazlığı onu tiksindirdiği kadar, uyarıyordu da; kadın, bir prensesmiş gibi davranması gereken bir fahişeydi. Ona katlanmaya mecbur kaldığı ve yok sayamadığı için ondan nefret ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hiddete eskisine nazaran daha bir aşina olmuştu, nefret etmeye değil. Bu onu son derece rahatsız ediyordu. Tayininin yenilenmesi için hiç başvurmamıştı ama kadın makili odasına aldıktan sonra Sefarete minik, sert bir başvuruda bulundu. Kadim Ezgi ona diplomatik linkten mühürlü bir ses mesajı yolladı: "Tanrıya ve yurdumuza olan aşk bir ateşe benzer, mükemmel bir dost, korkunç bir düşmandır; sadece çocuklar ateşle oynar. Durumdan ben de hoşnut değilim. Burada ne senin, ne de onun yerine atayabileceğim birisi var. Biraz daha oyalanabilir misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Nasıl reddedilebileceğini bilemiyordu. Bir veot görevini reddetmezdi. Bunu düşünmüş olduğuna bile utandı ve ona bu utancı yaşattığı için kadından bir kere daha nefret etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Mesajın ilk cümlesi anlaşılmazdı, Kadim Ezgi'nin eski üslubunda değil de pek süslü, dolaylı, sanki şifreli bir uyarıydı. Tabii ki Teyeo ne kendi ülkesinin, ne de Ekumen istihbarat şifrelerinin herhangi birini biliyordu. Kadim Ezgi ona imalarda bulunup dolaylı yolla bir şey anlatmaya çalışırdı. "Tanrıya ve yurdumuza olan aşk" bal gibi Eski İnançlılar ve Yurtseverler yani her ikisi de yabancı etkisine bağnazca karşı çıkan Gatay'daki iki yıkıcı grup; Sefire de ateşle oynayan çocuk anlamına geliyor olabilirdi. Gruplardan biri kadına yaklaşıyor olabilir miydi? Buna dair bir belirti görmemişti, tabii eğer o gece gölgedeki adam bir bıçakçı değil de bir haberci idiyse o başka. Kadın bütün gün adamın gözü önündeydi, evi bütün gün emrindeki askerler tarafından gözleniyordu. Makil Batikam'ın bu iki gruptan herhangi biri için çalışmadığı da kesindi. Makilin, Voe Deo'daki malların özgürlüğü için kurulmuş bir yeraltı örgütü olan Hame üyesi olması gayet muhtemeldi ama Hame Ekumen'i, Yeowe'ye ve özgürlüğe bir bilet gibi gördüğü için böyle bir şey Sefire'yi tehlike içine atmazdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo, bu tür ince ayrıntılarla, politik labirentin girdi ve çıktılarıyla yüzleştiği zaman ne kadar aptallaştığının bilinci içinde, aklında tekrar ve tekrar oynayarak sözleri bir bilmece gibi çözdü durdu. Sonunda mesajı silerek esnedi çünkü vakit geç olmuştu; yıkandı, yatağa uzandı, ışığı söndürdü ve fısıltıyla, "Kamye Efendimiz, o soylu şeye cesaretle sarılmamı ihsan et!" dedi ve bir kütük gibi uyudu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Makil her gece tiyatrodan sonra kadının evine geldi. Teyeo kendi kendine bunda bir şey olmadığını söylemeye çalışıyordu. Kendisi de, savaştan önceki refah günlerinde makillerle ne geceler geçirmişti. Uzmanca, artistik seks onların işlerinin bir parçasıydı. Zengin şehir kadınlarının kocalarının eksikliklerini kapatmaları için sık sık onları tuttuklarını duymuştu. Fakat o tür kadınlar bile bunu son derece gizlice, sakınarak yapıyorlardı, böyle kaba, terbiyesiz bir yolla, sanki onun istediği zaman, istediği yerde ne isterse yapmak gibi bir hakkı varmış gibi görgüsüzce, ahlaki kuralları küçümseyerek değil. Tabii ki Batikam canı gönülden kadınla bu dolapları çeviriyor, ona deliler gibi âşıkmış numarası yapıyor, Gataylılar ile, Teyeo ile dalga geçiyordu — kadın bilmese de onunla da dalga geçiyordu. Bütün sahiplerini bir kerede ahmak yerine koymak bir mal için ne büyük bir şanstı!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Batikam'ı izleyen Teyeo onun Hame'nin üyesi olduğundan emin olmuştu. Adamın alaycılığı son derece kurnazcaydı; Sefire'nin onurunu kırmaya çalışmıyordu. Aslında onun sağduyusu kadınınkinden fazlaydı. Kadını kendisini rezil etmekten alıkoymaya çalışıyordu. Makil, Teyeo'nun soğuk nezaketine terbiyeyle karşılık veriyordu ama bir veya iki kez gözleri aralarındaki kısa, gayri ihtiyari bir anlayışla birleşmişti; kardeşçe, ironi dolu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Bir halk festivali, Tual Bağışlanma Bayramı'nın kutlaması yapılacaktı; Sefire de Kral ve Konsey tarafından katılması için sıkıştırılıp duruyordu. Bu tür olayların çoğunda kadın ön plana çıkartılıyordu. Teyeo, San kendisine festival gününün Gatay dininin en önemli kutsal günü olduğunu ve Eski İnançlılar'ın yabancı dinsel törelerin zorla kabul ettirilmesine hiddetle içerlediğini söyleyinceye kadar heyecanlı bir bayram kalabalığında güvenliği nasıl sağlıyacağı konusu hariç bu konuda aklına hiçbir şey gelmemişti. Küçük adam gerçekten endişeli görünüyordu. Ertesi gün San'ın yerine Gataycadan başka pek bir şey konuşamayan ve San Ubattat'ın başına neler geldiğini açıklayamayan daha yaşlı biri getirilince Teyeo da endişelenmeye başladı. "Diğer işler, diğer işler için gerekti," dedi adam çok kötü bir Voe Deoca ile, sırıtıp sallanarak, "çok büyük zevk zamanı ha? Zevk işleri gerek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bunu izleyen günlerde şehirde festival gerginliği arttı; duvar yazıları çıktı ortaya, eski dinin sembolleri bütün duvarlara karalanıyordu; bir Tual tapınağına tecavüz edilmişti ve bundan sonra Kraliyet Muhafızları sokaklarda görülmeye başlamıştı. Teyeo kendi yetkisini kullanıp saraya giderek Sefire'nin "uygun olmayan gösterilerle müşkül durumda kalacak gibi görünen" merasim süresince halk içine çıkmak zorunda bırakılmamasını talep etti. İçeriye alınarak Saray görevlisi tarafından baştan savma bir küstahlık, anlayışlı göz kırpmalar ve baş sallamalarla karışık bir edayla karşılandı; bu onu gerçekten rahatsız etti. O gece Sefire'nin evinde dört kişiyi nöbetçi bıraktı. Kendi mahallesine, Sefaret Muhafız alayına devredilen küçük bir kışlaya dönünce odasının penceresini açık buldu, masanın üzerinde kendi dilinde yazılmış bir parça kâğıt vardı: B Festivali süyikastlar için hazırlandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ertesi gün hemen Sefire'nin evine giderek kadının malına, kadınla mutlaka konuşması gerektiğini söyledi. kadın çıplak bedenine beyaz bir kumaş sararak odasından çıktı. Yarı çıplak, uykulu, eğleniyor olduğu her halinden belli olan Batikam kadını izledi. Teyeo ona git diye göz işareti yaptı, Batikam bunu sakin, lütufkâr bir tebbessümle kabul edip kadına doğru, "Gidip biraz kahvaltı edeyim. Rewe, bana yedirecek bir şeylerin var mı?" diye mırıldandı. Köle kadının peşinden odadan dışarı çıktı. Teyeo Sefire'ye dönerek kâğıt parçasını uzattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bunu dün gece aldım hanfendi," dedi. "Yarınki festivale katılmamanızı rica etmek zorundayım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın kâğıda göz gezdirip yazıyı okudu ve esnedi. "Kimdenmiş?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum hanfendi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ne anlama geliyor. Süyikast? Doğru dürüst yazamıyorlar, öyle değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra adam, "Başka belirtiler de var — sizden böyle bir talepte bulunmama yetecek..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bağışlanma Festivaline katılmamam için değil mi, evet. Seni duydum." Pencere pervazındaki oturma yerine giderek oturdu, sabahlığı bacaklarını açıkta bırakacak biçimde kaymıştı; çıplak, kahverengi ayakları kısa ve esnek, tabanları pembe, parmakları minik ve düzgündü. Teyeo sabit bir biçimde kadının başının yan tarafındaki boşluğa bakıyordu. Kadın kâğıt parçasını parmaklarında oynattı. "Eğer bir tehlike olduğunu düşünüyorsan Rega yanına bir iki muhafız daha kat," dedi sonra sesinde son derece hafif bir küçümseme tınısıyla. "Gerçekten de orada olmam gerekiyor. Bunu Kral rica ediyor, biliyorsun. Büyük ateşi mi ne yakacakmışım. Burada, kadınların insan içinde yapmalarına izin verilen az sayıdaki şeyden biri... Bundan vazgeçemem." Kâğıdı uzattı; bir an bekledikten sonra adam kâğıdı alabilecek kadar kadına yaklaştı. Kadın adama gülümseyerek baktı; onu yendiği zaman hep adama gülümserdi. "Sence kim beni havaya uçurmak ister ki zaten? Yurtseverler mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ya da Eski İnançlılar hanfendi. Yarın onların bayramlarından biri."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ve sizin Tualciler bayramlarını onların ellerinden aldılar öyle mi? Eh, bu yüzden Ekumen'i suçlamaları pek doğru olmaz, değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bence hükümetin misilleme yapmak için gerekli bahaneyi elde etmek için şiddete göz yumması mümkün hanfendi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Dikkatsizce bir cevap vermeye başlamıştı ki adamın söylediğini fark ederek kaşlarını çattı. "Sence Konsey beni yem olarak mı öne sürüyor? Elinde ne gibi kanıtların var?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam duraksadıktan sonra, "Çok az hanfendi. San Ubattat..." dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"San hastaydı. Yerine yolladıkları yaşlı adamcağız pek bir işe yaramıyor ama tehlikeli olduğu da söylenemez! Hepsi bu mu?" Adam bir şey söylemedi, kadın devam etti: "Gerçek kanıtın oluncaya kadar Rega, yükümlülüklerime karışma. Senin askeri paranoyanın benim burada birlikte çalıştığım insanlara yayılması uygun düşmez. Lütfen paranoyanı denetim altında tut! Yarın fazladan bir iki muhafızı daha kabul ederim; bu kadarı da yeter."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet hanfendi," diyerek odadan çıktı Teyeo. Başı hiddetten uğulduyordu. Yeni rehberin San Ubattat'ın hastalıktan değil, dinsel bazı görevler yüzünden ayrıldığını söylemiş olduğunu şimdi fark etmişti. Geri dönmedi. Ne işe yarayacaktı ki? "Bir saat daha burada kal Seyem, olmaz mı?" dedi kadının bahçe kapısındaki nöbetçiye; kadından, onun yumuşak, kahverengi butlarından, pembe ayak tabanlarından, kendisine emir veren o aptalca, terbiyesizce, fahişece sesinden uzaklaşmaya çalışarak iri adımlarla sokaktan aşağıya doğru ilerlemeye başladı. Buz gibi parlak güneşli havayı, festival şerefine bayrakların çırpındığı ayak sesleriyle dolu caddeleri, ulu dağların pırıltısını, Pazar yerlerinin yaygarasını içine çekmeye çalıştı; tüm bunların gözlerini kamaştırmasına, dikkatini çekmesine gayret etti; fakat önündeki taşlara bir bıçak gibi düşen kendi gölgesini görerek, yaşamının boşunalığını bilerek yürüdü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">"Veot endişeli görünüyordu," dedi Batikam kadife gibi sesiyle; kadınsa gülerek tabaktaki konserve meyvalardan birini alıp patlatarak suyunu adamın ağzına damlattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben de artık kahvaltı yapmaya hazırım Rewe," diye seslenerek Batikam'ın karşısına oturdu. "Açlıktan ölüyorum! Erkeklik krizlerinden birine tutulmuştu yine. Son zamanlarda beni bir şeylerden koruyamadı ya. Sonuç olarak onun yegâne işlevi bu. O yüzden fırsatlar uydurmak zorunda. Keşke, keşke ensemden çekilse. Zavallı ihtiyar San'ın bir çeşit kasık biti gibi etrafta dolanıp duruyor olmaması ne hoş. Şimdi bir de Binbaşı'dan kurtulabilsem!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O şerefli bir adam," dedi makil; sesinde hiç ironi yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Köle sahibi olan bir adam nasıl olur da şerefli olabilir?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Batikam kadını uzun, kara gözleriyle seyretti. Ne kadar güzel olurlarsa olsunlar, kapaklarını karanlıkla dolduran Werel gözlerini okuyamıyordu Solly.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hiyerarşinin erkek üyeleri her zaman pek değerli şerefleri hakkında zevzeklik ederler," dedi kadın. "Ve kadınlarının şerefinden de tabii ki."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Şeref çok büyük bir ayrıcalıktır," dedi Batikam. "Bunu kıskanıyorum. Onu kıskanıyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Aman bütün o yapmacık saygınlığın canı cehenneme. Bölgesini işaretlemek için işemekten bir farkı yok. Onda tek kıskanacağın şey Batikam, hürriyetidir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam gülümsedi. "Bugüne kadar tanıdığım sahip olmayan veya sahibi olmayan tek insansın. Hürriyet budur işte. Hürriyet budur. Acaba bunu biliyor musun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tabii ki biliyorum," dedi kadın. Adam gülümsedi, kahvaltısına devam etti fakat adamın sesinde kadının daha önce duymadığı bir şey vardı. Duygulanan ve biraz da huzursuz olan kadın bir süre sonra, "Yakında ayrılacaksın," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Akıl okuyucu. Evet. On gün içersinde, kumpanya Kırk Eyalet'e turneye gidiyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ah Batikam, seni özleyeceğim! Burada konuşabildiğim tek erkek, tek insan sensin — seks bir yana..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hiç yaptık mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Pek sık değil," dedi kadın gülerek ama sesi biraz titredi. Adam ellerini uzattı; kadın adama doğru giderek kucağına oturdu, sabahlığı düşüp açıldı. "Minik, güzel Sefire göğüsleri," dedi adam dudaklarıyla dokunup okşayarak, "minik, yumuşak Sefire göbeği..." Rewe elinde bir tepsiyle içeri girerek yavaşça bıraktı. "Kahvaltınızı edin minik Sefire," dedi Batikam; kadın ayrılıp, sırıtarak kendi sandalyesine döndü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hür olduğun için sen dürüst olabilirsin," dedi adam bir yandan titizlikle pini meyvasını soyarken. "Dürüst olmayan ve olamayan bizlere o kadar yüklenme." Meyvadan bir dilim keserek, masadan uzanıp kadının ağzına verdi. "Seni tanımak hürriyetin tadını almak oldu," dedi. "Bir ima, bir gölge..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"En fazla birkaç yıl içinde Batikam sen de özgür olacaksın. Werel, Ekumen'e girdiği zaman sahiplerden ve kölelerden oluşan tüm bu ahmakça yapı çökecek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer girerse."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tabii ki girecek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam omuzlarını silkti. "Benim yurdum Yeowe," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın aklı karışarak baktı. "Yeowe'den mi geldin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Oraya hiç gitmedim," dedi adam. "Büyük bir ihtimalle de oraya hiç gidemeyeceğim. Makile ne ihtiyaçları var ki? Ama orası benim yurdum. Ne zaman göreceksin..." Elleri yumruk olmuştu; elini, sanki içindeki bir şeyi bırakırmış gibi yumuşak bir hareket yaparak açtı. Gülümseyerek kahvaltısına geri döndü. "Tiyatroya dönmek zorundayım," dedi. "Bağışlanma Günü için bir oyunun provalarını yapıyoruz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın bütün gününü sarayda boşa harcadı. Gatay'ın zenginliğinin geldiği, dağların öte yanında bulunan, hükümetin işlettiği koca çiftlikleri ve maden ocaklarını ziyaret izni alabilmek için ısrarcı girişimlerde bulundu. Bir o kadar ısrarla engellendi — bir diplomatın anlamsız olaylardan başka bir yere götürülmemesini ilk önceleri hükümetin protokolü ve bürokrasisi yüzünden zannetmişti fakat işadamlarından biri ağzından, kadının madenler ve çiftliklerde, şehirde görünenden daha insafsız bir kölelik olduğunu düşünmesine neden olan, buralardaki koşullar ile ilgili bir şey kaçırmıştı. O gün, gerçekleşmeyen randevuları beklemekten hiçbir yere varamamıştı. San'ın yerine gelen yaşlı adam onun Voe Deoca söylediği şeylerin çoğunu yanlış anlamış, kadın Gatayca konuşmaya çalışınca da ya aptallığından ya da kasıtlı olarak, bu defa her şeyi yanlış anlamıştı. Allahtan Binbaşı sabahın büyük bir bölümünde ortalarda yoktu, yerine askerlerinden biri verilmişti ama sonra gergin, sessiz, ağzı sıkı sıkı kapalı bir halde saraya gelmiş ve sonunda kadın vazgeçip erkenden bir banyo almak için eve dönünceye kadar ona refakat etmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O gece Batikam geç geldi. Kadının ondan öğrenmiş olduğu ve son derece heyecan verici bulduğu ayrıntılı düşşel oyunlardan ve rol değişimlerinin birinin ortasında adamın okşayışları gittikçe yavaşlamaya, kadının üzerinde bir tüy gibi gezinmeye başlamıştı; öyle ki kadın doyurulacak gibi olmayan bir arzuyla titreyerek bedenini adamın bedenine yapıştırdığı sırada onun uyuya kaldığını fark etti. "Uyan," dedi kadın gülerek ve yine de ürpererek adamı biraz sarstı. Kara gözler dehşetle, korku dolu açıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Çok özür dilerim," dedi hemen, "uyumana bak, yorgunsun. Hayır, hayır, bir şey yok, geç oldu." Adam, ne kadar hünerli, ne kadar şefkatli olursa olsun, artık bir görev olarak yaptığı belli olan şeyi yapmaya devam etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sabah kahvaltıda kadın, "Beni kendinle eşit biri olarak görebilir misin Batikam?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam normalden daha yorgun, daha yaşlı görünüyordu. Gülümsemedi. Bir süre sonra, "Ne dememi istiyorsun?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Görebildiğini."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Görebiliyorum," dedi adam yumuşak başlılıkla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bana güvenmiyorsun," dedi kadın, buruk bir edayla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra adam, "Bugün Bağışlanma Günü. Tual Hanım, av kedilerini Tual'a inananların peşine salan Asdok halkına gelmişti. Onlara, ateşten bir dili olan bir av kedisine binerek gelmişti; onlar da dehşetle dizleri üzerine çökmüşlerdi, fakat o, onları kutsayıp bağışlamıştı," dedi. Sesi ve elleri anlattığı öyküyü canlandırıyordu. "Affet beni," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Senin af dilemeye ihtiyacın yok!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"A, hepimizin vardır. Biz Kamyecilerin Tual Hanım'ı zaman zaman ödünç almamızın sebebi bu. Ona ihtiyacımız olduğu zaman. Ee, bugün merasimlerde Tual Hanım olacak mısın?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bütün yapmam gerekenin bir ateşi yakmak olduğunu söylediler," dedi kadın endişeyle ve güldü. Batikam giderken kadın onu o gece, festivalden sonra tiyatroda görmeye gideceğini söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Şehir yakınlarında bulunan tek düz alan olan at yarışı alanı, bağıran işportacıları, dalgalanan bayraklarıyla anababa günüydü; Kraliyet motorlu arabaları doğrudan, su gibi açılıp sonra arkasından kapanan kalabalığın içine giriyordu. Beyler ve sahiplere, hanımlar için perdeli bölümleri olan bazı eften püften üstü açık sıralar kurulmuştu. Motorlu bir arabanın sıralara doğru yaklaştığını gördü; kırmızı örtülere sarınmış biri arabadan aceleyle inip perdeler arasından gözden kaybolmuştu. Acaba merasimi seyretmeleri için delikler var mı? Kalabalıkta da kadınlar vardı ama sadece köle kadınlar, mallar. Merasimdeki yeri gelinceye kadar kendisinin de gizli tutulması gerektiğini fark etti: Rahiplerin dualarını mırıldandıkları etrafı iplerle çevrili bölümden çok uzakta olmayan bir yerde kırmızı bir çadır da onu bekliyordu. Aceleyle arabadan indirilerek dalkavuk ve azimkâr saray mensupları tarafından çadıra sokulmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Çadırın içindeki köle kadınlar ona çay, tatlı, ayna, makyaj malzemesi, briyantin ikram edip, kısa Tual Hanım rolü için giyeceği kostüm olan ince, kırmızı-sarı bir kumaştan alacalı sariyi giymesine yardım ettiler. Kimse ona tam olarak ne yapması gerektiğini açıklamamıştı, sorularına karşılık olarak kadınlar, "Rahipler size gösterecek Hanımefendi, onlarla gidin yeter. Siz sadece ateşi tutuşturacaksınız. Her şeyi hazır ettiler," dediler. Onların da kendisinden fazla bir şey bilmiyor oldukları düşüncesi uyanmıştı Solly'de; çok güzel kızlardı, saray malları, gösterinin bir parçası olmaktan heyecan duyan, dine karşı lakayt. Yakacağı ateşin neyi sembolize ettiğini biliyordu: Ateşe hatalar ve günahlar atılarak yakılıp unutulabilirdi. Güzel bir düşünceydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Rahipler ateşi orada üfleyerek tutuşturuyordu; dışarısını gözetleyince —gerçekten de çadırın kumaşında gözetlemek için delikler vardı— kalabalığın fazlalaştığını gördü. Tribünlerde ve hemen gerilen iplerin yanında, ön sırada bulunanlardan başkasının bir şey görebilmesi mümkün değildi ama rahipler derin dualarına devam ederken herkes kırmızı-sarı bayrakları sallıyor, kızarmış yiyeceklerini atıştırıyor, günün tadını çıkartıyordu. Minik gözetleme deliğinin bulanık görüş alanının sağ ucunda bildik bir kol duruyordu: Binbaşınınki tabii ki. Onun kadınla birlikte motorluarabaya binmesine izin vermemişlerdi. Hiddetten köpürüyor olmalıydı. Gerçi oraya gelip nöbetine başlamıştı. Saraylı kızlar, "Hanımefendi, Hanımefendi, rahipler geliyor," diyerek saçlarının düzgün olduğundan, lanet olasıca, daracık eteğin pilelerinin düzgün olup olmadığından emin olmak için etrafında arı gibi dolaşıp duruyorlardı. Adımını çadırdan dışarı atıp güneş ışığından gözleri kamaştığı halde gülümseyip bir Tanrıça'nın durması gerektiği gibi vakarla dimdik durmaya çalışırken bile üzerini çekiştirip, düzeltiyorlardı. Merasimlerinin içine etmeyi gerçekten de istemiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tam çadır kapısının dışında gösterişli rahip kıyafetleri içinde iki adam onu bekliyordu. Hemen ileri doğru gelip, "Bu taraftan, bu taraftan Hanımefendi," diyerek kadını dirseklerinden tuttular. Belli ki ne yapması gerektiği hakkında düşünmesi gerekmiyordu. Kadınların düşünmeye muktedir olmadıklarına inandıklarına kuşku yoktu, ama böyle bir durumda bu insanı çok rahatlatıyordu. Rahipler onu, daracık etekli elbisesiyle rahat rahat yürüyemeyeceği bir hızla acele ettiriyorlardı. Artık tribünlerin arkasına gelmişlerdi; geçmesi için çevrilmiş yol diğer tarafta değil miydi? Bir araba, önündeki birkaç kişiyi kaçırtarak tam onlara doğru geliyordu. Biri bağırıyordu; rahipler aniden kadını çekiştirmeye, koşmaya başladılar; biri bağırarak kadının kolunu bıraktı, bir sarsıntıyla birlikte kendisine çarpan, uçan bir karaltı tarafından yere devrildi — kadın bir meydan kavgasının tam ortasındaydı, kolundaki demir gibi elden kurtulamıyordu, bacakları da eteğin içine hapsolmuştu; başına çarpıp, başını öne eğen bir gürültü, korkunç bir gürültü oldu, ne görebiliyor, ne de duyabiliyordu; kör olmuş bir halde debelenirken yüzü öne gelecek şekilde boğucu, tahriş edici bir karanlık içine itildi ve kolları arkasına kıvrılıp tutuldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hareket eden bir araba. Uzun bir zaman. Konuşan adamlar. Gatayca konuşuyorlardı. Nefes almak çok zordu. Kadın debelenmiyordu: Bir faydası yoktu. Kadının kollarını ve bacaklarını bantlamışlar, başına da torba geçirmişlerdi. Uzun bir süre sonra bir ceset gibi tutularak hızla bir binanın içine taşınmış, merdivenlerden indirilip bir yatağa veya divana oturtulmuştu; aciliyet olduğu halde çok sert hareket edilmemişti gerçi. Kıpırdamadan yattı. Adamlar konuşmaya devam ettiler, hâlâ neredeyse bir fısıltı halinde. Kadın buna bir anlam veremiyordu. Kafasında hâlâ o korkunç gürültü vardı, gerçekten olmuş muydu bu? Biri ona vurmuş muydu? Sanki pamuktan bir duvar içindeymişçesine sağır hissediyordu kendini. Torbanın bezi ağzına girip duruyor, nefes almaya çalıştıkça burun delikleri tarafından emiliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Başlığı çekip çıkarttılar; kadına doğru eğilen bir adam kollarını ve bacaklarını açabilmek için kadını ters çevirdi; bir yandan bu işi yaparken bir yandan da, "Korkmayın Hanımefendi, biz sizin canınızı yakmayız," diye mırıldanıyordu Voe Deoca. Aceleyle kadından uzaklaştı. Dört beş kişi vardılar; görmek kolay değildi, çok az ışık vardı. "Burada beklemek," dedi bir başkası, "her şey yolunda. Sadece mutlu olmak için." Kadın oturmaya çalışıyordu, bu da onun başını döndürüyordu. Başının dönmesi geçince hepsi gitmişti. Sanki bir çeşit büyüyle. Sadece mutlu olmak için.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Küçük, çok yüksek bir oda. Kara, tuğla duvarlar; topraklı bir hava. Işık tavandaki küçük bir biyoışıldak levhadan geliyordu; zayıf, gölgesiz bir parlaklık. Büyük bir ihtimalle Werelli gözler için oldukça yeterliydi. Sadece mutlu olmak için. Kaçırıldım. Buna ne buyrulur. Envanter çıkarmaya başladı: Üzerinde bulunduğu kalın döşek; bir battaniye; bir kapı; küçük bir ibrikle leğen; bir pis su deliği miydi o köşedeki? Kadın bacaklarını döşekten aşağıya sallayınca ayakları döşeğin hemen dibinde yerde yatan bir şeye çarptı — hemen ayaklarını çekip kara yığına, yani orada yatan bedene baktı. Bir adam. Üniforma; teni o kadar siyahtı ki yüz hatlarını seçemiyordu ama adamın kim olduğunu biliyordu. Burada, burada bile Binbaşı onunlaydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kararsızlık içinde ayağa kalkıp pis su deliğini incelemeye gitti; o kadardı işte, yerde kenarı betonlanmış biraz ecza, biraz kötü kokan bir delik. Başı ağrıdı; hem gerginliğini, ağrılarını azaltmak, hem de kendisine dokunarak, kendisini kendine kanıtlayarak, kendisini kendisine getirmek için kollarına ve bileklerine ritmik ve sistemli masaj yapmak amacıyla yeniden yatağa oturdu. Kaçırıldım. Buna ne buyrulur. Sadece mutlu olmak için. Peki ona ne demeli?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Aniden adamın ölü olabileceğini düşünüp ürpererek kaskatı kesildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra adamın yüzünü görmeye çalışarak ve dinleyerek yavaşça eğildi. Yine sağırmış hissine kapıldı. Hiç nefes sesi duymuyordu. Bayılacak gibi olarak, titreye titreye elini uzattı, elinin tersini adamın yüzüne koydu. Yüzü serindi, soğuk. Ama parmaklarına doğru bir sıcaklık üflendi, bir kez daha, yine. Döşeğin üzerine çömelerek adamı inceledi. Adam hiç kıpırdamadan yatıyordu ama elini adamın göğsüne koyduğunda hafif kalp atışlarını hissetti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teyeo," dedi fısıltıyla. Sesi bir fısıltıdan yüksek çıkamıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Elini yeniden adamın göğsüne koydu. O yavaş, sürekli kalp atışını; hafif sıcaklığı hissetmek istiyordu; ona güven veriyordu. Sadece mutlu olmak için.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Başka ne demişlerdi? Sadece bekle. Evet. Program bu olmalıydı. Belki uyuyabilirdi. Belki de uyur, uyandığında da fidye gelmiş olurdu. Ya da istedikleri her neydiyse o olmuş olurdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Saatinin hâlâ yanında olduğu düşüncesiyle uyandı; bir süre minik gümüş göstergesini uykulu uykulu inceledikten sonra üç saattir uyuduğuna karar verdi; hâlâ Bayram günüydü, herhalde fidye için çok erkendi, makilleri izlemek için o gün tiyatroya gidemeyecekti. Gözleri cılız ışığa alıştı; artık baktığında adamın başının bir yanında kurumuş kan olduğunu görebiliyordu. Araştırınca şakağının yakınlarında yumruk büyüklüğünde bir şiş buldu; elini çektiğinde parmaklarına bir şeyler bulaşmıştı. Kafasına vurdurtmuştu. O olmalıydı, hani kendisini rahibin, sahte rahibin üzerine atan; kadının bütün hatırlayabildiği uçan bir gölge, sert bir darbe, bir uğultu — tıpkı bir aiji saldırısı gibi; sonra her şeyi allak bullak eden muazzam bir gürültü olmuştu. Kadın kulaklarının duyup duymadığını anlamak için dilini şaklattı, duvara hafifçe vurdu. İyi gibiydi; pamuktan duvar gitmişti. Belki kadının da başına vurmuşlardı? Başını elledi ama şiş bulamadı. Eğer üç saattir kendinde değilse adam bir beyin sarsıntısı geçiriyor olmalıydı. Ne kadar ciddi acaba? Adamlar ne zaman geri gelecekler?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ayağa kalktığında lanet olasıca Tanrıça eteklerine dolanarak neredeyse düşüyordu. Keşke giyebilmek için hizmetkârların yardımı gereken üç parça dayanıksız zımbırtıdan yapılma bu süslü elbise değil de kendi giysileri içinde olabilseydi! Etek parçasını çıkarttı, eşarp parçasıyla dizlerine kadar gelen bağlamalı bir etek yaptı. Bu bodrum katı, ya da her neredeyse, sıcak değildi; rutubetli ve oldukça soğuktu. Bir aşağı, bir yukarı yürüdü; dört adım dön, dört adım dön, dört adım dön; biraz da ısınma hareketleri yaptı. Adamı yere alıvermişlerdi. Ne kadar soğuktu? Şokun bir kısmı beyin sarsıntısından mıydı? Şoktaki insanların sıcak tutulması gerekirdi. Bir süre telaşlı bir kararsızlık yaşadı, kendi kararsızlığı, ne yapacağını bilememesi karşısında aklı karıştı. Acaba onu döşeğin üzerine taşıyıp yükseltmeli miydi? Acaba hiç kıpırdatmamak daha mı iyiydi? Adamlar hangi cehennemdeydi? Binbaşı ölecek miydi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adamın üzerine eğilerek sertçe, "Rega! Teyeo!" dedi; bir süre sonra adamın soluğu tıkanır gibi oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Uyan!" Şimdi hatırlamıştı, sarsıntı geçirmiş insanların komaya girmesine izin vermemenin önemli olduğunu hatırlar gibi olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ama adam zaten komaya girmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adamın yeniden soluğu tıkanır gibi oldu, yüzü değişti, o katı kımıltısızlığından çıktı, yumuşadı; gözleri açıldı kapandı, aklı karışmışçasına kırpıştı. "Aman Kamye," dedi yavaşça.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adamı gördüğüne bu kadar sevindiğine inanamıyordu. Sadece mutlu olmak için. Belli ki gözlerini kör eden bir baş ağrısı vardı ve çift gördüğünü itiraf etti. kadın, adamın kendisini şiltenin üzerine çekmesine yardım etti ve üzerini battaniye ile örttü. Adam hiç soru sormadı, dilsiz gibi yatarak kısa bir süre içinde uykuya daldı. Teyeo bir kez yerine yerleştikten sonra kadın egzersizlerine geri dönerek bir saat kadar egzersiz yaptı. Saatine baktı. Aynı gün, Festival günü, iki saat sonrasıydı. Henüz akşam olmamıştı. Adamlar ne zaman geleceklerdi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Akşamüstü ve sabahtan farkı olmayan nihayetsiz geceden sonra, sabah erkenden geldiler. Metal kapının kilidi döndürülerek kapı savrulurcasına açıldı; ikisi kapı eşiğinde nişan almış tüfeklerle dururken biri elinde tepsiyle içeri girdi. Tepsiyi yerden başka bırakabilecek bir yer yoktu, o yüzden tepsiyi Solly'ye doğru uzatıp, "Özür dilerim Hanımefendi!" diyerek geri geri kapıya doğru gitti; kapı çınlayarak kapandı ve sürgüler gürültüyle yerine oturdu. kadın elinde tepsiyle ayakta kalmıştı. "Durun!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam uyanmış sersem sersem etrafına bakmıyordu. Bu adamı kendisiyle birlikte burada bulduktan sonra, bir şekilde adamın lakabını unutmuştu, onu Binbaşı olarak görmüyordu ama yine de ismini kullanmaktan çekiniyordu. "Kahvaltımız geldi, sanırım," dedi kadın ve şiltenin kenarına oturdu. Sepet işi tepsinin üzerine bir örtü örtülmüştü; altında içi et ve yeşillik dolu bir yığın Gatay küçük tahılekmeği, birkaç parça meyva ile ince, boncuklarla süslenmiş adi bir metal alaşımından yapılmış bir su sürahisi vardı. "Belki de sabah kahvaltısı, öğlen ve akşam yemeği," dedi kadın. "Kahrolası. Eh neyse. Güzel görünüyor. Yiyebilir misin? Oturabilir misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam sırtını duvara dayayarak oturmaya çalıştı; sonra gözlerini kapattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hâlâ çift mi görüyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam hafif bir tasdik sesi çıkarttı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Susadın mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hafif bir tasdik sesi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Al." Bardağı uzattı. Adam bardağı iki eliyle birden tutarak ağzına götürdü, suyu yavaşça, yudum yudum içti. kadın bu arada üç tahılekmeğini birbiri ardına midesine indirdikten sonra durmak için kendini zorladı ve bir pini meyvası yedi. "Biraz meyva yiyebilir misin?" diye sordu adama kendini biraz suçlu hissederek. Adam cevap vermedi. kadın, sabah kahvaltısında kendisine pini meyvası yediren Batikam'ı düşündü, ne zamandı o, dün mü, yüzyıl önce mi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yediği meyva midesini kaldırdı. Bardağı adamın gevşemiş elinden alarak —adam yine uykuya dalmıştı— kendisine de su koyup, yavaşça, yudum yudum içti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kendisini daha iyi hissettiğinde kapıya giderek menteşesini, kilidini ve yüzeyini araştırdı. Tuğla duvarları, beton zemini ne aradığını bilmeden ama kaçabilmesini sağlayacak bir şey, bir şey arayarak, elleye elleye, orasına burasına baktı... Egzersiz yapmalıydı. Biraz hareket etmek için kendisini zorladı ama mide bulantısı yeniden başlamıştı, bulantı yanı sıra da uyuşukluk. Şilteye geri dönerek oturdu. Bir süre sonra ağladığını fark etti. Bir süre sonra uyumuş olduğunu fark etti. Çişini yapması gerekiyordu. Deliğin üzerine çömelerek idrarının deliğin içine dökülüşünü dinledi. Temizlenecek hiçbir şey yoktu. Yatağa geri döndü, ayaklarını uzatıp bileklerini elleriyle tutarak şilte üzerine oturdu. Son derece sessizdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adama bakmak için dönünce, onu kendisini seyreder buldu. Boş bulunarak sıçradı. Adam hemen başka tarafa baktı. Hâlâ, duvara dayalı, yarı-yarıya doğrulmuş, rahatsız ama gevşemiş bir vaziyette oturuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Susadın mı?" diye sordu kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teşekkür ederim," dedi adam. Hiçbir şeyin tanıdık olmadığı, zamanın geçmişten kopmuş olduğu bu yerde yumuşak, hafif sesi, tanıdıklığıyla hoş geliyordu. kadın adama bir bardak su koyup verdi. Adam su içmek için oturarak, bardağı daha sağlam tutabildi. "Teşekkür ederim," diye fısıldadı yine, bardağı kadına geri vererek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Başın nasıl?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam elini şişe götürdü, canı acımış gibi gözlerini yumdu ve arkasına dayandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"İçlerinde birinin sopası vardı," dedi kadın, bunu hatıralarının karmaşasında bir şimşek gibi görerek, "'bir rahip' asası. Sen diğerine saldırdın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tüfeğimi aldılar," dedi adam. "Festival." Gözlerini kapalı tutuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O lanet olasıca kıyafetlere dolandım. Sana hiç yardım edemedim. Dinle. Bir ses, bir patlama mı oldu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet. Dikkat dağıtmak için belki."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sence bu delikanlılar kim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Devrimciler. Ya da..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sen Gatay hükümetinin de işin içinde olabileceğini düşündüğünü söylemiştin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum," diye mırıldandı adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sen haklıydın, ben yanılmışım, özür dilerim," dedi özür dilemeyi hatırlamanın erdeminin farkında olarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam elini, önemli değil gibisinden hafifçe hareket ettirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hâlâ çift mi görüyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Cevap vermedi; yavaş yavaş gidiyordu yine.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın ayakta durmuş, Sel nefes egzersizlerini hatırlamaya çalışırken kapı çatırdayıp tangırdadı ve ikisi silahlı, hepsi genç, hepsi siyah derili, kısa saçlı, çok sinirli aynı üç adam çıkageldi. Öndeki tepsiyi yere bırakmak için eğildi; Solly hiç düşünmeden adamın eline basarak, bütün ağırlığını verdi. "Durun!" dedi. Doğrudan diğer ikisinin yüzüne ve tüfeklerinin ağzına bakıyordu. "Sadece biraz durun ve dinleyin! Onun başı yaralı, bize bir doktor lazım, daha çok su lazım; yarasını bile temizleyemiyorum, tuvalet kâğıdı yok; zaten siz kim oluyorsunuz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ağırlığını vererek eline basılan adam bağırıyordu, "Çekil! Hanımefendi benim elimden çekilmek!" ama diğerleri kadını duymuştu. Ayağını kaldırdı, adam hızla silahlı kafadarlarına doğru gerilerken adamın yolundan çekildi. "Tamam Hanımefendi, sorun yarattığımız için özür dileriz," dedi gözlerinde yaşlarla elini sallarken. "Biz Yurtseverleriz. Sen şu Sahte Kral'a meşaz yolla, sanki bizim meşaz gibi. Kimsenin canı yanmasın. Tamam mı?" Adam gerilemeye devam etti ve silahlı adamlardan biri kapıyı savurdu. Gümbürtü, şakırtı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın derin bir nefes alarak döndü. Teyeo onu seyrediyordu. "Tehlikeliydi," dedi, çok hafifçe gülümseyerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tehlikeli olduğunu biliyordum," dedi, nefes nefese. "Aptalcaydı. Kendime hâkim olamıyorum. Paramparça olmuş gibiyim. Ama onlar da zımbırtıları bırakıp kaçıyorlar, lanet olasıca! Biraz su edinmemiz şart!" Şiddet veya tartışmadan sonra hep olduğu gibi yine gözyaşları içinde kalmıştı. "Bakalım bu sefer ne getirmişler." Tepsiyi döşeğin üzerine kaldırdı; diğeri gibi, kölesi olan bir otel veya evdeki servise gülünç bir biçimde benzer bir şekilde üzeri örtüyle örtülmüştü. "Bütün konforlar," diye mırıldandı kadın. Örtünün altında tatlı hamur işlerinden bir yığın, küçük plastik bir el aynası, bir tarak, çürümüş çiçek gibi kokan minik bir kap bir şey ve kadının bir süre sonra Gatay tamponları olduğu kararına vardığı bir kutu bir şey vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hanımlar için hazırlanmış," dedi kadın, "Tanrı belalarını versin, aptal kahrolasıca yaraklar! Bir ayna!" kadın nesneyi odanın öbür tarafına fırlattı. "Tabii ya, aynaya bakmazsam bir gün bile dayanamam! Tanrı belalarını versin!" Daha sonra tatlılar dışında her şeyi fırlattı, daha fırlatırken, tamponları sonradan alıp bunları şiltenin altında saklayacağını bile bile yaptı bunu; ay, Allah korusun, gerekirse, burada kalmak zorunda kalırlarsa diye kullanmak için; kaç gün sürebilirdi bu? On gün mü, daha fazla mı..? "Aman Tanrım," dedi kadın yine. Ayağa kalkarak her şeyi topladı, aynayı, minik kabı, boş su testisini, son yemekten kalan meyva kabuklarını bir tepsiye koydu ve kapının yanına bıraktı. "Çöp," dedi Voe Deo dilinde. O patlayışının başka bir dilde olduğunu fark etti; büyük bir ihtimalle Alterraca. "Hiç biliyor musun acaba," dedi yeniden şilteye otururken, "kadın olmayı ne kadar zorlaştırdığınızı? Siz bir kadını, kadınlıktan çıkarabilirsiniz!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bence niyetleri kötü değildi," dedi Teyeo. kadın adamın sesinde en ufak bir alay, hatta bir eğlence bile olmadığını fark etti. Eğer adam kadının utancından zevk alıyorduysa bile bunu ona belli etmekten utanıyordu. "Bence, bunlar amatör," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra kadın, "Bu kötü olabilir," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Olabilir." Adam oturmuş, kafasındaki şişi ihtiyatla elliyordu. Şişin etrafındaki kaba, gür saçları kan içinde kalmıştı. "İnsan kaçırmak," dedi. "Fidye talepleri. Suikastçı değiller. Silahları yoktu. Silahla giremezlerdi. Ben kendiminkini vermek zorunda kaldım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yani, hakkında uyarıldıkların bunlar değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum." Araştırmaları, acı içinde bir titreme nöbeti geçirmesine neden oldu; yaptığından vazgeçti. "Çok mu az suyumuz var?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın ona bir bardak su daha getirdi. "Yıkanılamayacak kadar az. Suya ihtiyacımız varken, kahrolasıca, aptal bir ayna veriyorlar!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam kadına teşekkür ederek içti, arkasına yaslanarak bardaktaki son yudumların keyfini çıkarttı. "Beni almayı planlamamışlardı," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın bu konu üzerinde düşündükten sonra başıyla onayladı. "Onları teşhis etmenden mi korktular?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer yerleri olsaydı, beni bir hanımla aynı yere koymazlardı." Konuşurken sesinde ironi yoktu. "Burayı senin için hazırlamışlar. Şehirde bir yerlerde olsa gerek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın başıyla onayladı. "Araba seyahati yarım saat, veya biraz daha az sürdü. Gerçi başım torbanın içindeydi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Saray'a bir mesaj yolladılar. Bir cevap almadılar, ya da tatmin edici bir cevap alamamışlardır. Senden bir mesaj istiyorlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hükümeti beni gerçekten ellerinde tuttuklarına ikna etmek için mi? Neden ikna etmek zorunda olsunlar ki?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İkisi de sessizdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Özür dilerim," dedi adam, "düşünemiyorum." Uzandı. Adrenalinin yükselmesinden sonra kendisini yorgun, karamsar ve huzursuz hisseden kadın da adamın yanına uzandı. Tanrıça'nın eteğini kıvırıp başının altına yastık yapmıştı. adamın yastığı yoktu. Battaniye bacaklarının üzerindeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yastık," dedi kadın. "Daha çok battaniye. Sabun. Başka ne var?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Anahtar," diye mırıldandı adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sessizlik ve değişmeyen soluk ışık içinde yan yana yattılar. Ertesi sabah, Solly'nin saatine göre sekiz civarında Yurtseverler, dört Yurtsever, odaya girdiler. İkisi ellerinde silahlarıyla kapıda nöbette durdu; diğer ikisi kalan yerde rahatsız bir biçimde durup her ikisi de döşek üzerine bağdaş kurmuş oturmakta olan tutsaklarına baktılar. Yeni sözcü diğerlerinden daha iyi Voe Deoca konuşuyordu. Hanımı rahatsız ettikleri için çok üzgün olduklarını ve onu rahat ettirmek için ellerinden gelen her şeyi yapacaklarını, kadının sabırlı olup el yazısıyla Sahte Kral'a, Kral Konsey'e Voe Deo ile olan antlaşmayı iptal etmeyi emrettiği an hiçbir zarar görmeden serbest bırakılacağını açıklayan bir mesaj yazmasını söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yapmaz," dedi kadın. "Yapmasına izin vermezler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Lütfen tartışmayın," dedi adam çileden çıkmış bir terslikle. "Bunlar yazı gereçleri. Mesaj da bu." Kâğıtlarla dolmakalemi, kadına yaklaşmaya korkarmış gibi sinirli sinirli döşeğin üzerine bıraktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın, Teyeo'nun hiç hareket etmeden oturup, başını indirip, gözlerini indirip, nasıl kendisini göstermediğini fark etti; adamlar onu görmezden geliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer bunu yazacaksam su, çok su; sabun, battaniye, tuvalet kâğıdı, birkaç yastık, bir doktor ve kapıyı çaldığımda gelecek birini ve bir de insan gibi giysi istiyorum. Sıcak tutan giysiler. Erkek giysileri."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Doktor yok!" dedi adam. "Yaz! Lütfen! Hemen!" Adam yerinde duramıyor, her yanı seyiriyordu, kadın daha fazla zorlamayı göze alamadı. Beyanatlarını okudu, bunu kendi iri, çocuksu —el yazısıyla çok nadiren yazardı— el yazısıyla kopyaladı ve her ikisini de sözcüye uzattı. Adam kâğıda baktıktan sonra tek bir söz etmeden adamları odadan çıkarttı. Çangur çungur etti kapı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Red mi etseydim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Zannetmem," dedi Teyeo. Ayağa kalkıp gerindi ama başı dönmüş gibi, yeniden oturdu. "Güzel pazarlık ediyorsun," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bakalım elimize ne geçecek. Aman Tanrım. Ne dolaplar dönüyor?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Belki," dedi adam yavaşça, "Gatay bu talepleri kabul etmeye gönüllü değildir. Fakat Voe Deo —ve sizin Ekumen— haberini alınca Gatay'a baskı yaparlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Umarım bir an önce harekete geçerler. Sanırım Gatay çok fazla utandı ve ayıplarını ortaya çıkarmamak için her şeyi olduğu gibi saklamaya çalışıyor — bu olabilir mi? Ne kadar saklayabilirler? Ya seninkiler? Seni aramaya başlamazlar mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kuşkusuz," dedi adam kendi kibar tavrıyla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adamın katı tavrının, her zaman için kadını devre dışı bırakan tavırlarının burada tamamen başka bir etkisi olması ilginçti: Adamın kendine olan hâkimiyeti ve resmiyeti kadına, hâlâ bu odanın dışında bir dünyanın, buraya gelmiş ve dönecek oldukları bir dünyanın, insanların uzun bir yaşam sürdükleri bir dünyanın parçası olduğunun teminatını veriyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Uzun yaşamın ne önemi var? diye sordu kadın kendi kendine ve cevabını bilemedi. Bu daha önce hiç düşünmemiş olduğu bir şeydi. Fakat bu genç Yurtseverler kısa ömürlü bir dünyada yaşıyorlardı. Talepler, şiddet, şuur ve ölüm, ne için? Bağnazlık için, nefret için, güç peşinde koşuşturmaca için.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ne zaman ayrılsalar," dedi kadın alçak bir sesle, "gerçekten korkuyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo boğazını temizleyerek, "Ben de," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Egzersizler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tut —hayır, tut, sırçadan yapılmadım! —Şimdi—"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hah!" dedi adam, kadın ona kendini kurtarmayı gösterirken, parlayan bir heyecan tebessümüyle; sonra sıra ona gelince o da kendisini kadından kurtardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tamam, şimdi sen burada bekleyeceksin —burada" —pat— "gördün mü?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ay!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Özür dilerim —özür dilerim Teyeo— başını düşünemedim — İyi misin? Gerçekten çok üzgünüm..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Aman Kamye," dedi adam doğrulup, siyah, dar başını elleri arasına alarak. Birkaç kere derin nefes alıp verdi. Kadın pişmanlık içinde, endişeyle diz çöktü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu," dedi ve biraz daha nefes alıp verdi, "bu adil bir dövüş değil."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tabii ki değil, bu aiji —savaşta ve aşkta her şey mubahtır, Terra'da böyle derler— Gerçekten çok üzgünüm, çok çok özür dilerim, çok büyük bir aptallık ettim!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kesik kesik, çaresiz bir kahkahayla güldü, başını salladı, sonra başını bir daha salladı. "Göster," dedi. "Ne yaptığını bilmiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Egzersizler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Aklınla ne yapıyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hiç."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bırakıyorsun gezinsin, öyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır. Aklımla ben ayrı ayrı varlıklar mıyız?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yani... belirli bir şeye odaklanmıyorsun, öyle mi? Sen de onunla birlikte geziniyorsun yani?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yani gezinmesine izin vermiyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kim?" dedi adam, biraz hırçınlıkla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir sessizlik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Üzerinde düşündüğün şey..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır," dedi adam. "Kıpırdama."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Çok uzun bir sessizlik, belki on beş dakika.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teyeo, yapamıyorum. Kaşıntı tutuyor. Aklım kaşınıyor. Ne kadar zamandır yapıyorsun bunu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir sessizlik, gönülsüz bir cevap. "İki yaşından beri."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tamamen gevşemiş kıpırtısız duruşunu bozup boyun ve omuz kaslarını germek için başını eğdi. Kadın onu seyretti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Uzun bir yaşam; uzun yaşamak konusunda düşünüp duruyorum," dedi kadın. "Yani uzun süre canlı olmayı kastetmiyorum, canı cehenneme, aşağı yukarı on bir asırdır hayattayım, bunun anlamı ne, hiç. Benim demek istediğim... Yaşamı uzun olarak düşünmekle ilgili bir şey fark yaratıyor. Yani çocuk sahibi olmayı düşünmek gibi. Hatta çocuk sahibi olmayı tasarlamak bile. Sanki bazı dengeleri değiştiriyor gibi. Şimdi, yani uzun bir yaşam için sahip olduğum şans ani bir düşüşe geçmişken bunu düşünüyor olmam çok komik..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam hiçbir şey söylemedi. Kadının konuşmasına devam etmesine izin veren bir şekilde hiçbir şey söylememeyi başarıyordu. Kadının tanıdığı en az konuşkan adamlardan biriydi. Erkeklerin çoğu pek geveze olurdu. Kadının kendisi de oldukça gevezeydi. Adam sessizdi. Kadın da sessiz olmayı bilmeyi isterdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu sadece egzersizle olan bir şey, öyle değil mi?" diye sordu kadın. "Orada öylece oturmak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Seneler, seneler, seneler süren bir egzersiz... Aman Tanrım. Belki..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır, hayır," dedi adam kadının düşündüğünü hemen anlayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ama neden bir şey yapmıyorlar? Ne bekliyorlar? Dokuz gün oldu!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Başından beri özellikle tasarlanmamış, konuşulmamış bir mutabakatla oda ikiye bölünmüştü: Çizgi döşeğin ortasından geçip karşıdaki duvara gidiyordu. Kapı, kadının tarafında, soldaydı; hela deliği, adamın tarafında, sağda. Diğerinin alanına herhangi bir istila neredeyse görünmez bir imayla isteniyor ve aynı yolla izin veriliyordu. Birinden biri hela deliğini kullandığında diğeri mutlaka başka bir tarafa bakıyordu. Kedi gibi temizlenebilecek kadar suları olduğunda, ki bu da çok nadiren vuku buluyordu, aynı tertip geçerli oluyordu. Döşeğin ortasından geçen çizgi mutlaktı. Çizgiyi sesleri geçiyordu, bir de bedenlerinin sesi ve kokusu. Bazen kadın adamın sıcaklığını hissediyordu; Werellilerin beden ısısı her nasılsa onunkinden daha yüksekti; rutubetli, durgun havada da adam uyurken kadın belli belirsiz bir aydınlık görüyordu. Ama çizgiyi hiç ihlal etmiyorlardı, bir parmaklarıyla bile, en derin uykularında bile.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Solly bu konuda düşündü; bazı anlarda bunu oldukça komik buluyordu. Başka zamanlarda bu çok aptalca ve sapıkça geliyordu. Her ikisinin de insanca bir teselliye ihtiyacı yok muydu? Adama değdiği tek zaman ilk gündü, onun şilteye uzanmasını sağlarken; sonra yeterince suları olduğunda adamın kafasındaki yarayı temizlemiş, tarağı kullanarak saçındaki keçeleşmiş, kokuşmuş kanı biraz biraz yıkamıştı; sonuç olarak tarak işe yaramıştı; Tanrıça eteğinin parçaları da kese ve bandaj olarak paha biçilmez bir kaynak oluşturmuştu. Sonra, adamın başı iyileştikten sonra her gün aiji çalışmaya başlamışlardı; fakat aijideki kucaklaşmaların, kavrayışların insanca bir dokunuştan çok uzak, şahsi olmayan, törensel bir saflığı vardı. Geri kalan zamanlarda adamın bedensel varlığı açık, değişmez bir biçimde ulaşılmaz ve dokunulmazdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İnanılmayacak kadar zor şartlarda her zaman sergilemiş olduğu o katı kendine hâkim olma halini sürdürüyordu sadece. Sadece o değil Rewe de; hepsi, Batikam hariç hepsi öyleydi; ama yine de Batikam'ın kadının kaprislerini ve arzularını hemen kabul etmesi acaba kadının zannetmiş olduğu gerçek ilişki miydi? Adamın gözlerinde, o son gece gördüğü korkuyu düşündü. Kendine hâkim olma değil de tahdit.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu köle toplumunun zihniyetiydi: Köleler ile sahipler, aynı köklü güvensizlik ve nefsi müdafaa tuzağına tutulmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teyeo," dedi kadın, "köleliği anlamıyorum. Dur, ne demek istediğimi anlatayım..." Gerçi adam onun sözünü keseceğine dair bir emare göstermemiş, karşı çıkmamış sadece medeni bir dikkat sergilemişti. "Yani nasıl böyle sosyal bir geleneğin peydahlandığını ve bir bireyin nasıl bunun parçası olduğunu anlamıyorum — senden, bunun çarpık ve nafile bir şey olduğu konusunda benimle aynı görüşü paylaşmanı, bunu savunmanı veya reddetmeni istemiyorum. Dünyamdaki insanların üçte ikisinin aslında, hukuken kendi malım olduğuna inanmanın nasıl bir duygu olduğunu anlamaya çalışıyorum. Aslında sizin kastın kadınlarını da sayacak olursak beşte altısı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra adam, "Ailem aşağı yukarı yirmi beş mala sahip," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kaçamak cevap verme."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam azarlanmayı kabul etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bana öyle geliyor ki siz insan temasını kesiyorsunuz. Kölelere dokunmuyorsunuz, karşılık olarak köleler de size dokunmuyor, yani insanların birbirlerine dokunmaları gerektiği şekilde. Birbirinizden ayrı durmak zorundasınız, hep bu sınırı korumaya çalışıyorsunuz. Çünkü bu doğal bir sınır değil — tamamen yapay, insanların uydurduğu bir sınır. Fiziksel olarak sahipler ile malları birbirinden ayıramıyorum. Sen ayırabiliyor musun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Genellikle."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ama kültürel, davranışsal ipuçları sayesinde — değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre düşündükten sonra başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Aynı cinssiniz, aynı ırk, aynı insanlar, renk bakımından önemsiz bir farklılık dışında her yönüyle tamamen aynı. Bir mal çocuğunu, bir sahip olarak yetiştirseniz her açıdan bir sahip olur; bu tam tersi için de geçerli. Yani siz ömürlerinizi aslında var olmayan bu muazzam bölünmüşlüğü korumak için harcıyorsunuz. Benim anlamadığım şey bunun ne kadar dehşet verici bir boyutta israf olduğunu görmemeniz. Ekonomik açıdan demiyorum!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Savaşta," dedi adam, sonra çok uzun bir sessizlik oldu; Solly söyleyeceği çok şeyi olmasına rağmen merakla bekledi. "Yeowe'deydim," dedi adam, "biliyorsun, iç savaşta."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Demek ki bütün o yara izlerini oradan kazanmışsın, diye düşündü kadın; çünkü gözlerini ne kadar titizlikle başka bir yöne çevirirse çevirsin geçen bu zaman içinde adamın ince, mermer gibi bedenine aşinalaşmamak mümkün değildi; üstelik aiji yaparken, sol kolunun üstündeki adalelerin bir kısmını kaybetmiş olduğu için o kolu koruduğunu da biliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Biliyorsun Sömürgelerdeki köleler isyan etmişti; önce bir kısmı, sonra hepsi. Hemen hemen hepsi. Ordu mensupları olarak hep sahiptik. Mal askerleri yollayamıyorduk, onlar da karşı tarafa geçebilirdi. Hepimiz veot ve gönüllüydük. Mallara karşı savaşan sahipler. Kendi ayarımda insanlara karşı savaşıyordum. Bunu çok kısa bir sürede öğrendim. Daha sonra ise kendimden üstün kişilere karşı savaştığımı öğrendim. Bizi yendiler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ama o..." dedi Solly ve sustu; ne diyeceğini bilemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Baştan sona bizi yendiler," dedi adam. "Kısmen hükümetimin onların yenebileceğini bir türlü anlamamasından dolayı yendiler. Yani bizden daha iyi, daha gönülden, daha akıllıca ve daha cesurca dövüştükleri için."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Çünkü onlar kendi hürriyetleri için savaşıyorlardı!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Belki de öyledir," dedi adam o kibar tavrıyla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yani..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Savaştığım insanları takdir ettiğimi söylemek istemiştim sana."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben savaş, savaşmak hakkında çok az şey biliyorum," dedi kadın pişmanlık ve huzursuzluk arası bir hisle. "Aslında hiçbir şey. Kheakh'ta bulunmuştum ama o bir savaş değildi, o ırksal bir intihardı, bir biyosferin kütlesel kıyımı. Sanırım bir fark var... O zaman Ekumen sonunda Silahlanma Anlaşması konusunda bir karara varmıştı, biliyorsun; Orint ve Kheakh kendi kendilerini imha ediyorlar diye. Terralılar Anlaşma için asırlardır ısrar ediyorlardı. Kendileri de bir süre önce neredeyse kendilerini imha ediyor olduklarından. Ben yarı Terralıyım. Atalarım birbirlerini öldürerek gezegenlerini dört dönmüşler. Bin yıl kadar. Onlar da efendi ve köleymiş, bazıları, çoğu... Ama ben Silahlanma Anlaşması'nın iyi bir fikir olup olmadığından emin değilim. Haklı olup olmadığından da. Kim oluyoruz da başkalarına ne yapıp, ne yapmayacaklarını söylüyoruz? Ekumen düşüncesi, bir yol önermekti. Bir yol açmak. Bir yolu kapamak değil."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam dikkatle dinliyordu ama bir süre bir şey söylemedi. "Biz sınıfları... birbirine kapamayı öğreniyoruz. Hep. Haklısın sanırım, bu insanın enerjisini, ruhunu... boşa harcıyor. Sen açıksın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu sözler ona çok pahalıya mal oldu, diye düşündü kadın, öyle havada oynaşırken aklına geliverip sonra tekrar havaya yayılıveren kendi sözleri gibi değildi. Adam iliklerinden konuşuyordu. Söylediği şeyi, kadının da minnettarlıkla kabul ettiği ciddi bir kompliman haline sokuyordu çünkü günler geçtikçe, zaman zaman kadın güveninin ne kadar sarsıldığını ve sarsılmaya devam ettiğini fark etmişti: Kendine olan güveninin, fidyelerinin ödenip kurtarılacaklarına olan güveninin, bu odadan çıkacaklarına, buradan sağ salim çıkacaklarına dair inancının sarsıldığına.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Savaş çok mu merhametsizdi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet," dedi adam. "Ben olanları göremiyorum... hiç —hiç göremedim— Bazen zihnimin içinde şimşek gibi çakar sadece..." Sanki gözlerine siper etmek istercesine ellerini kaldırdı. Sonra, ihtiyatla kadına baktı. Demir gibi olan öz saygısının birçok yerden incinebileceğini biliyordu artık kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kheakh'ta gördüğümün farkında bile olmadığım şeyler, onlar da böyleydi," dedi kadın. "Geceleri." Ve bir süre sonra, "Ne kadar kalmıştın orada?" diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yedi yıldan biraz fazla."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın acırcasına yüzünü buruşturdu. "Şanslı mıydın?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu, garip bir soruydu, kadının kastettiği şekilde çıkmamıştı ağzından fakat adam soruya değer verdi. "Evet," dedi. "Her zaman. Oraya birlikte gittiğim adamlar öldürüldüler. Çoğu ilk birkaç yıl içerisinde. Yeowe'de üç yüz bin adam kaybettik. Bundan hiç söz etmiyorlar. Voe Deo'daki veotların üçte ikisi öldü. Eğer yaşamak bir şanssa, ben şanslıydım." Kavuşturmuş olduğu ellerine indirdi bakışlarını, kendi içine kapanarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra kadın hafifçe, "Umarım hâlâ şanslısındır," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam bir şey söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">"Ne kadar zaman geçti?" diye sordu adam; boğazını temizleyen kadın ise saatine attığı otomatik bir bakıştan sonra "Altmış saat," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Onları kaçıranlar bir gün önce, hep gelmeyi alışkanlık edindikleri saatte, sabah sekiz civarında, gelmemişlerdi. O sabah da gelmemişlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yiyecek bir şeyleri kalmayınca ve suları da tükenince gittikçe sessizleşip hareketsizleşmişlerdi. Bir söz söylemeyeli saatler olmuştu. Kendine hâkim olabilmeyi başardığından beri adam saati sormayı da erteliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu korkunç," dedi kadın, "bu çok korkunç. Düşünüp duruyorum da..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Seni böyle terk etmezler," dedi adam. "Sorumluluk hissediyorlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kadın olduğum için mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kısmen."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bok."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam diğer yaşamda kadının kabalığının kendisini ne kadar gücendirdiğini hatırladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yakalandılar, vuruldular. Kimse bizi nerede sakladıklarını öğrenme zahmetine katlanmadı," dedi kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Aynı şeyi kendisi de yüzlerce kez düşünmüş olduğundan adam bir şey söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Burası ölmek için o kadar dehşet verici bir yer ki," dedi kadın. "Pis. Ben kokuyorum. Yirmi gündür kokuştum. Şimdi de korktuğum için ishal oldum. Ama hiçbir şey sıçamıyorum. Susadım, su içemiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Solly," dedi adam sertçe. Bu kadının adını söylediği ilk andı. "Sakin ol. Bırakma."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın adama bakakaldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Neyi bırakmayayım, neye tutunayım?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam hemen cevap vermedi, kadın, "Sana dokunmama izin vermiyorsun!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bana değil..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O halde neye? Hiçbir şey yok ki!" Adam kadın ağlayacak zannetti ama ayağa kalktı, boş tepsiyi aldı ve sonunda paramparça oluncaya kadar kapıya vurdu durdu. "Gelin! Tanrı belanızı versin! Gelin piç kurulan!" diye bağırdı. "Bizi buradan çıkartın!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ondan sonra yeniden döşeğe oturdu. "Ee," dedi kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Dinle," dedi adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Daha önce de duymuşlardı: Her nerede bulunuyorsa bu mahzene hiç şehir gürültüsü gelmezdi ama bu daha büyük bir şeydi, patlama olduğunu düşünmüştü her ikisi de.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kapı takırdadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kapı açıldığında her ikisi de ayağa fırlamıştı: Kapı her zamanki takır tukurtusuyla değil de yavaş yavaş açılmıştı. Bir adam dışarıda bekledi; ikisi içeri girdi. Biri, hiç görmedikleri silahlı bir adam; diğeri, onların sözcü adını taktıkları sert yüzlü genç adam, toz toprak içinde, bitmiş, biraz sersemlemiş bir halde sanki biraz önce koşuyormuş veya dövüşüyormuş gibi görünüyordu. Kapıyı kapattı. Elinde bazı kâğıtlar vardı. Bir dakika kadar dördü birbirlerine sessizce baktılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Su," dedi Solly. "Sizi piç kuruları!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hanımefendi," dedi sözcü, "çok özür dilerim." Kadını dinlemiyordu. Gözleri kadının üzerinde değildi. İlk kez Teyeo'ya bakıyordu. "Bir sürü çatışma var," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kim çatışıyor?" diye sordu Teyeo, sesinin bir otorite tonuna dönüştüğünü duyarak; genç adam da aynı şekilde otomatik olarak cevap verdi: "Voe Deo. Asker yolladılar. Cenazeden sonra eğer teslim olmazsak asker yollayacaklarını söylediler. Dün geldiler. Şehirden öldüre öldüre geçiyorlar. Bütün Eski İnançlılar merkezlerini biliyorlar. Bizimkilerin de bazılarını." Sesinde çılgına dönmüş, suçlayıcı bir tını vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ne cenazesi?" dedi SoIIy.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam cevap vermeyince Teyeo tekrarladı: "Ne cenazesi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hanımefendinin cenazesi, sizin cenazeniz. Bakın —haber çıktılarını getirdim— Bir devlet cenaze töreni. Sizin patlamada öldüğünüzü söylediler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hangi kahrolasıca patlamada?" dedi Solly kaba, karık sesiyle; bu kez adam ona cevap verdi: "Festival'deki. Eski İnançlılar. Ateş, Tual'in ateşinin içinde patlayıcılar vardı. Ama çok erken patladı. Biz onların planlarını biliyorduk. Sizi o patlamadan kurtardık Hanımefendi," dedi adam aniden, o aynı suçlayıcı tınıyla kadına dönerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Beni kurtarmak mı kıçımın kenarları!" diye bağırdı kadın; Teyeo'nun kuru dudakları hayret içindeki bir tebessümle ayrılmıştı ki hemen birleştirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Verin şunları bana," dedi adam; genç adam kâğıttan ona uzattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bize su getirin!" dedi Solly.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Lütfen burada kalın. Konuşmamız gerek," dedi Teyeo, içgüdüsel olarak itibarını kullanarak. Elinde çıktılarla döşeğe oturdu. Birkaç dakika içinde Solly ile birlikte Bağışlanma Festivali'ndeki aksaklığın, Eski İnançlılar mezhebinin gerçekleştirdiği terör eylemi sırasında Ekumen Sefiresi'nin acıklı ölümünün,—Veo Deo'lu Sefaret muhafızının ve yetmişten fazla rahip ile seyircinin ölmesine neden olan patlama esnasındaki ölümlerinin ve devlet cenaze töreninin uzun bir tarifinin insanı şok edici raporlarını okudular; huzursuzluk, terörizm, misilleme raporlarını da; sonra terörizmin yaratmış olduğu kanseri temizlemek için Voe Deo'nun yardım tekliflerini minnettarlıkla kabul eden Saray'ın raporlarını taradılar...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Demek ki," dedi adam sonunda. "Saray'dan hiç haber alamadınız. Neden bizi canlı tuttunuz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Solly, sanki soruda eksik olan bir nezaket varmış gibi baktı ama sözcü eşdeğer bir pervasızlıkla cevap verdi, "Ülkeniz sizi fidye ile kurtarır diye düşündük."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kurtarır," dedi Teyeo. "Ama sizin bizim canlı olduğumuzu kendi hükümetinizden gizlemeniz gerek. Eğer siz..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Dur," dedi Solly, adamın eline dokunarak. "Dur bir dakika. Olanlar hakkında düşünmek istiyorum. Ekumen'i bu tartışmanın dışında bırakmazsanız iyi olur. Fakat işin ustalık isteyen kısmı onlarla irtibata geçmek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer burada Voe Deo askerleri varsa, bütün yapmam gereken emrim altındaki birine veya Sefaret Muhafızlarından birine bir mesaj ulaştırmak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadının eli, ikaz edici bir baskıyla hâlâ adamın eli üzerindeydi. Diğer elinin işaret parmağını konuşmacıya doğru salladı: "Siz Ekumen'in bir Sefire'sini kaçırdınız, sizi kahrolasıcalar sizi! Şimdi zamanında yapmadığınız şeyi yapmanız, durup düşünmeniz lazım. Ve ben de öyle yapacağım çünkü canlı olarak ortaya çıkıp onları utandırdığım için sizin Allahın belası küçük hükümetiniz tarafından havaya uçurulmak istemiyorum. Nerede saklanıyorsunuz zaten? En azından bu odadan çıkabilme şansımız var mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O sinirli, kendini kaybetmiş görünüşlü adam başını salladı. "Artık hepimiz buradayız," dedi. "Çoğunlukla. Burada emniyet içindesiniz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet, pasaportlarınızı emniyette tutsanız iyi olur!" dedi Solly. "Bize biraz su getirin lanet olasıcalar! Bırakın biraz konuşalım. Bir saat sonra gelin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Genç adam aniden kadına doğru eğildi, yüzü buruşmuştu. "Ne lanet olası bir hanımefendisin sen böyle," dedi. "Seni yabancı, pis, leş kokulu amcık."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo ayağa kalkmıştı fakat kadının adamın kolundaki eli kolunu daha güçle sıktı: Bir anlık sessizlikten sonra sözcü ile diğer adam kapıya dönerek, kilidi şangırdatıp dışarı çıktılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Uf," dedi kadın, bitap görünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yapma," dedi adam, "yapma..." Nasıl söyleyebileceğini bilemiyordu. "Anlamıyorlar," dedi. "Benim konuşmam daha iyi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tabii ya. Kadınlar emir vermez. Kadınlar konuşmaz. Bok kafalılar! Benim için kendilerini çok sorumlu hissettiklerini söylediğini zannetmiştim!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Öyle," dedi adam. "Ama onlar delikanlı. Fanatik. Çok korkuyorlar." Ve sen onlara sanki onlar birer malmış gibi davranıyorsun, diye düşündü ama söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eh ben de korkuyorum!" dedi kadın, ani gözyaşlarıyla. Gözlerini silip yeniden kâğıtların arasına oturdu. "Tanrım," dedi. "Yirmi gündür ölüyüz. On beş gün önce gömülmüşüz. Sence kimi gömdüler?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadının eli güçlüydü; adamın bileği, eli acımıştı. Kadının tutmuş olduğu yeri kibarca ovuyordu, kadını seyrederken.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teşekkür ederim," dedi adam. "Ona vuracaktım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Aman biliyorum. Lanet olasıca şövalye ruhu. Elinde silah olan da senin kelleni uçururdu. Dinle Teyeo. Ordu içinde veya Muhafızlar arasından birine haber uçurmanın yeterli olduğuna emin misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tabii ki."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Senin hükümetinin de Gatay ile aynı oyunu oynamadığına emin misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam kadına bakakaldı. Kadını anladıkça, kadınla birlikte geçirdiği bütün bu nihayetsiz tutsaklık günlerinde bastırdığı ve inkâr ettiği öfke, içerlediği, nefret ettiği, ayıpladığı şeylerin ateşli bir seli, içinde yavaş yavaş kabardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ona, genç Yurtsever gibi konuşmaktan korktuğu için, bir şey söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Odanın kendi tarafına gitti, döşeğin kendi tarafına oturdu ve bir dereceye kadar kadına arkasını döndü. Bir eli diğer eli üzerinde hafifçe duracak biçimde bağdaş kurmuş oturuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın başka bir şeyler daha söyledi. Adam ne dinledi, ne cevap verdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra kadın, "Konuşuyor olmamız gerekiyordu Teyeo. Sadece bir saatimiz var. O çocuklar bizim söylediğimiz şeyi yapabilirler bence, tabii biz onlara makul bir şey söyleyebilirsek — işe yarayacak bir şey."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam cevap vermiyordu. Adam dudaklarını ısırarak kıpırdamadan durdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teyeo, ne dedim ben? Yanlış bir şey söyledim. Ne olduğunu bilmiyorum. Çok özür dilerim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bize..." Dudaklarına ve sesine hâkim olabilmek için bir uğraş verdi. "Bize ihanet etmezler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kimler? Yurtseverler mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam cevap vermedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Voe Deo mu demek istiyorsun? Bize ihanet etmeyecek olanlar yani?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadının yumuşak huylu, kuşku dolu sorgulamasını izleyen sessizlikte adam kadının haklı olduğunu anladı; bu, dünyanın güçleri arasındaki bir danışıklı dövüşten ibaretti; ülkesine olan sadakati ve hizmeti boşa gitmişti, en az hayatının geri kalan kısmı kadar nafileydi. Kadın konuşmaya devam ediyor, yaptığını mazur göstermeye çalışıyor, bal gibi de adamın haklı olabileceğini söylüyordu. Adam başını elleri arasına aldı, kupkuru bir taş gibi gözyaşları özlemiyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın sının geçti. Adam kadının elini omuzunda hissetti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teyeo, çok özür dilerim," dedi. "Senin onurunu kırmak istememiştim! Sana çok saygı duyuyorum. Benim bütün ümidim, bütün desteğim sen oldun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Önemli değil," dedi adam. "Eğer benim — bizim biraz suyumuz olsaydı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın ayağa fırlayıp kapıyı yumruklarıyla ve sandaletleriyle dövmeye başladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Piç kuruları, piç kuruları," diye bağırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo ayağa kalktı, yürüdü; üç adım atıp döndü, üç adım atıp döndü ve odanın kendi tarafında durdu. "Eğer haklıysan," dedi yavaş yavaş ve resmi bir dille konuşarak, "hem biz, hem bizi kaçıranlar, sadece Gatay yüzünden değil, Gatay'ı yatıştırmak gerekçesiyle kendi ordusunu buraya getirebilmek için bir gerekçe yaratabilmek amacıyla bu Hükümet karşıtı grupların artmasına neden olabilecek... neden olan benim halkım yüzünden de tehlike içindeyiz. O yüzden grupları nerede bulabileceklerini biliyorlar. Biz... bu grup... bu grup gerçekten samimi olduğu için şanslıyız."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın onu, adamın konuyla ilgisi olmadığını düşündüğü bir şefkatle izliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilemediğimiz nokta," dedi adam, "Ekumen'in hangi tarafı tutacağı. Yani... Aslında sadece tek bir taraf var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır, bizim tarafımız da var. Haksızlığa maruz kalanlar. Eğer Sefaret Voe Deo'nun Gatay'ı istila etmek için komplo kurduğunu görürse buna karışmaz ama bunu onaylamaz da. Özellikle de işin içinde göründüğü kadar baskı varsa."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Şiddet sadece Ekumen karşıtı gruplara karşı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yine de onaylamazlar. Ve eğer benim hayatta olduğumu öğrenirlerse, benim şenlik ateşinde havaya uçtuğumu iddia edenlere sıçıp sıvarlar. Bizim sorunumuz onlara nasıl haber ulaştırabileceğimiz. Ben Gatay'da Ekumen'i temsil eden tek insandım. Kim güvenilir bir kanal oluşturabilir?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Benim adamlarımdan herhangi biri. Ama..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Onlar geri yollanmışlardır; Sefire ölüp gömüldükten sonra Sefaret Muhafızlarını neden burada tutsunlar? Sanırım bir deneyebiliriz. Yani delikanlılardan denemelerini rica edebiliriz." Hemen ardından dalgın dalgın, "Herhalde bizim öylece gitmemize izin vermezler," dedi. "Kılık değiştirip yani? Aslında onlar için en güvenlisi bu olurdu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bir okyanus var," dedi Teyeo.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın başını dövmeye başladı. "Uf, neden biraz su getirmiyorlar..." Sesi kâğıt üzerinde kayan kâğıt gibiydi. Adam hiddetinden, kederinden, kendisinden utandı. Kadına, onun da kendisi için bir destek ve bir umut olduğunu, ona değer verdiğini, inanılmayacak kadar cesur biri olduğunu söylemek istedi; fakat kelimelerin hiçbiri çıkmıyordu. Kendini boşalmış, yıpranmış hissetti. Yaşlı hissetti. Ah, bir su getirselerdi!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sonunda su verildi; biraz da yiyecek, ne çoktu ne de taze. Belli ki onları kaçıranlar gizleniyorlardı ve baskı altında bulunuyorlardı. Sözcü —onlara kod adını söylemişti, Gatay dilinde Özgürlük anlamına gelen Kergat idi— bütün civar mahallelerin temizlendiğini, ateşe verildiğini, Voe Deo askerlerinin Saray dahil şehrin büyük bir bölümünü denetimleri altına aldıklarını ve bunun hemen hemen hiçbir kısmının haber olarak verilmediğini söylemişti. "Her şey olup bitince Voe Deo ülkeme sahip olacak," dedi inanamamanın verdiği bir hiddetle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Uzun sürmez," dedi Teyeo.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Onları kim yenebilir?" dedi genç adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yeowe. Yeowe fikri."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hem Kergat, hem Solly adama bakakaldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"İsyan," dedi Teyeo. "Werel'in Yeni Yeowe olmasına ne kaldı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Mallar mı?" dedi Kergat, sanki Teyeo sığırların veya sineklerin başkaldırmalarını ima ediyormuş gibi. "Onlar hiçbir zaman örgütlenemez."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Örgütlendiklerinde görürsün," dedi Teyeo kibarca.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sizin grupta hiç mal yok mu?" diye sordu Solly Kergat'a hayretle. Adam cevap vermek zahmetine bile katlanmadı. Teyeo, delikanlının kadını bir mal yerine koyduğunu fark etti. Nedenini anlayabiliyordu; kendisi de öyle yapmıştı, başka bir yaşamda, bu tür ayırımların bir mana ifade ettiği zamanda.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Senin kölen Rewe," diye sordu adam Solly'ye — "o dost muydu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet," dedi Solly, sonra, "Hayır. Ben öyle olmasını istiyordum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Makil?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Biraz duraksadıktan sonra, "Sanırım," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hâlâ burada mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın başını hayır anlamında salladı. "Trup bir turneye çıkacaktı, Festival'den birkaç gün sonra."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Festivalden bu yana seyahatlere kısıtlama getirildi," dedi Kergat. "Sadece hükümet ve askerler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Makil Voe Deolu. Eğer hâlâ buradaysa, onu ve trubunu memleketlerine yollarlar büyük bir ihtimalle. Onunla ilişki kurmaya çalış Kergat."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bir makille mi?" dedi genç adam aynı hoşnutsuzluk ve şüphecilikle. "Sizin eşcinsel Voe Deolu palyaçolarınızdan biriyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo Solly'ye bir bakış attı: Sabır, sabır.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Biseksüel oyuncular," dedi Solly adama aldırmayarak, ama allahtan Kergat da kadına aldırmamaya kararlıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Zeki bir adam," dedi Teyeo, "bağlantıları var. Bize yardım edebilir. Size ve bize. Buna değebilir. Tabii hâlâ buradaysa. Acele etmemiz gerek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Neden bize yardım etsin? O bir Voe Deolu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bir mal, bir vatandaş değil," dedi Teyeo. "Ayrıca Voe Deo hükümetine karşı çalışan, malların yeraltı örgütü Hame'nin bir üyesi. Ekumen Hame'nin meşruluğunu kabul ediyor. O Sefaret'e Yurtsever bir grubun Sefire'yi kurtardığını ve son derece tehlikeli bir ortamda, emniyet içinde sakladığını bildirir. Sanırım Ekumen hemen, kesin bir tavırla harekete geçer. Öyle değil mi sayın Sefire?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Aniden eski mevkiine dönen Solly kısa, vakur bir hareketle başını salladı. "Ama dikkatle," dedi kadın. "Şiddetten kaçınırlar, eğer politik bir baskı kullanabilirlerse."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Genç adam bütün bunları aklında tutmaya, bir sonuca varmaya çalışıyordu. Genç adamın ihtiyatına, güvensizliğine ve çelişkisine sempatiyle yaklaşan Teyeo sessizce oturmuş bekliyordu. Solly'nin de, bir eli diğer elinin üzerinde, kendisi kadar sessizlik içinde oturduğunu fark etti. Kadın zayıftı, pisti; yıkanmamış yağlı saçları düz bir örgü halinde dökülüyordu. Cesurdu, cesur bir kısrak gibi cesurdu, sinirlerine hâkim. Vazgeçmektense ölmeyi tercih ederdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kergat sorular sordu; sorulara Teyeo cevap verdi, akıl yürütüp, ikna ederek. Zaman zaman Solly de konuştu; Kergat yeniden kadını dinlemeye başlamıştı, huzursuzca, istemeye istemeye, kadına söylediklerinden sonra. Sonunda, ne yapmayı düşündüğünü söylemeden ayrıldı; fakat Batikam'ın ismini ve Teyeo'dan Sefaret'e parolalı bir mesaj almıştı: "Yarım maaşlı veotlar kadim şarkıları söylemeyi çabuk öğrenir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ne o tanrı aşkına!" dedi Solly Kergat gittiğinde.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sefarette Kadim Ezgi adlı bir adam tanıyor muydun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ha! Senin arkadaşın mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bana iyi davranıyordu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O, ta başından beri burada, Werel'deydi. Bir İlk Gözlemci. Oldukça güçlü bir adamdır — Evet ve yeterince 'hızlı'... Benim kafam gerçekten çalışmıyor. Bir çayırda, minik bir derenin yanına uzanmak isterdim, su içmek isterdim. Bütün gün. Her canım çektiğinde sadece boynumu uzatıp lıkır lıkır... Akar su.... Güneş altında... Aman Tanrım, aman Tanrım, güneş ışığı. Teyeo, bu çok zor. Her zamankinden daha zor. Belki de buradan çıkmamın gerçekten bir yolu olabileceğini düşünmek. Umuda kapılmamaya ve umutsuzluğa kapılmamaya çalışmak. Ah, burada oturmaktan çok sıkıldım!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Saat kaç?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yirmi otuz. Gece. Dışarısı karanlık. Aman Tanrım, karanlık! Sadece karanlıkta olmak... Bu lanet olasıca biyoışıldağı örtmenin bir yolu var mı? Kısmen de olsa? Yani gece olmuş gibi yapmak için; ki gündüz olmuş gibi yapabilelim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer sen benim omuzlarıma çıkarsan yetişebilirsin. Ama örtüyü nasıl tutturacaksın?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu musibete bakıp düşündüler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum. Sanki ışıldak bitiyormuş gibi bir lekesi var, sen de dikkat ettin mi? Belki karanlık yaratmak için uğraşmak zorunda kalmayız. Eğer burada biraz daha kalırsak. Ah Tanrım!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eh," dedi adam bir süre sonra, ilginç bir biçimde sıkılgan bir tavırla, "yoruldum." Ayağa kalktı, gerindi, kadının bölgesine girmek için izin istercesine baktı, biraz su içti, kendi bölgesine döndü, ceketini ve ayakkabılarını çıkarttı, bu arada kadın arkasını dönmüştü bile, pantolonunu çıkarttı, uzandı, battaniyeyi çekti ve aklından, "Kamye Efendimiz, o kutsal şeye sıkı sıkı sarılmamı nasip et," dedi. Ama uyumadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadının hafif hareketlerini duyuyordu adam; kadın çişini yaptı, biraz su döktü, sandaletlerini çıkarttı, uzandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Uzun bir zaman geçti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teyeo."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Efendim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sence... bu şartlar altında... sevişmek... yanlış mı olur?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir sessizlik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu şartlar altında olmaz," dedi adam, neredeyse duyulmayacak bir biçimde. "Ama — diğer yaşamda..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir sessizlik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kısa yaşama karşı uzun yaşam," diye mırıldandı kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir sessizlik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır," dedi adam ve kadına doğru döndü. "Hayır, bu yanlış." Birbirlerine uzandılar. Birbirlerine sarıldılar, kör bir aceleyle, açgözlülükle, ihtiyaçla birbirlerine yapıştılar, kendi farklı dillerinde Tanrı'nın adını birlikte haykırdılar sonra da hayvanlar gibi sözsüz bir sesle. Sarmaş dolaş oldular; bitap, yapış yapış, ter içinde, yorgun, canlanarak, yeniden birleşerek, bedenin şefkatiyle yeniden doğarak, sonsuz araştırma içinde, kadim keşifle, yeni dünyaya uzun bir uçuşla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam yavaş yavaş uyandı, huzur ve zevk içinde. Sarmaş dolaştılar, adamın yüzü kadının kolu ve göğsüne dayanmıştı; kadın adamın saçını, bazen boynunu ve omuzlarını okşuyordu. Uzun süre sadece o tembel ritmin, kadının teninin yüzündeki, elinin altındaki, bacağındaki serinliğinin farkındalığı içinde yattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Artık biliyorum," dedi kadın, yarı fısıltı halindeki sesi göğsünün derinliklerinden adamın kulağının yakınlarında, "biliyorum ki seni tanımıyorum. Artık seni tanımam gerek." Adamın yüzüne dudakları ve yanağı iye dokunmak için eğildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ne bilmek istiyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Her şeyi. Bana Teyeo'nun kim olduğunu anlat..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum," dedi adam. "Seni çok seven bir adam."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Aman Tanrım," dedi kadın, bir an için yüzünü kaba, pis kokulu battaniye altına gizleyerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tanrı kim?" diye sordu adam uykulu uykulu. Voe Deoca konuşuyorlardı ama kadın genellikle Terra veya Alterra dilinde küfrederdi; bu durumda da Alterra dilini kullanıyor, <span style="font-style:italic">Seyt</span>, diyordu, yani adam, "Seyt kim?" diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ha —Tual —Kamye —sizde ne varsa. Öylesine söylüyorum. Bu kötü bir konuşma. Sen onlardan birine inanıyor musun? Özür dilerim! Senin yanında kendimi salak gibi hissediyorum Teyeo. Senin ruhuna budalaca dalıyorum, seni istila ediyorum — Ne kadar uzlaşmacı, ne kadar titiz olursak olalım biz de istilacıyız..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bütün Ekumen'i sevmek zorunda mıyım?" diye sordu adam, kadının göğüslerini okşamaya başlayıp, hem kadının, hem kendi arzu ürpertilerini hissederek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet," dedi kadın, "evet, evet."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Cinselliğin her şeyi bu kadar az değiştirmesi ne kadar ilginç, diye düşündü Teyeo. Her şey aynıydı, biraz daha kolay, biraz daha az utangaçlık ve yasak; ama onlara, sevişebilecek canlılığı kazanmalarına yetecek kadar yiyecek ve su bulduklarında kesin ve hoş bir zevk kaynağı vardı. Fakat gerçek anlamda tamamen farklı tek bir şey vardı ama adamın da onu anlatacak sözü yoktu. Seks, zevk, şefkat, aşk, güven, hiçbir söz doğru söz, sözün bütünü değildi. Bu tamamen mahrem, bedenlerinin karşılıklılığında gizli bir şeydi ve içinde bulundukları durumda, dünyada, hatta tutsaklıklarının minik çarpık dünyasında bile bir şey değiştirmiyordu. Hâlâ kapandaydılar. Zamanın çoğunda çok yorgun ve çok aç oluyorlardı. Gitgide, gitgide çaresizleşen gardiyanlarından korkuyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bir hanımefendi olacağım," dedi Solly. "İyi bir kız. Bana nasıl olunduğunu anlat Teyeo."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Pes etmeni istemiyorum," dedi adam, bunu öyle bir hiddetle, gözlerinde yaşlarla söylemişti ki kadın adamın yanına gidip ona sarıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sıkı sıkı tutun," dedi adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Öyle yapacağım," dedi kadın. Fakat Kergat veya diğerleri geldiğinde temkinli ve ılımlı oluyor, konuşmayı erkeklere bırakıyor, gözlerini yerden kaldırmıyordu. Adam kadını öyle görmeye tahammül edemiyordu, yine de kadının böyle davranmakta haklı olduğunu biliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kilit şangırdadı, kapı takırdadı, Teyeo'yu rezil, susuz bir uykudan uyandırdı. Ya geceydi, ya da sabahın çok erken saatleri. Solly ile birlikte ısınmak ve teselli bulmak için sarmaş dolaş yatıyorlardı; şimdi de Kergat'ın yüzünü görünce korkusu çok derinleşmişti. Kadının cinsel incinebilirliliğini göstermek, kanıtlamak. Kadın hâlâ yarı uykulu, yarı uyanık adama sarılmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Başka bir adam daha içeri girdi. Kergat bir şey söylemedi. Teyeo'nun ikinci adamın Batikam olduğunu anlaması biraz vaktini almıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tanıdığında, aklında oldukça büyük bir boşluk kalmıştı. Makilin ismini söylemeyi başardı. O kadar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Batikam mı?" diye gakladı XX Solly. "Aman Tanrım!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu ilginç bir an," dedi Batikam sıcak, aktör sesiyle. Teyeo onun travesti olmadığını Gatayan erkek kıyafeti giydiğini gördü. "Niyetim sizi kurtarmaktı sayın Sefire, Rega, utandırmak değil. Devam edelim mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo yuvarlanırcasına ayağa kalkmış pis pantolonunu giyiyordu. Solly, onları kaçıranların kendisine verdiği pejmürde pantolon içinde uyuyordu. Her ikisi de ısınmak için gömleklerini üzerlerinde tutuyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sefaretle irtibata geçtin mi Batikam?" diye sordu kadın, bir yandan sandaletlerini giyerken sesi titreyerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"A, tabii. Aslında oraya gittim ve geri döndüm. Bu kadar uzun sürdüğü için özür dilerim. Sanırım sizin buradaki durumunuzu tam olarak anlayamamışım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kergat bizim için elinden geleni yaptı," dedi Teyeo hemen, soğuk bir edayla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bunu görebiliyorum. Hatırı sayılır bir riski göze almış. Sanırım bundan sonraki risk daha az. Yani..." Doğrudan Teyeo'ya baktı. "Rega, kendini Hame'nin ellerine emanet etmek nasıl bir duygu?" dedi. "Bu konuda bir sorun var mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yapma Batikam," dedi Solly. "Ona güven!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo bağcıklarını bağladı, doğruldu ve "hepimiz Kamye'nin ellerindeyiz," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Batikam güldü, o hatırladıkları güzel, dolgun kahkahayla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O halde Efendinin ellerinde," dedi ve onları odadan dışarı çıkarttı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify"><span style="font-style:italic">Arkamye</span>'de "Basit bir hayat sürmek en karmaşığıdır," diye yazar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Solly Werel'de kalmak talebinde bulundu ve bir deniz kıyısındaki nekahat kabilinden bir tatilden sonra Güney Voe Deo'ya Gözlemci olarak gönderildi. Teyeo, babasının hasta olduğu haberini alınca doğrudan evine gitti. Babasının ölümünden sonra Sefaret Muhafızlığından süresiz izin istedi ve iki yıl sonraki ölümüne kadar annesinin yanında kaldı. Bu yıllarda aralarında bir kıta bulunan Solly ile zaman zaman buluşmuşlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teyeo annesi öldüğü zaman feshedilemez azat belgesiyle ailesinin bütün mallarını azat etti, çiftliklerini senetle onlara devretti, neredeyse hiç kıymeti olmayan mülkünü açık artırmayla satarak başkente gitti. Solly'nin geçici olarak Sefaret'te kaldığını biliyordu. Kadim Ezgi ona kadını nerede bulabileceğini söyledi. Onu muhteşem binanın küçük bir bürosunda buldu. Solly daha yaşlı ve son derece zarif görünüyordu. Adama incinmiş ama ihtiyatlı bir yüzle bakmıştı. Onu karşılamak veya dokunmak için ilerlememişti. "Teyeo, Yeowe'deki ilk Sefire olmam istendi benden," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam kıpırdamadan durdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Daha biraz önce — Hain'le yanıtlayıcıda konuşmaktan geliyorum..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yüzünü elleri arasına alarak, "Aman Tanrım!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adam, "Seni gerçekten tebrik ederim Solly," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadın aniden koşarak kollarını adama doladı, ağladı, "Ah Teyeo, annen öldü, hiç düşünemedim, çok özür dilerim, ben hiç, hiçbir zaman —ben de biz belki— Ne yapacaksın? Orada kalmaya devam mı edeceksin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sattım," dedi adam. Kadının kucaklamasına karşılık vermekten ziyade, katlanıyordu. "Ben görevime geri dönebileceğimi düşünüyordum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Çiftliğini mi sattın? Ama hiç görmemiştim!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben de senin doğduğun yeri görmedim," dedi adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir sessizlik oldu. Adamdan biraz uzaklaştı, birbirlerine baktılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Gelecek misin?" dedi kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Geleceğim," dedi adam.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Yeowe Ekumen'e girdikten birkaç yıl sonra Seyyar Solly Agat Terwa, Ekumenik irtibat görevlisi olarak Terra'ya yollandı; daha sonra oradan büyük bir başarıyla hizmet ettiği Hain'e bir Sabit olarak gitti. Bütün yolculuklarında ve görevlerinde son derece yakışıklı bir adam, Werelli bir ordu subayı, kadın ne kadar insan canlısıysa o kadar çekingen tavırlı olan eşi refakat etmişti ona. Onları tanıyanlar tutkulu gururlarını ve birbirlerine olan güvenlerini bilirdi. Belki de aralarında daha mutlu olan Solly'ydi, işinde ödüllendirilmiş olan ve dolu dolu yaşayan oydu; ama Teyeo pişman değildi. Kendi dünyasını kaybetmişti ama tek soylu şeye sıkı sıkı sarılmıştı.</p>
</body>
</html>
