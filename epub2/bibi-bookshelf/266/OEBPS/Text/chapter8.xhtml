<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2.1. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-style: italic; font-weight: bold; font-size: 150%;" title="4. Bir Kadının Kurtuluşu"><br /></h3>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%">Bir Kadının Kurtuluşu</p>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%"><br /></p>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%"><br /></p>

  <p class="Standard" style="page-break-before:always;margin-left:0.0cm;margin-right:0.0cm;text-indent:0.0cm;text-align:center;font-style:italic;font-weight:bold;font-size:150%"><br /></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%">I. SHOMEKE</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%"><br /></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Biricik dostum, başka dünyalardaki ve zamanlardaki insanların ilgisini çekebileceğini düşünerek benden yaşam öykümü yazmamı rica etti. Ben sıradan bir kadınım ama muazzam değişimlerin olduğu yıllarda yaşadım ve kölelik ile hürriyetin doğasını iliklerime kadar öğrenme fırsatına nail oldum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yetişkin bir kadın oluncaya kadar okumam yazmam yoktu, anlatımımdaki bütün hataların özürü olarak bunu öne süreceğim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Werel gezegeninde bir köle olarak doğmuşum. Çocukken bana Shomekelerin Radosse Rakam'ı diyorlardı. Yani, Shomeke sülalesinin bir Malı, Dosse'nin Torunu, Kamye'nin Torunu. Shomeke sülalesi Voe Deo'nun doğu kıyılarındaki arazilerin sahibiydi. Dosse benim büyükannem. Kamye de Tanrı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Shomekelerin, çoğu, gede tarlalarını sürüp eken, tuzluot sığırlarını güden, fabrikalarda çalışan ve Ev'de hizmet gören dört yüzün üzerinde malı vardı. Shomeke sülalesinin tarihte büyük bir yeri olmuş. Sahip'imiz politik açıdan önemli biriydi ve genellikle başkentte olurdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Mallar isimlerini büyükannelerinden alırlardı çünkü çocuğu yetiştiren büyükanne olurdu. Anne bütün gün çalışırdı ve baba diye bir şey yoktu. Kadınlar her zaman için birden çok adamla çiftleştirilirdi. Bir adam çocuğunun kim olduğunu bilse bile onunla ilgilenemezdi. Her an satılabilir veya değiş-tokuş edilebilirdi. Genç adamlar malikane topraklarında çok nadiren uzun süre tutulurdu. Eğer değerliyseler, ya diğer toprak sahiplerine ya da fabrikalara satılırlardı. Eğer değerli değillerse ölünceye kadar çalıştırılırlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadınlar pek satılmazdı. Gençler iş ve üretilmek için alıkonulur, yaşlılar da yavruları yetiştirip kapalı yerleşim alanlarını düzen içinde tutarlardı. Bazı yerlerde kadınlar ölünceye kadar her yıl bir bebek doğururdu ama bizimkinde çoğunun sadece iki veya üç çocuğu vardı. Shomekeler kadınlara işçi olarak değer verirdi. Erkeklerin her zaman kadınlara ilişmelerini istemezlerdi. Büyükanneler de onlarla bu konuda anlaşıyor ve genç kadınları yakından koruyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ben adamlar, kadınlar, çocuklar diyorum ama bize adam, kadın, çocuk denmediğini anlamanız lazım. Sadece bizim sahiplerimize böyle denirdi. Biz maldık, köleydik; bize kulkadın, kuladam, yavrular veya gençler denirdi. Yıllardır bu sözlerin söylendiğini duymadığım, bu sözleri kullanmadığım ve bu kutlu dünyada daha önce hiç kullanılmamış olduğu halde şimdi bu sözleri kullanacağım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kapalı yerleşim alanının kuladamlara ait tarafı, yani kapı tarafı bir kısmı kendileri de erkek olan Shomeke sülalesinin akrabalarından, diğerleri de bu akrabalar tarafından tutulmuş adamlar, yani Patronlar tarafından yönetilirdi. İç kısımda gençler ve kulkadınlar yaşardı. Burada Patronlar adına iki kesikhür, yani hadım edilmiş iki kuladam bulunurdu ama hâkimiyet büyükannelerin elindeydi. Gerçekten de kapalı yerleşim alanında büyükannelerin haberi olmadan hiçbir şey olmazdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Eğer bir büyükanne, mallardan birinin çalışamayacak kadar hasta olduğunu söylerse Patronlar o malın evde kalmasına izin verirlerdi. Bazen büyükanneler bir kuladamın başka bir yere satılmasını engellerler, bazen bir kızın birden fazla adamla çiftleştirilmesine mani olabilir, ya da narin bir kıza gebeliği önleyici ilaç verebilirlerdi. Kapalı yerleşim alanı içinde çalışan herkes büyükannelerin nasihatini dinlerdi. Ama içlerinden fazla ileri giden büyükanneler olursa Patronlar onu kamçılatır, gözlerini dağlar veya ellerini kestirirdi: Ben çocukken bizim kapalı yerleşim alanında Büyük Büyükanne dediğimiz, gözleri yerine delikler olan, dilsiz bir kadın yaşıyordu. Ben onun çok yaşlı olduğu için öyle olduğunu zannediyordum. Kendi büyükannem Dosse'nin dilinin de zamanla ağzının içinde kuruyup gitmesinden korkuyordum. Bunu ona söyledim. O da, "Hayır. Kısalmayacak, çünkü çok fazla uzatmıyorum," demişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ben bir kapalı yerleşim alanında yaşıyordum. Annem beni orada doğurmuş ve beni emzirmesi için üç ay orada kalmasına izin verilmiş; sonra sütten kesilip inek sütüne döndürülmüşüm ve annem de Ev'e dönmüş. Annem Shomeke'nin Rayowa Yowa'sıydı. Malların çoğu gibi soluk benizliydi ama el ve ayak bilekleri ince, narin hatlı biriydi. Büyükannem de açık renkliydi ama ben esmerdim, kapalı yerleşim alanındaki herkesten daha esmer.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Annem ziyarete gelir, kesikhürler onu kendi kullandıkları merdiven kapısından geçirirlerdi. Beni bedenime gri toz sürerken yakaladı. Beni azarladığı zaman, ben de diğerlerine benzemek istediğimi söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Dinle Rakam," dedi bana, "onlar toz halkı. Onlar tozdan hiç çıkmazlar. Sen daha iyi bir şeysin. Sen çok güzel olacaksın. Neden bu kadar siyahsın zannediyorsun?" Ne demek istediği hakkında hiçbir fikrim yoktu. "Günün birinde sana babanın kim olduğunu söyleyeceğim," dedi, sanki bir hediye vadedermiş gibi. Shomekelerin paha biçilemeyecek kadar kıymetli bir hayvan olan aygırlarının diğer Çiftliklerdeki kısraklara da hizmet verdiğini biliyordum. Bir babanın insan olabileceğini bilmiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O akşam büyükanneme hava attım: "Ben güzelim çünkü benim babam siyah aygır!" Dosse kafama öyle bir şaplak indirdi ki yere düşüp ağladım. "Baban hakkında sakın konuşma," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Annem ile büyükannem arasında bir kızgınlık olduğunu biliyordum ama nedenini anlamam için çok zaman geçmesi gerekti. Şimdi bile aralarındakileri tam manasıyla anlamış olduğumdan emin değilim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Biz küçük yavrular kapalı yerleşim alanında koşturur dururduk. Duvarlar dışındaki hiçbir şeyden haberimiz yoktu. Bütün dünyamız kulkadınların kulübeleri, kuladamların uzunevleri, mutfaklar, mutfak avluları, ayak altında sertleşmiş toprağı olan kapalı yerleşim alanı meydanından ibaretti. Duvar bana çok uzak geliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sabah erken vakitte tarla ve fabrika ameleleri cümle kapısına gittiklerinde nereye gittiklerini bilmiyordum. Sadece gidiyorlardı. Bütün gün boyunca kapalı yerleşim alanı, sopalarla, taşlarla çamurla oynayarak etrafta yazın çıplak, kışın da hemen hemen çıplak koşuşturan biz yavrulara kalıyordu; bu sürede büyükannelerden uzak duruyorduk; sonunda bize yiyecek bir şeyler vermeleri veya bahçelerde bir süre ot yolma işinde çalıştırmaları için onlara yalvarıncaya kadar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Akşamları veya gece erken saatlerde işçiler geri geliyor, Patronların gözetimi altında sürü halinde kapıdan giriyorlardı. Kimi bitap düşmüş asık yüzlü, kimi de neşeli, konuşkan oluyor, oraya buraya sesleniyordu. Koca cümle kapısı sonuncusunun ardından çarparcasına kapanırdı. Yemek ocaklarından dumanlar yükselirdi. Yanan tezek tatlı kokardı. İnsanlar kulübelerin ve uzunevlerin sundurmalarında toplanırdı. Kuladamlar ve kulkadınlar kapı tarafını, iç taraftan ayıran hendeğin oralarda oyalanır, hendek üzerinden konuşurdu. Yemekten sonra hür bırakılmış adamlar Tual'ın heykelinde duaları yönetirler, sonra "hendeği atlamak" için oyalananlar hariç insanlar yataklarına giderdi. Yazları bazı geceler şarkılar söylenirdi veya dans edilmesine bile izin verilirdi. Kışları, büyükbabalardan —zavallı iki büklüm adamlardı bunlar, büyükanneler gibi güçlü değildi— biri "sözü çığırırdı". Biz <span style="font-style:italic">Arkamye</span>'yi ezberden okumaya böyle derdik. Her gece, her zaman bazı insanlar öğretir, diğerleri de bu kutsal mısraları ezberlerdi. Kış gecelerinde büyükannelerin merhametleri sayesinde hayatta kalabilen bu işe yaramaz yaşlı kuladamlar sözü çığırmaya başlardı. O zaman yavrular bile öyküyü dinlemek için kıpırdamadan otururlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Benim can dostum Walsu'ydu. Benden büyüktü; küçükler arasında kavgalar ve münakaşalar olduğunda, hatta daha büyük yavrular bana "Esmer" veya "Patroncuk" diye bağırdıklarında hep beni savunurdu. Küçüktüm ama zaptolunmaz bir hiddetim vardı. Walsu ile birlikteyken bize pek ilişen olmazdı. Derken Walsu kapıdan dışarı yollandı. Annesi çiftleştirilmiş, şimdi de yüküyle kocaman olmuştu ve tarlada payına düşeni bitirebilmesi için yardımcıya ihtiyacı vardı. Gede elle toplanmalıydı. Her gün ana bitkinin bir bölümü olgunlaşıyordu, o yüzden yirmi ila otuz gün boyunca aynı tarlayı tekrar tekrar elden geçirmek icap ediyordu, sonra daha geç ekilmiş bir tarlaya geçilirdi. Walsu annesiyle, annesinin karıklarını toplamaya yardım etmeye gitmişti. Annesi hastalandığında Walsu onun yerini aldı ve diğer amelelerin yardımıyla annesinin payına düşen miktarı doldurdu. Bütün malların doğum gününü baharın başlangıcı olan yeni yılın ilk günü kabul eden Sahiplerin hesabıyla o zamanlar altı yaşındaydı. Aslında yedi yaşında olabilirdi. Annesi doğumdan önce de sonra da hasta kaldı ve bütün bu zaman boyunca Walsu gede tarlasında annesinin yerini aldı. Ondan sonra bir daha hiç oynamak için geri gelmedi, sadece akşamları yemek yemek ve uyumak için geliyordu. Onu o zaman görebiliyordum, konuşuyorduk. İşiyle gurur duyuyordu. Onu kıskanıyordum ve kapıdan çıkmaya can atıyordum. Onu kapıya kadar takip edip, kapıdan dünyaya bakıyordum. Artık kapalı yerleşim alanının duvarları pek kapalı geliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Büyükannem Dosse'ye tarlalarda çalışmak istediğimi söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Çok küçüksün."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yeni yılda yedi yaşında olacağım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Annen seni bırakmamam için bana yemin ettirdi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Annemin bir sonraki kapalı yerleşim alanı ziyaretinde, "Büyükanne benim dışarı çıkmama izin vermiyor. Ben de Walsu ile birlikte çalışmak istiyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kat'iyen," dedi annem. "Sen bundan daha iyisine layıksın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Neye?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Görürsün."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bana gülümsedi. Kendi çalıştığı Ev'i kastettiğini biliyordum. Bana sık sık Ev'deki o harika şeylerden, parlayan, parlak renkli o şeylerden, ince ve narin olan şeylerden, temiz şeylerden söz ederdi. Ev'in huzur dolu olduğunu söylerdi. Zaten annem de kırmızı bir eşarp takardı, sesi yumuşaktı, bedeni ve giysileri hep temiz ve tazeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ne zaman göreceğim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sonunda, "Tamam! Hanımıma soracağım," dedirtinceye kadar onun başının etini yemiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ona ne soracaksın?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hanımım hakkında bütün bildiğim onun çok narin ve temiz olduğu, annemin de bir şekilde ona ait olduğuydu; ki annem bununla gurur duyardı. Kırmızı eşarbı anneme hanımımın verdiğini biliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Senin eğitime başlaman için Ev'e gelip gelemeyeceğini soracağım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Annemin öyle bir "Ev" deyişi vardı ki, bu yeri dualarımızdaki büyük kutsal yer gibi görüyordum: <span style="font-style:italic">O aydınlık eve, huzur odalarına girmem nasip olsun.</span></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O kadar heyecanlanmıştım ki, "Ev'e gidiyorum, Ev'e gidiyorum!" diye hoplayıp zıplamaya, şarkı söylemeye başladım. Susturmak için annem bana bir şaplak indirdi ve vahşi olduğum için beni azarladı. "Çok küçüksün! Kendine hâkim olamayacaksın! Eğer Ev'den kovulursan bir daha geri gelemezsin," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ben yeterince büyük olacağıma söz verdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Her şeyi doğru dürüst yapmalısın," dedi Yowa bana. "Söylediğimde, söylediğim şeyi hemen yapmalısın. Hiç sorgulama. Hiç oyalanma. Eğer hanımım senin vahşi olduğunu görürse seni buraya geri yollar. Bu da senin için ebediyen son demektir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Terbiyeli olacağıma söz verdim. Hemen her şeye itaat edeceğime ve hiç konuşmayacağıma söz verdim. O ne kadar korkunç gösterirse o harika, parlak Ev'i görme isteğim o kadar artıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Annem ayrıldığında Hanımımla konuşacağını tahmin etmiyordum. Ben verilen sözlerin tutulmasına alışık değildim. Fakat birkaç gün sonra geri geldi; onun büyükannemle konuştuğunu duydum. İlk başta Dosse kızmıştı, yüksek sesle konuşuyordu. Dinlemek için kulübenin penceresinin altına emekledim. Büyükannemin ağladığını duydum. Korkmuş ve hayret içinde kalmıştım. Büyükannem bana karşı sabırlıydı, hep bana göz kulak olurdu, beni iyi beslerdi. Onun ağladığını duyuncaya kadar hayatta başka bir şey olduğu hiç aklıma gelmemişti. Onun ağlaması beni de ağlattı, sanki ben de onun bir parçasıymışım gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bir yıl daha onu bana bırakabilirsin," dedi. "O daha bebek. Onu kapıdan dışarı bırakmam." Sanki hiç gücü yokmuş, bir büyükanne değilmiş gibi yalvarıyordu. "O benim bütün neşem Yowa!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Onun iyiliğini istemiyorsun öyleyse?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sadece bir yıl daha. Ev için çok yabani."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Uzun süredir yabanice yaşadı. Eğer kalırsa tarlalara gönderilecek. Bir yıl tarlada çalışırsa onu Ev'e almazlar. Toz olur. Zaten bu konuda ağlamanın bir faydası yok. Hanımıma sordum, o da kabul etti. Onsuz geri dönemem."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yowa, ona zarar vermelerine izin verme," dedi Dosse çok kısık bir sesle, sanki bunu kızına söylemeye utanıyormuş gibi, ama yine de sesinde bir güç vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben onu zarardan korumaktan söz ediyorum," dedi annem. Sonra bana seslendi; ben de gözyaşlarımı silerek gittim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Çok garip ama kapalı yerleşim alanının dışındaki dünyadaki ilk yürüyüşümü veya Ev'in ilk görüntüsünü hatırlamıyorum. Herhalde çok korkmuş, gözlerimi yerden kaldırmamıştım ve her şey benim için o kadar yabancıydı ki ne gördüğümü anlamamıştım. Annemin beni Tazeu Hanım'a göstermeye götürmesinin birkaç gün sürdüğünü biliyorum. Beni temizlemesi, eğitmesi ve onu utandırmayacağımdan emin olması gerekiyordu. En sonunda elimden tutup, durmadan bir fısıltı halinde beni azarlayarak, holler ve boyalı tahta kapılardan geçirerek kulkadınlar bölümünden çıkartıp tavanı olmayan, içinde çiçeklerin büyüdüğü saksılarla dolu aydınlık, güneşli bir odaya götürdüğünde dehşete düşmüştüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O güne kadar çiçek gördüğüm söylenemezdi; sadece mutfak avlularındaki zararlı otları görmüştüm; çiçeklere baktım durdum. Annem, çiçekler arasındaki bir sandalyede çiçekler gibi parlak renkli yumuşak kumaşlardan giysiler içinde yatan bir kadına bakmam için elimi sertçe çekiştirmek zorunda kaldı. Onları birbirlerinden zor ayırt etmiştim. Kadının saçı uzun ve parlaktı; teni de parlak ve siyahtı. Annem beni itti; ben de yapmam için defalarca beni çalıştırdığı şeyi yaptım: Gidip sandalyenin yanında diz çöküp bekledim; kadın üzeri siyah, içi gök mavisi rengindeki uzun, dar, yumuşak elini uzattığında alnımı eline değdirdim. "Sizin kölenizim madam Tazeu," demem gerekiyordu, ama sesim bir türlü çıkmıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ay ne şirin minik bir şey bu böyle," dedi kadın. "Ne kadar esmer." Sesi son sözde biraz değişmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O gece... Patronlar gelmişti," dedi Yowa ürkek, mütebessim bir şekilde, sanki utanmış gibi yere bakarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Buna hiç kuşku yok," dedi kadın. Tekrar bakışlarımı kaldırıp ona bakabilmiştim. Çok güzeldi. Bir insanın o kadar güzel olabileceğini bilmiyordum. Sanırım benim hayretimi gördü. Yeniden uzun, yumuşak elini uzatarak yanağımı ve boynumu okşadı, "Çok çok güzel Yowa," dedi. "Onu buraya getirmekle iyi ettin. Yıkandı mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yaktığımız tezek gibi kokan, kir pas içindeki ilk geldiğim halimle beni görmüş olsaydı böyle bir şey sormazdı. Kapalı yerleşim alanı hakkında hiçbir şey bilmiyordu. Beza, yani Ev'in kadınların yaşadığı kısmının dışında hiçbir şey bilmiyordu. O da orada, tıpkı benim dışarıdaki her şeyden bihaber kapalı yerleşim alanında tutulmuş olduğum gibi tutulmuştu. Nasıl ben hiç çiçek görmediysem, o da hiç tezek kokusu duymamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Annem temiz olduğum konusunda onu ikna etti, o da, "O halde bu gece benimle yatağa gelebilir. Bu hoşuma gider. Gelip benimle uyumak ister misin tatlı minik—" dedi. Başını kaldırıp anneme baktı, annem "Rakam," diye mırıldandı. Madam, bu isim karşısında dudaklarını büzdü. "Bunu sevmedim," diye mırıldandı. "Çok çirkin. Toti. Evet. Sen benim yeni Toti'm olabilirsin. Bu akşam onu getir Yowa."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Toti isminde bir tilkiköpeği olduğunu söyledi annem bana. Evcil hayvanı ölmüştü. Ben hayvanların da isimlerinin olduğunu hiç duymamıştım o yüzden bana bir hayvanın isminin verilmesi bana hiç tuhaf gelmedi ama ilk başta Rakam olmamak garip gelmişti. Kendimi Toti olarak düşünemiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O gece annem beni yine yıkadı, tenimi tatlı bir yağla ovup yumuşak, hatta onun kırmızı eşarbından da yumuşak bir gecelik giydirdi. Yine beni azarladı, beni uyardı ama o da heyecanlıydı, yine diğer hollerden geçip, yolda başka kulkadınlarla karşılaşıp <span style="font-style:italic">beza</span>'ya, hanımın yatak odasına giderken benden memnundu. Duvarlarında aynalar, duvar halıları, resimler asılı çok güzel bir odaydı. Camların veya resimlerin ne olduğunu anlamamıştım ve içlerinde insan görünce ödüm kopmuştu. Tazeu Hanım korktuğumu görmüştü. "Gel miniğim," dedi, üzerine yastıklar serpiştirilmiş kocaman, geniş yumuşak yatağında bana bir yer hazırlayarak, "gel de kıvrılıver." Gidip yanına büzüştüm; o da benim saçımı, tenimi okşayarak sonunda kendimi rahatlamış hissedinceye kadar sıcak, yumuşak kollarında tuttu. "Tamam, tamam minik Toti," dedi ve böylece uyuduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tazeu Wehoma Shomeke Hanım'ın evcil hayvanı olmuştum. Hemen hemen her gece onunla yatıyordum. Kocası çok nadiren evde olurdu ve zevkini tatmin için kulkadınları tercih ettiğinden onun yanına gelmezdi. Hanım bazen annemin veya bir başkasının, daha genç bir kulkadının yatağına gelmesini isterdi; bu zamanlarda beni uzaklaştırırdı; ben on-on bir yaşına gelip onlara katılabilecek hale gelinceye, bana nasıl zevk alınacağını öğretinceye kadar. Kibardı ama âşık hanım oydu ve oynadığı alet de bendim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Aynı zamanda ev işleri sanatı ve sorumlulukları konusunda da eğitilmiştim. Gerçekten güzel bir sesim olduğu için kendisiyle şarkı söylemeyi öğretmişti bana. Bütün o yıllar boyunca hiç cezalandırılmamış ve hiç ağır işlerde çalıştırılmamıştım. Kapalı yerleşim alanında tamamen yabani olan ben, Büyük Ev'de tamamen itaatkârdım. Büyükanneme karşı isyankâr, emirlerine karşı huysuzdum ama hanımım bana bir şey emrettiğinde memnuniyetle yapıyordum. Bana verebileceği tek sevgi çeşidiyle bana sıkı sıkı sarılmıştı. Onun yer yüzüne inmiş Merhametli Tual olduğunu düşünüyordum. Bu lafın gelişi söylenen bir şey değil, gerçek. Onun daha yüce bir varlık, benden daha üstün olduğunu düşünüyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Belki de rızam olmadan hanımım tarafından kullanılıyor olmanın bana zevk veremeyeceğini veya vermemesi gerektiğini; böyle bir şey olduysa bile, bu kadar büyük bir kötülük içinde bu kadar küçük bir iyilik emaresinden söz etmemem gerektiğini düşünüyor olabilirsiniz. Ama rıza göstermek veya reddetmek ne demek bilmiyordum. Bunlar hürriyet sözleridir.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tek bir çocuğu vardı, benden üç yaş büyük bir oğlu. Biz kulkadınlar arasında oldukça yalnız bir yaşantısı vardı. Wehomalar Adalar'ın soylularıydı, kadınları yolculuk yapmayan geri kafalı insanlardı, o yüzden hanımım ailesinden kopmuş yaşıyordu. İnsan gördüğü yegâne zaman, Sahip Shomeke'nin başkentten yanında arkadaş getirdiği zamanlardı ama onlar da sadece erkek olurdu ve onlara sadece masada eşlik edebilirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sahip'i çok nadir görürdüm, o da belli bir mesafeden. Onun da üstün bir varlık olduğunu düşünüyordum ama tehlikeli biri.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Genç sahip Erod'a gelince, onu annesine günlük ziyaretleri sırasında veya öğretmenleriyle atla gezintiye çıktığı zamanlar görürdük. On bir, on iki yaşlarına geldiğimizde biz kızlar onu gözetleyip gülüşürdük çünkü çok yakışıklı bir oğlandı ve annesi gibi gece misali siyah ve inceydi. Onun babasından korktuğunu biliyordum çünkü annesinin yanındayken ağladığını duymuştum. Annesi "Yakında yine gidecek güzelim," diyerek onu bir şekerle avutur, okşardı. Ben de bir gölge gibi yumuşak ve zararsız olan Erod için üzülüyordum. On beş yaşındayken bir yıllığına okula yollandı ama babası yıl dolmadan onu alıp geri geldi. Kuladamlar Sahip'in onu acımasızca dövdüğünü, topraklardan dışarıya at sürmesini bile yasakladığını söylediler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sahip'in kullandığı kulkadınlar adamın yaralayıp berelediği, canlarını acıttığı yerleri göstererek bize ne kadar kaba olduğunu anlatırlardı. Ondan nefret ederlerdi ama annem onun aleyhinde konuşmazdı. "Siz kendinizi kim sanıyorsunuz?" dedi, kendisini kullanma şeklinden şikâyette bulunan bir kıza. "Sırçadan yapılmış gibi davranılması gereken bir hanım mı?" Kız hamile olduğunu anlayınca —gerçi biz yüklendiğini derdik— annem onu kapalı yerleşim alanına geri yollattı. Neden olduğunu anlamamıştım. Yowa'nın terslenip kıskandığını düşünmüştüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sahip'in kızı olduğumu ne zaman anladığımı bilmiyorum. Bu sırrı hanımdan gizleyebildiği için annem bunu kimsenin bilmediğini sanıyordu. Ama bütün kulkadınlar biliyordu. Ne duymuş olduğumu veya neye kulak misafiri olmuş olduğumu bilmiyorum ama Erod'u görünce onu inceler, babamıza benim daha çok benzediğime hükmederdim, çünkü o zamanlar artık babanın ne demek olduğunu biliyordum. Tazeu Hanım'ın bunu görmemesine hayret ediyordum. Ama o cehalet içinde yaşamayı tercih ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bütün bu yıllar boyunca kapalı yerleşim alanına çok az gittim. Ev'e gittikten yarım yıl kadar sonra Walsu ve büyükannemi görmek için geri dönmeye, güzel elbiselerimi, temiz cildimi, parlak saçlarımı onlara göstermeye can atıyordum ama gittiğimde birlikte oyun oynadığım yavrular bana taş ve toprak attılar, elbiselerimi yırttılar. Walsu tarladaydı. Bütün gün boyunca büyükannemin kulübesinde saklanmak zorunda kaldım. Bir daha hiç geri gitmek istemedim. Büyükannem haber yollayıp beni çağırdığında sadece annem de olursa gidiyor, hep onun yanında duruyordum. Kapalı yerleşim alanındaki insanlar, hatta büyükannem bile bana kaba ve kötü görünmeye başladı. Pistiler ve leş gibi kokuyorlardı. Aldıkları cezalardan yaraları bereleri vardı; kesik parmakları, kulakları veya burunları. Tırnakları deforme olmuş elleri ve ayakları kabaydı. Artık öyle görünüşlü insanlara alışık değildim. Biz, Büyük Ev'in işçileri onlardan tamamen farklıyız, diye düşünüyordum. Yüce varlıklara hizmet vermekle, onlara benziyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">On üç-on dört yaşlarına geldiğimde Tazeu Hanım beni hâlâ yatağında yatırıyor, sık sık benimle sevişiyordu. Ama yeni bir evcil hayvanı daha vardı, aşçılardan birinin kızı, kül gibi beyaz da olsa güzel minik bir kız. Bir gece, beni kendimden geçirecek kadar zevk verdiğini bildiği yöntemlerle benimle uzun uzun sevişti. Onun kollarında yorgun argın yatarken, "hoşça kal, hoşça kal," diye fısıldayarak yüzümü, gözümü, göğüslerimi öptü. Bunun ne anlama geldiğini düşünemeyecek kadar yorulmuştum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ertesi sabah hanımım annemle beni çağırdı ve beni oğlunun on yedinci yaşgünü hediyesi olarak ona vermeyi düşündüğünü söyledi. "Seni çok özleyeceğim Toti şekerim," dedi, gözlerinde yaşlarla. "Sen benim neşe kaynağımdın. Ama burada Erod'un sahip olmasına izin verebileceğim başka bir kız yok. Sen en temizleri, en sevgi dolu olanları, en tatlılarısın. Bakire olduğunu biliyorum," —erkekler açısından bakire demek istemişti— "ve biliyorum ki oğlum senin zevkini çıkarır. Sana karşı da kibar olur Yowa," dedi şevkle anneme. Annem eğilerek selam verdi ve bir şey söylemedi. Söyleyebileceği bir şey yoktu. Bana da bir şey söylemedi. O kadar gurur duyduğu sırrı söylemek için artık çok geçti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tazeu Hanım hamilelikten korunmam için bana ilaç vermişti ama ilaca güvenmeyen annem büyükanneme giderek hamileliği önleyici şifalı bitkiler getirdi. O hafta her ikisini de büyük bir sadakatle aldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Eğer Ev'in adamı karısını ziyaret edecekse <span style="font-style:italic">beza</span>'ya gelirdi ama eğer bir kulkadın isterse kadın "yollanırdı". Böylece Genç Sahip'in yaşgününde bana kırmızılar giydirildi ve hayatımda ilk kez Ev'in erkekler bölümüne götürüldüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hanımıma duyduğum hürmet oğluna kadar uzanıyordu, zaten bana sahiplerin doğal olarak bizden daha üstün oldukları öğretilmişti. Ama o çocukluğumdan beri tanıdığım bir oğlandı ve onun kanıyla, benim kanımın yarı yarıya bir olduğunu biliyordum. Bu ona karşı tuhaf bir şeyler hissetmeme neden oluyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Onun utangaç olduğunu, erkekliğinden korktuğunu düşünmüştüm. Diğer kızlar onu baştan çıkartmayı denemişler ve başarılı olamamışlardı. Kadınlar bana ne yapmam gerektiğini, kendimi ona nasıl sunacağımı ve onu nasıl cesaretlendireceğimi anlatmışlardı; ben de buna hazırdım zaten. Ona, her yanı dantel gibi yontulmuş taştan, menekşe rengi camları olan yüksek, ince pencereli büyük yatak odasında sunuldum. Bir süre ürkek bir halde kapının yanında durdum; o da üzeri kâğıtlar ve ekranlarla dolu bir masanın yanında duruyordu. Sonunda ilerledi, elimi tuttu, beni bir sandalyeye götürdü. Beni oturttu ve ayakta benimle konuşmaya başladı ki bu zaten toptan uygunsuz bir haldi ve aklımı karıştırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Rakam," dedi — "senin adın bu, öyle değil mi?" —Başımla onayladım— "Rakam, annemin niyeti iyilik; benim de ona karşı minnettar olmadığımı veya senin güzelliğine karşı kör olduğumu düşünmeni istemem. Ama kendisini özgürce bana vermek istemeyen bir kadını alamam. Sahipler ile köleler arasındaki cinsel ilişki tecavüzdür." Ve devam etti, güzel güzel konuşarak, tıpkı hanımımın kitaplardan yüksek sesle okuduğu gibi. Beni ne zaman çağırırsa gelip yatağında uyumam gerektiğinden ama bana hiç dokunmayacağından başka pek bir şey anlamamıştım. Bir de bunu kimseye söylememem gerektiğinden başka. "Çok özür dilerim, senden yalan söylemeni istediğim için çok özür dilerim," dedi; bunu o kadar samimiyetle söylemişti ki yalan söylemenin onun canını yakıp yakmadığını merak ettim. Bu onun insandan çok bir tanrıya benzemesine daha çok neden olmuştu. Eğer yalan söylemek insanın canını yaksa, nasıl hayatta kalabilirdi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bana ne derseniz onu yaparım Erod Bey," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Böylece, çoğu gece, onun kuladamları beni götürmek için gelirdi. O masasının üzerindeki kâğıtlarla çalışırken ben onun koca yatağında uyurdum. O, pencerelerin altındaki divanda uyurdu. Sık sık benimle konuşmak ister, bazen uzun süre bana düşüncelerini anlatırdı. Başkentte okuldayken köleliği kaldırmak isteyen, Amme adındaki bir sahip grubunun üyesi olmuştu. Bu bilgi kulağına gidince babası onu okuldan almış, eve yollamış ve arazilerini terk etmesini yasaklamıştı. Yani o da bir tutsaktı. Ama babasının veya hükümetin bilgisi dışında çalıştırmayı bildiği net aracılığıyla Amme'deki diğerleriyle sürekli haberleşiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Aklı o kadar çok fikirlerle doluydu ki bunları anlatması gerekiyordu. Beni ona götürmek için gelen, onunla birlikte büyümüş olan kuladamlar Geu ile Ahas, o kölelik, hürriyet ve daha birçok konuda konuşurken genellikle bizimle olurdu. Genellikle benim uykum gelirdi ama hep dinlerdim ve nasıl anlayacağımı bilemediğim hatta inanamadığım şeyleri duyardım çoklukla. Mallar arasında, Hame adında, plantasyonlardan köle çalarak çalışan bir örgüt olduğunu anlatıyordu bize. Bu köleler, onlar için sahte sahiplik kâğıtları düzenleyen, onlara iyi davranarak şehirlerde nezih işlere kiralayan Amme'nin üyelerine getiriliyordu. Bize şehirleri anlatıyordu ve o bölümleri dinlemeye bayılıyordum. Bize, kölelerinin bir devrim yaptığını anlatarak, Yeowe sömürgesinden de söz etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yeowe hakkında hiçbir şey bilmiyordum. Güneşten sonra kavuşan, önce doğan, ayların en küçüğünden daha parlak olan kocaman mavi-yeşil bir yıldızdı. Kapalı yerleşim alanında söyledikleri eski bir şarkıda bir sözdü:</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify;font-style:italic">O, O, Ye-o-we,</p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify;font-style:italic">Geri dönen olmuyor.</p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify;font-style:italic"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Devrimin ne olduğu konusunda hiçbir fikrim yoktu. Erod bana, Yeowe denilen bu yerdeki plantasyonlarda bulunan malların sahipleriyle savaştığını söylediğinde, bir malın böyle bir şeyi nasıl yapabileceğini anlayamamıştım. Daha ta başından yüce ve aşağı varlıkların olması takdir edilmişti, tanrı ile insan, erkek ile kadın, sahip ile sahip olunan. Benim bütün dünyam Shomeke Arazisiydi ve bu temel üzerinde yükseliyordu. Kim bunu başaşağı etmek isterdi? Enkazı altında herkes ezilirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Erod'un mallara köle demesi hoşuma gitmiyordu, bu bütün değeri alıp götüren çirkin bir sözdü. Kendimce burada Werel'de bizlerin mal olduğuna, öteki yerde, Yeowe sömürgesinde köleler, kıymetsiz köle insanlar, serkeşler olduğuna karar vermiştim. Onlar o yüzden oraya yollanmışlardı. Bu insana makul geliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bundan bile ne kadar cahil olduğumu anlayabilirsiniz. Bazen Tazeu Hanım üçboyutnetteki gösterileri izlememize izin verirdi ama o sadece piyesleri seyrederdi, olayların haberlerini değil. Arazinin dışındaki dünyadan bütün bildiğim Erod'dan öğrendiklerimdi ve bunları da anlamıyordum zaten.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Erod onunla tartışmamızdan hoşlanırdı. Akıllarımızın hürleştiği anlamına geldiğini düşünüyordu bunun. Geu bu işte ustaydı. O, "Ama hiç mal olmazsa işleri kimler yapacak?" gibi sorular soruyordu. O zaman Erod uzun uzun cevap verirdi. Gözleri parlar, sesi etkili çıkardı. Bize konuştuğu zamanlarda onu çok seviyordum. Çok güzeldi ve söylediği şeyler de güzeldi. Bu, ben kapalı yerleşim alanında bir yavruyken, yaşlı adamların "sözü çığırmalarına", <span style="font-style:italic">Arkamye</span>'yi okumalarına benzerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hanımımın bana her ay verdiği hamileliği önleyici ilaçları buna ihtiyacı olan bir kıza veriyordum. Tazeu Hanım benim cinselliğimi uyandırmış, cinsel açıdan kullanılmaya alıştırmıştı. Onun okşayışlarını özlüyordum. Ama kölekadınlara nasıl yaklaşacağımı bilmiyordum; Genç Sahip'e ait olduğum için onlar da bana yaklaşmaya korkuyordu. Sık sık Erod ile olduğum için, o konuşurken bedenimle onun için yanıp tutuşuyordum. Yatağında yatıp onun gelip üzerime eğildiğini, hanımımın yaptığı şeyleri yaptığını hayal ediyordum. Ama bana hiç dokunmadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Geu da yakışıklı bir genç adamdı, temiz ve terbiyeli, oldukça esmer, benim için çekici. Gözleri hep üzerimdeydi. Ama Erod'un bana dokunmadığını söylediğim için bana yanaşamıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Böylece Erod'a, kimseye söylemeyeceğim hakkında verdiğim sözü bozmuş oluyordum; ama kendimi verdiğim sözleri tutmaya yükümlü görmüyordum, tıpkı doğruyu söylemeye mecbur hissetmediğim gibi. Bu tür şerefler sahiplere aitti, bize değil.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu olaydan sonra Geu onunla ne zaman Ev'in tavan arasında buluşacağımızı bana haber veriyordu. Bana pek az zevk veriyordu. Bekâretimi efendimize saklaması gerektiğini düşündüğünden bekâretimi bozmuyordu. Onun yerine penisini ağzıma veriyordu. Boşalırken arkasını dönüyordu çünkü bir kölenin spermleri efendisinin kadınını kirletmemeliydi. Bu da bir kölenin şerefiydi işte.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Şimdi tiksinerek, hikâyemi sadece bu tür şeylerin oluşturduğunu ama aslında bir yaşamda, hatta bir kölenin yaşamında bile cinsellikten çok daha fazla şeyler olduğunu söyleyeceksiniz. Bu doğru. Benim bütün söyleyebileceğim hem kadın, hem erkek olarak en kolay cinselliğimiz konusunda köle ediliyor olabildiğimizdir. Hatta hür erkekler ve kadınlar olarak hürriyetimizi en zor muhafaza edebildiğimiz yer de orası diyebiliriz. Tenin siyasi düzenleri iktidarın köküdür.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Gençtim, sağlıklıydım ve eğlence istiyordum. Hatta şimdi bile, buradan, bu dünyadan bile, o dünyadaki yıllarıma, kapalı yerleşim alanına, Shomeke Evi'ne geri bakınca görüntüler aydınlık bir rüyadaki görüntüler gibi görünüyor gözüme. Büyükannemin büyük, sert ellerini görüyorum. Annemi, boynunda kırmızı eşarbıyla gülümserken görüyorum. Hanımımın ipeksi siyah bedenini yastıklar arasında görüyorum. Tezek ateşinin dumanı geliyor burnuma, <span style="font-style:italic">beza</span>'nın parfümleri. Genç bedenimdeki yumuşak, ince kumaşları, hanımımın ellerini ve dudaklarını hisseder gibi oluyorum. Yaşlı adamların sözü çığırışlarını, kendi sesimin bir aşk şarkısında hanımımın sesiyle karışışını, Erod'un bize hürriyeti anlatışını duyuyorum. Yüzü gözünde canlandırdıklarıyla aydınlanıyordu. Ardındaki taş dantelden pencereler ve menekşe rengi camlar geceyi dışarıda tutuyordu. Geriye dönerdim demiyorum. Shomeke'ye dönmektense ölürüm daha iyi. Bu hür dünyayı, kendi dünyamı bırakıp o kölelik mekânına varmadan ölürüm. Ama gençliğimde güzellik, aşk, umut hakkında ne biliyorsam hepsi oradaydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ve orada hepsi ihanete uğradı. O temel üzerine inşa edilen her şey sonunda kendi kendisine ihanet etmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Dünya değiştiğinde ben on altı yaşındaydım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İlk duyduğum değişim efendimi heyecanlandırması dışında beni hiç ilgilendirmemişti; bu, Geu'yu, Ahas'ı ve birkaç genç kuladamı daha heyecanlandırmıştı. Büyükannem bile olanları duymak istemişti onu ziyarete gittiğimde. "O Yeowe, o köle dünyası," demişti, "hürriyet mi ilan etmişler? Sahiplerini kovmuşlar mı? Kapıları açmışlar mı? Tanrım, güzel Tanrım Kamye, nasıl olur bu? İsmine, mucizelerine şükürler olsun!" Tozun içine çömelmiş, elleri dizlerinde ileri geri sallanıyordu. Artık yaşlı, kurumuş bir kadındı. "Anlat bana!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ona anlatacak çok az şey daha biliyordum. "Bütün askerler buraya geri gelmiş," dedim. "Ve diğer insanlar, orada Yeowe'deki o yabcılar. Belki de yeni sahipler onlardır. Hepsi oralarda uzaklarda bir yerlerde," dedim, elimi gökyüzüne doğru sallayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yabcılar ne?" diye sordu büyükannem ama bilmiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Her şey benim için sözcüklerden ibaretti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fakat Sahibimiz Shomeke Bey eve hasta olarak döndüğünde anladım. Küçük limanımıza bir uçucu ile gelmişti. Bir sedyede taşındığını gördüm, gözlerinin akı görünüyordu, kara teni grilerle beneklenmişti. Şehirlerde kol gezen bir hastalıktan ölüyordu. Tazeu Hanım ile oturan annem nette bir politikacının hastalığı Werel'e yabcıların getirdiğini söylediğini izlemişti. Adam o kadar hiddetle konuşmuştu ki hepimizin öleceğini düşünmüştük. Bunu Geu'ya söylediğimde burun büktü. "Yabancılar, yabcılar değil," dedi, "onların bununla bir ilgisi yok. Efendim doktorlarla konuştu. Sadece yeni bir cins irinkurdu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O korkunç hastalık da yeterince kötüydü. Bu hastalığa yakalanmış bir malın hemen bir hayvan gibi boğazlanıp, cesedinin olay yerinde yakıldığını biliyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sahip'i boğazlamadılar. Ev doktorlarla dolup taştı ve Tazeu Hanım gecesini gündüzünü kocasının yatağının yanında geçirdi. Çok korkunç bir ölümdü. Bitmek nedir bilmiyordu. Shomeke Bey ıstıraplar içinde korkunç sesler çıkarmış, çığlıklar atmış, ulumuştu. İnsanın, bir adamın saatlerce durmadan onun gibi bağırabileceğine inanası gelmiyor. Bütün teni cılk yara olarak düştü, delirdi ama yine de ölmedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tazeu Hanım yıpranıp sessizleşerek bir gölge haline geldikçe Erod güç ve heyecan doluyordu. Bazen babasının uluduğunu duyduğumuz zamanlar gözleri parlıyordu. "Tual Hanım ondan merhametini sakınmasın," diye fısıldıyordu ama o bağırtılarla besleniyordu. Babasının ona nasıl eziyet edip küçümsediğini ve nasıl Erod'un babasının tam zıddı olacağını ve onun yaptığı her şeyi bozacağına dair yemin ettiğini onunla birlikte yetişmiş olan Geu ve Ahas'tan öğrenmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fakat her şeye bir son veren Tazeu Hanım olmuştu. Bir gece diğer bütün refakatçıları yolladı, sık sık yaptığı gibi ve ölmekte olan adamla tek başına oturdu. Adam inilti şeklindeki ulumalarına başlayınca kadın minik dikiş bıçağını alıp adamın gırtlağını kesti. Sonra bileklerindeki damarları defalarca keserek adamın yanına yatarak öldü. Annem bütün gece yan odadaydı. Sessizliğin onu biraz şaşırttığını ama çok yorgun olduğu için uykuya daldığını ve sabah içeri girdiğinde her ikisini de buz gibi kanları içinde yatarken bulduğunu söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İçimden sadece hanımım için ağlamak geliyordu ama her şey büyük bir kargaşa içersindeydi. Doktor hasta odasındaki her şeyin ve cesetlerin de hiç vakit geçirmeden yakılması gerektiğini söyledi. Ev karantina altına alınmıştı, yani sadece Ev'in rahipleri cenazeyi kaldırabilecekti. Kimse yirmi gün süreyle araziden ayrılamayacaktı. Fakat artık Shomeke Bey'i olan Erod ne yapmayı planladığını söylediğinde doktorların bir kısmı, kendileri ayrıldı. Bu konuda Ahas'tan karmaşık bir iki kelime duymuştum ama kederimin arasında pek kulak asmamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O gece cenaze merasimi boyunca bütün Ev malları Hanım'ın Küçük Tapınağının dışında durup içerdeki şarkıları ve duaları dinledi. Patronlarla kesikhürler kapalı yerleşim alanındaki insanları da getirmişlerdi; onlar da bizim arkamızda duruyordu. Cenaze alayının dışarı çıkışını, beyaz tabutların taşınışını, odunların tutuşturuluşunu ve kara dumanın yükselişini seyrettik. Daha duman tütmeye devam ederken yeni Shomeke Bey'i durduğumuz yerde bize yaklaştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Erod, tapınağın ardındaki minik yükseltide durmuş, daha önce hiç duymadığım güçlü bir sesle konuşmuştu. Ev'de hep karanlıktan sonra fısıltı halinde konuşulurdu. Şimdi günün ortasında, güçlü bir sesti onunki. Beyaz matem giysileri içinde simsiyah ve dimdik duruyordu. Henüz yirmi yaşında bile değildi. "Dinleyin siz insanlar: Köleydiniz, hür olacaksınız. Benim malımdınız, artık kendi yaşamlarınıza sahip olacaksınız. Bu sabah arazimdeki bütün mallar için, dört yüz on bir kadın, erkek, çocuk için Hükümet'e Azat Emri'ni yolladım. Sabah Muhasebe Dairesi'ndeki büroma gelirseniz size kâğıtları veririm. Her biriniz o kâğıtlarda özgür insanlar olarak kaydedildiniz. Bir daha hiçbir zaman köle edilemezsiniz. Yarından itibaren istediğinizi yapmakta özgürsünüz. Her biriniz için, hayatınızı kurmanız için bir miktar da para olacak. Hak ettiğiniz, bizim için verdiğiniz hizmetin karşılığında kazandığınız kadar değil, ama size verebileceğim kadarı var. Ben Shomeke'den ayrılıyorum. Başkent'e, Werel'deki her kölenin hürriyeti için çalışacağım başkente gidiyorum. Yeowe'ye gelmiş olan Özgürlük Günü bize de gelecek, yakında. Benimle gelmek isteyenleriniz varsa gelsin! Hepimize yetecek kadar iş var!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bütün söylediklerini hatırlıyorum. Bunlar olduğu gibi onun ağzından çıkan sözlerdi. İnsan okumazsa ve aklını netteki görüntülerle doldurmazsa söylenen sözler aklında derin izler bırakır.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Konuşmasını bitirdiğinde daha önce hiç duymadığım bir sessizlik olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Doktorlardan biri, karantinayı bozmaması gerektiğini söyleyip itiraz ederek konuşmaya başladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kötülük yakıldı kül oldu," dedi Erod, mübalağalı bir hareketle yükselmekte olan kara dumanı göstererek. "Burası kötü bir yerdi ama artık Shomeke'den kötülük yayılmayacak!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bunun üzerine arkamızda duran kapalı yerleşim alanı ahalisinden hafif bir ses gelmeye başladı ve uluma, haykırma, bağırma, şarkılarla karışık büyük bir zafer gürültüsü yükseldi. "Kamye! Kamye!" diye bağırdı erkekler. Yaşlı bir kadın ilerledi: Büyükannemdi. Sanki bir başak tarlasıymışız gibi biz Ev malları arasından iri adımlarla ilerledi. Erod'un biraz ilersinde durdu. İnsanlar büyükanneyi duymak için sessizleşti. "Efendi Bey, sen bizi evlerimizden mi kovuyorsun?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır," dedi Erod. "Onlar sizin. Toprak da sizin kullanımınızda. Tarlaların kârı sizin. Burası sizin yuvanız ve siz hürsünüz!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bunun üzerine bağırtılar yine o kadar yükseldi ki yere büzüşüp kulaklarımı kapattım ama ben de ağlıyor ve bağırıyordum, diğerleriyle tek bir ses olmuş Erod Bey'e ve Kamye Efendimize övgüler yolluyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Güneş kavuşuncaya kadar yanan odunların önünde dans edip şarkı söyledik. Sonunda büyükanneler ve kesikhürler, henüz kâğıtlarını ellerine almadıklarını söyleyerek insanları kapalı yerleşim alanlarına geri götürdüler. Biz ev işçileri sürüden ayrılıp, hürriyetimizi, paramızı ve toprağımızı alacağımız ertesi günü konuşarak Ev'e gittik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ertesi gün, bütün gün boyunca Erod Muhasebe Dairesi'nde oturup her köleye kâğıdını hazırladı ve her biri için aynı miktarda para saydı: Nakit yüz kue, bölge bankasına kırk gün sonrasına beş yüz kuelik bir çek. Bunun paralarını en iyi nasıl kullanacaklarını öğreninceye kadar vicdansızlar tarafından istismar edilmelerini önlemek için olduğunu herkese bir bir açıkladı. Bir kooperatif kurmalarını, paralarını bir araya getirmelerini ve araziyi demokratik temellerle işletmelerini tavsiye etti. "Para bankada Tanrım!" diye bağırarak çıktı yaşlı, sakat bir adam, sakat bacakları üzerinde sallanıp dans ederek. "Para bankada Tanrım!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Erod tekrar ve tekrar eğer isterlerse paralarını saklayıp bu parayla Yeowe'ye gitmenin bir yolunu satın almalarına yardımcı olacak olan Hame ile irtibata geçebileceklerini söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O, O, Ye-o-we," dedi biri şarkıyla ve sözlerini değiştirdi:</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify;font-style:italic">Herkes gidecek.</p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify;font-style:italic">O, O, Ye-o-we'ye,</p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify;font-style:italic">Herkes gidecek!"</p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify;font-style:italic"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Gün boyunca bunu söylediler. Kimse hüznünü değiştiremiyordu. O şarkıyı, o günü hatırlayınca bugün bile ağlamak istiyorum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ertesi sabah Erod ayrıldı. Acıların yaşandığı yerden ayrılıp, hürriyet için çalışacağı başkentte yeni bir yaşama başlamak için daha fazla bekleyememişti. Benimle vedalaşmadı. Geu ile Ahas'ı yanına aldı. Doktorlar, yardımcıları ve malları bir gün önce ayrılmıştı. Uçucusunun havalanışını seyrettik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ev'e geri döndük. Ölü bir şey gibiydi. İçinde hiç sahip, hiç efendi, ne yapmamız gerektiğini söyleyen hiç kimse yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Annemle ben giysilerimizi toplamaya gittik. Birbirimize çok az şey söylemiştik ama orada kalamayacağımızı hissediyorduk. Diğer kadınların <span style="font-style:italic">bez</span><span style="font-style:italic">a</span>'da koşuşturup Tazeu Hanım'ın odalarını, dolaplarını karıştırdığını, mücevherleri ve kıymetli şeyleri bularak heyecan ile gülüp çığlıklar attıklarını duyuyorduk. Holde erkek sesleri duyduk: Patronların seslerini. Tek bir söz söylemeden annemle birlikte elimizdekileri alarak arka kapıdan çıktık, bahçenin hendeklerinden atlayıp kapalı yerleşim alanına doğru kaçtık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kapalı yerleşim alanının büyük kapısı sonuna kadar açık duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bunun, bunu görmenin, kapının sonuna kadar açık olduğunu görmenin bizim için ne demek olduğunu size nasıl anlatabilirim? Nasıl anlatabilirim?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%">2.ZESKRA</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%"><br /></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Erod arazinin nasıl yönetildiği konusunda hiçbir şey bilmiyordu, çünkü araziyi Patronlar yönetiyordu. O da bir tutsaktı. O ekranlarında, rüyalarında, gözünde canlandırdıklarında yaşıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O gece kapalı yerleşim alanındaki büyükanneler ve diğerleri bütün geceyi planlar yaparak, kendimizi savunabilmemiz için insanları bir araya toplamaya çalışarak geçirmişti. O sabah annemle gittiğimizde kapalı yerleşim alanını tarım aletlerinden silahlarla korumaya çalışan kuladamlar vardı. Büyükanneler ile kesikhürler güçlü, sevilen bir tarla işçisini başkan seçmişlerdi. Bu yolla genç adamları da kendi taraflarında tutmayı umuyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Akşamüstüne doğru bu umutları suya düştü. Genç adamlar çıldırdı. Bakmak için Ev'e gittiler. Patronlar pencerelerden ateş ederek birçoğunu öldürdü; diğerleri kaçtılar. Patronlar evde sıkışmış kalmış, Shomekelerin şaraplarını içiyordu. Diğer plantasyonların sahipleri onlara takviye güç yolluyordu. Uçucuların birbiri ardı sıra inişlerini duyduk. Evden ayrılmamış olan kulkadınlar artık onların insafına kalmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kapalı yerleşim alanında kalan bizlere gelince, kapılar yine kapanmıştı. Koca sürgüleri dışarıdan içeriye almıştık, böylece en azından gece kendimizi emniyette hissetmiştik. Fakat gece yarısı Patronlarımız ve bölgedeki diğer plantasyonların sahipleri, en az yüz kadar adam üşüşüp, koca traktörlerle gelip duvarı yıktılar. Tüfeklerle silahlanmışlardı. Biz onlara karşı tarım aletleri ve odun parçalarıyla dövüştük. Bir iki tanesi yaralandı veya öldü. Aramızdan istedikleri miktarda adam öldürdükten sonra tecavüze başladılar. Bu bütün gece devam etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir grup adam bütün yaşlı kadınlarla adamları toplayıp tuttular ve tam kaşlarının arasından, büyükbaş hayvanları öldürdükleri şekilde öldürdüler. Büyükannem bunlardan biriydi. Anneme ne olduğunu bilmiyorum. Sabah beni alıp götürdüklerinde yaşayan bir kuladam görmemiştim. Yerde kan içinde duran beyaz kâğıtlar gördüm. Hürriyet kâğıtları.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hâlâ hayatta olan birkaç kız ile genç kadın kamyonlara bindirilip havaalanına götürülmüştük. Orada, bizi sopalarla dürtüp bir uçucuya bindirdiler, havaya yükseldik. O zaman aklım başımda değildi. Bütün bunları bana sonra diğerleri anlattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kendimizi, her yönüyle bizimkine benzeyen bir kapalı yerleşim alanında bulduk. Bizi yine geri getirdiler zannetmiştim. Kesikhürlerin merdiveninden bizi içeri tıktılar. Hâlâ sabahtı ve ameleler işteydi; kapalı yerleşim alanında sadece büyükanneler, yavrular ve yaşlı adamlar vardı. Büyükanneler hiddetle ve kaşlarını çatarak yaklaştılar bize. İlk başta neden hepsinin yabancı olduğunu anlayamadım. Kendi büyükannemi aradım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bizim kaçak olduğumuzu düşünerek bizden korkmuşlardı. Son yıllarda plantasyon köleleri kaçıyor, şehirlere gitmeye çalışıyordu. Yoldan çıkmış tipler olduğumuz ve sorunları da beraberimizde getireceğimizi zannetmişlerdi. Ama temizlenmemiz için bize yardım ettiler ve kesikhürlerin kulesi yakınında bir yer verdiler. Hiç boş kulübe olmadığını söylediler. Burasının Zeskra Arazisi olduğunu söylediler. Shomeke'de neler olduğunu duymak bile istemiyorlardı. Orada olmamızı istemiyorlardı. Bizim belamıza ihtiyaçları yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Orada, başımızı sokacak bir yer olmaksızın yerde yattık. O gece kuladamların bazıları hendeği atlayarak geldi ve bize tecavüz etti çünkü bunu önleyecek, kendileri için bir kıymet ifade ettiğimiz kimsemiz yoktu. Onlarla savaşamayacak kadar zayıf ve hastaydık. Aramızdan biri, Abye isimli bir kız boğuşmaya çalıştı. Adamlar onu bayıltıncaya kadar dövdü. Sabah ne konuşabiliyor, ne yürüyebiliyordu. Patronlar gelip bizi götürdüklerinde onu orada bıraktılar. Başka bir kız daha bırakılmıştı, başında sanki saçının bir parçasıymış gibi beyaz yara izleri olan iri bir çiftlik amelesi. Giderken kıza baktım ve onun, bir zamanlar arkadaşım olan Walsu olduğunu gördüm. Birbirimizi tanımamıştık. Başı önüne eğik, tozların içinde oturuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Beşimiz kapalı yerleşim alanından alınarak Zeskra'nın Büyük Ev'ine, kulkadınlar bölününe götürüldük. Orada bir süre biraz da olsa umutlanmıştım, ne de olsa iyi bir ev işleri malı nasıl olunur biliyordum. O zamanlar Zeskra'nın Shomeke'den ne kadar farklı olduğunu bilmiyordum. Zeskra Ev'i insan doluydu, sahip ve patron dolu. Shomeke'deki gibi tek bir Efendi yoktu, hizmetlileri, akrabaları, konuklarıyla bir sürü efendinin olduğu büyük bir aileydi; öyle ki aynı anda erkeklerin tarafında otuz kırk adam, <span style="font-style:italic">beza</span>'da da bir o kadar kadın ve Ev hizmetlilerinden en az elli kişi olabiliyordu. Biz ev hizmetkârları olarak değil, kullanmalık kadınlar olarak götürülmüştük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yıkandıktan sonra kullanmalık kadınların bölümüne götürüldük, hiç özel bir yeri olmayan büyük bir oda. Orada zaten en az on tane kullanmalık kadın vardı. İşlerinden memnun olanlar, onların yerlerini alabileceğimizi ve kendilerinin de ev işlerine geri yollanacağını düşünerek bizi gördüklerine sevinmediler. Ama hiçbiri çok kötü davranmadı, bazıları ise iyi kalpliydiler, bize giyecek verdiler çünkü bütün bu zaman zarfında hep çıplaktık ve on, on bir yaşlarında minik bir kapalı yerleşim alanı kızı olan ve beyaz bedeninin her yanı mosmor çürüklerle kaplanmış, en küçüğümüz Mio'yu avuttular.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İçlerinden biri uzun boylu, Sezi-Tual isimli bir kadındı. Bana alaycı bir suratla baktı. Ondaki bir şey ruhumun uyanmasına neden oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Sen tozlu değilsin," dedi. "Sen Şeytan Zeskra Bey'in kendisi kadar siyahsın. Sen bir Patronbebeğisin değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Hayır hanımefendi," dedim. "Bir efendinin çocuğuyum. Hatta Efendi'nin çocuğu. Adım Rakam'dır."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Deden son zamanlarda sana pek iyi davranmamış," dedi kadın. "Belki de Merhametli Tual Hanım'a dua etsen daha iyi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben merhamet aramıyorum," dedim. O andan itibaren Sezi-Tual beni sevdi ve ben de ihtiyacım olduğu şekilde onun korumasını kazandım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Çoğu geceler erkeklerin tarafına yollanıyorduk. Yemekli davetler olduğu geceler, hanımlar yemek odasından ayrıldıktan sonra biz çağırılıyor, sahiplerin dizlerine oturup onlarla şarap içiyorduk. Sonra onlar ya bizi orada divanlar üzerinde kullanıyor, ya da odalarına götürüyorlardı. Zeskra erkekleri kaba değildi. Bazıları tecavüzü seviyordu ama çoğu bizim de onları arzu ediyor olduğumuzu ve onların arzuladıkları şeyleri arzuladığımızı düşünmeyi yeğliyordu. Bu tür adamları tatmin edebilirsiniz; bir türünü korku ve itaat göstererek, diğer kısmını da kendimizi bıraktığımızı ve zevk aldığımızı göstererek. Fakat konuklarının bazıları başka cins adamlardan oluyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kullanmalık bir kadına zarar vermeye veya onu öldürmeye karşı bir kanun veya kaide yoktu. Sahibi olanlardan hoşlanmayabilirdi ama onuru bunu söylemesine engeldi: O kadar çok malı olmalıydı ki birinin kaybı onun için önemli sayılmamalıydı. O yüzden, zevkleri işkence etmek olan bazı adamlar zevklerini tatmin için Zeskra'larınki gibi misafirperver arazilere gelirdi. Yaşlı Bey'in gözdesi olan Sezi-Tual böyle birine karşı koymuş, koyabilmiş ve bu tür konuklar bir daha davet edilmemişlerdi. Fakat ben oradayken, bizimle birlikte Shomeke'den gelen küçük kız Mio, bir konuk tarafından öldürülmüştü. Adam onu yatağa bağlamıştı. Boynundaki ilmeği o kadar sıkı yapmıştı ki, o kızı kullanırken kız da boğularak ölmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu konuda artık başka bir şey anlatmayacağım. Anlatmam gerekeni anlattım. Yararlı olmayan gerçekler de vardır. Bütün bilgilerin yerel olduğunu söyledi arkadaşım. O çocuğun o şekilde ölmesi doğru mu, nerede doğru? O şekilde ölmemesi gerektiği doğru mu, nerede doğru?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ben sık sık, orta yaşlı bir adam olan, esmer tenimi seven, bana "Hanımım" diyen Yaseo Bey tarafından kullanılıyordum. Yaseo Bey bana aynı zamanda "Asi" de diyordu çünkü Shomeke'de olanlara kölelerin isyanı diyorlardı. Beni çağırmadığı geceler genel bir kız olarak hizmet veriyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Zeskra'da iki yılımı doldurduktan sonra bir sabah Sezi-Tual erkenden yanıma geldi. Yeseo Bey'in yatağından geç vakitte dönmüştüm. Etrafta pek başka biri yoktu çünkü bir gece önce içkili bir davet verilmişti ve bütün genel kızlar çağrılmıştı. Sezi-Tual beni uyandırdı. Garip saçları vardı, kıvırcık, çalı gibi. Üzerime eğilmiş yüzünü, o kıvırcık saçların yüzünü çevreleyişini hatırlıyorum. "Rakam," diye fısıldadı, "konukların mallarından biri dün gece benimle konuştu. Bana şunu verdi. Adının Suhame olduğunu söyledi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Suhame," diye tekrarladım. Uykuluydum. Bana uzattığı şeye bakıyordum: Pis, buruşuk bir kâğıt. "Ben okuyamam!" dedim esneyerek, sabırsızlıkla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ama kâğıda baktım ve tanıdım. Ne yazdığını biliyordum. Bu hürriyet kâğıdıydı. Benim hürriyet kâğıdımdı. Erod Bey'in üzerine adımı yazışını seyretmiştim. Her ismi yazdığında yüksek sesle söylüyordu ki ne yazıyor olduğunu bilelim. Her iki ismimin ilk harflerinin koca gösterişli şeklini hatırladım: Radosse Rakam. Kâğıdı elime aldım, ellerim titriyordu. "Bunu nereden buldun?" diye fısıldadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bunu Suhame'ye sorsan daha iyi," dedi. O zaman o ismin ne demek olduğunu duydum: "Hame'den" Bu bir kod adıydı. O da bunu biliyordu. Beni izliyordu, aniden eğilerek alnını benimkine dayadı, nefesi boğazına düğümlenmişti. "Eğer elimden gelirse yardım edeceğim," diye fısıldadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Suhame" ile kilerlerden birinde buluştum. Onu görür görmez tanıdım: Ahas; Geu ile o Erod Bey'in gözdesiydi. Toz tenli zayıf, sessiz genç bir adam olan Ahas aklımda pek yer etmemiş. Dikkatli gözleri vardı; Geu ile biz konuşurken onun bize kötü niyetle baktığını düşünürdüm. Şimdi bana garip bir yüzle, hâlâ dikkatle ama yine de boş bir ifadeyle bakıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Neden Boeba Bey'le birliktesin?" dedim. "Hür değil misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben de senin kadar hürüm," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Onu anlamamıştım o zamanlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Erod Bey seni bile koruyamadı mı?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet. Ben hür bir adamım." Yüzü canlanmaya, beni ilk gördüğündeki o ölü donukluğunu terk etmeye başlamıştı. "Boeba Hanım Amme'nin bir üyesi. Ben Hame ile çalışıyorum. Shomeke'den insanları bulmaya çalışıyordum. Kadınların birkaçının burada olduğunu duyduk. Hâlâ hayatta olan başkaları da var mı Rakam?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sesi yumuşaktı; ismimi söylediğinde nefesim tıkandı, boğazım düğümlendi. Ben de onun ismini söyleyerek ilerledim ve ona sarıldım. "Ratual, Ramayo, Keo hâlâ buradalar," dedim. Bana kibarca sarıldı. "Walsu kapalı yerleşim alanında," dedim, "eğer hâlâ hayattaysa." Ağladım. Mio'nun ölümünden beri ağlamamıştım. O da gözyaşları içindeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Konuştuk, hem o zaman, hem sonra. Bana, kanunlara göre aslında hür olduğumuzu ama o kanunların arazilerde hiçbir şey ifade etmediğini açıkladı. Hükümet sahipler ile malları olduklarını iddia ettikleri arasına girmiyordu. Eğer hakkımızı talep edecek olsak, bizi çalınmış mallar kabul ettikleri için ve yaptıklarından mahcup duruma düşmek istemeyeceklerinden Zeskralar büyük bir ihtimalle bizi öldürürdü. Ya kaçacak, ya da çalınacak, sonra biraz emniyet istiyorsak şehre, başkente gidecektik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Zeskra mallarının hiçbirinin kıskançlık veya göze girmek kaygısıyla bizi ele vermeyeceklerinden emin olmak zorundaydık. Tek güvendiğim insan Sezi-Tual idi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ahas Sezi-Tual'ın yardımıyla kaçışımızı ayarladı. Ona da bizimle kaçması için bir kez yalvardım ama o, kâğıdı olmadığı için hep saklanarak yaşamak zorunda kalacağı ve bunun Zeskra'daki hayattan da kötü olacağı düşüncesindeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yeowe'ye gidebilirsin," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Güldü. "Yeowe hakkında bütün bildiğim kimsenin geri gelmediği. Neden bir cehennemden, bir başkasına kaçayım?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ratual bizimle gelmemeyi seçti; o genç beylerden birinin gözdesiydi ve öyle kalmaya da niyetliydi. Shomeke'den gelenler arasında en yaşlı olanımız Ramayo ile on beş yaşlarında olan Keo gelmek istedi. Sezi-Tual kapalı yerleşim alanına giderek Walsu'nun hayatta olduğunu ve tarlada amele olarak çalıştığını öğrendi. Onun kaçışını ayarlamak bizimkinden çok daha zordu. Kapalı yerleşim alanından kaçışın yolu yoktu. Sadece gündüz vakti, tarlalardan ustabaşlarının ve Patronların gözleri önünden kaçabilirdi. Onunla konuşmak bile zordu çünkü büyükannelere güven olmuyordu. Fakat Sezi-Tual bunu ayarladı ve Walsu bize "kâğıdını bir daha görmek için" ne gerekirse yapacağını söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Boeba Hanım'ın uçucusu mahsulü yeni toplanmış büyük gede tarlasının kenarında bizi bekliyordu. Yazın sonlarıydı. Ramayo, Keo ve ben, sabahın farklı vakitlerinde Ev'den ayrı ayrı yerlerden yürüyerek ayrıldık. Gidebileceğimiz herhangi bir yer olmadığı için kimse bizi yakından gözlemiyordu. Zeskra diğer büyük araziler içinde, kaçan bir kölenin yüzlerce mil hiçbir yardım bulamayacağı bir yerde bulunur. Değişik yollardan birer birer tarlalardan ve ormanlardan geçip, Ahas'ın bizi beklediği uçucuya kadar bütün yol boyunca emekleyerek saklanarak gittik. Kalbim öyle çarpıyor, öyle çarpıyordu ki nefes bile alamıyordum. Orada Walsu'yu bekledik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"İşte!" dedi, uçucunun kanadına tünemiş olan Keo. Geniş tarlayı işaret etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Walsu tarlanın diğer ucundaki bir dizi ağaç arasından koşarak çıkmıştı. Ağır ağır, uygun adımlarla koşuyordu, sanki korku içinde değilmiş gibi. Ama birdenbire durdu. Döndü. Bir an için nedenini anlayamadık. Sonra ağaçların gölgesinden onu izleyen iki adamın fırladığını gördük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Walsu onlardan kaçmadı, onları bize doğru çekmedi. Onlara doğru koştu. Onlara avlanan bir kedi gibi atladı. O sıçrarken adamlardan biri tüfeğini ateşledi. Düşüşüyle adamlardan birini yere devirdi. Diğeri tekrar ve tekrar ateş etti. "İçeri," dedi Ahas, "hemen." Uçucuya doluşuk, alet havaya yükseldi, sanki bir anda, Walsu'nun o büyük sıçrayışı yaptığı anda, o da havaya yükseliyordu, kendi ölümüne, kendi hürriyetine.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%">3. ŞEHİR</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%"><br /></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Hürriyet kâğıdımı minik bir paket haline gelene kadar katladım. Uçucudayken, yere indikten sonra ve halk arabasıyla şehir caddelerinden geçerken hep elimde tuttum. Ahas neyi sıkı sıkı tuttuğumu görünce bu konuda endişelenmemem gerektiğini söyledi. Bizim azat edilişimiz Hükümet Bürosu'nun kayıtlarındaymış ve burada, Şehir'de buna saygı gösterilirmiş. Hür insanlar olduğumuzu söyledi. Bizim <span style="font-style:italic">gareot</span>, yani malları olmayan sahip olduğumuzu söyledi. "Tıpkı Erod Bey gibi," dedi. Bu bana hiçbir şey ifade etmiyordu. Öğrenecek çok şey vardı. Onu koyacak emniyetli bir yer buluncaya kadar hürriyet kâğıdımı sıkı sıkı tuttum. Hâlâ saklarım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yürüyerek caddelerden biraz uzaklaştık, Ahas bizi kaldırımda yan yana duran devasa evlere götürdü. Burasının kapalı bir yerleşim yeri olduğunu söyledi ama biz buranın bir sahibin evi olduğunu düşünmüştük. Burada orta yaşlı bir kadın bizi karşıladı. Soluk tenliydi ama bir sahip gibi konuşuyor ve davranıyordu, öyle ki kadının ne olduğunu bir türlü anlayamadım. Adının Ress olduğunu, kiralık bir kadın olduğunu ve evin yaşlıkadını olduğunu söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kiralıkinsanlar sahipleri tarafından bir şirkete kiralanan mallardı. Eğer büyük bir şirket tarafından kiralanırlarsa şirket kapalı yerleşim alanında yaşıyorlardı ama Şehirde küçük şirketler için çalışan veya kendi işlerini yürüten bir sürü, bir sürü kiralıkinsan vardı; bunlar kâr için çalıştırılan ve açık kapalı yerleşim yeri adı verilen yerlerde kalıyordu. Bu tür yerlerde oturanlar sokağa çıkma yasağına uyarlar, kapılar gece kitlenirdi ama hepsi buydu; bu yerler kendi kendine yönetilirdi. Bu da öylesine bir açık kapalı yerleşim yeriydi. Amme tarafından destekleniyordu. Oturanların bir kısmı kiralıkinsandı ama birçoğu bizim gibiydi, bir zamanlar köle olan <span style="font-style:italic">gareotlar</span>. Orada yüzden fazla insan kırk dairede yaşıyordu. Benim büyükanne adını verebileceğim birkaç kadın tarafından idare ediliyordu ama burada onlara yaşlıkadın deniyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Taşranın derinliklerindeki arazilerde, geçmişin derinliklerinde; yaşamın millerce uzanan toprakla, yüzyılların âdetleriyle ve kararlı bir cahillikle korunduğu yerde herhangi bir mal tamamen sahibinin insafına kalırdı. Oradan, her şeyin ve herkesin tesadüf veya değişime maruz kaldığı, hayatta kalmayı hızla öğrenmemiz gereken ama kendi yaşamımızın kendi ellerimizde olduğu bu iki milyon insanlık büyük kalabalığa gelmiştik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hayatımda hiç cadde görmemiştim. Tek bir kelime okuyamıyordum. Öğrenecek çok şeyim vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ress hemen bir şeyi gözler önüne serdi. O bir Şehir kadınıydı, çabuk düşünen, çabuk konuşan, sabırsız, saldırgan, hisli. Uzun bir süre onu sevemedim, ya da anlayamadım. Kendimi salak, yavaş, budala hissetmeme neden oluyordu. Ona sık sık hiddetleniyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Artık içimde hiddet vardı. Zeskra'da yaşarken hiddet hissetmemiştim. Hissedemezdim. Bu beni yer bitirirdi. Burada hiddete yer vardı ama onun bir işe yaramadığını görüyordum. Sessizlik içinde hiddetimle yaşıyordum. Keo ile Ramayo birlikte büyük bir oda tuttular, ben de onunkilerin yanında ufak bir oda tuttum. O ana kadar kendime ait odam olmamıştı. İlk başta odanın içinde kendimi yalnız hissettim, sanki utanmış gibi ama çok zaman geçmeden sevmeye başladım. Hür olarak, hür bir kadın olarak ilk yaptığım iş odamın kapısını kapatmaktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Geceleri kapımı kapatıp çalışıyordum. Gündüz, sabahları iş eğitimi, akşamüstleri de dersler vardı: Okuma, yazma, aritmetik, tarih. İş eğitimim, kozmetikleri, şekerleri, mücevherleri ve o tür şeyleri koymak için kâğıt ve ince tahtadan kutu yapan küçük bir dükkândaydı. Kutu yapmanın ve süslemenin her türlü değişik basamakları ve yolları öğretilmişti, çünkü Şehir'de işlerin çoğu böyle yapılıyordu, işin bütün inceliklerini bilen zanaatçılar tarafından. Dükkân Amme üyelerinden birinindi. Yaşlı işçiler kiralıkinsanlardı. Eğitimim bitince bana da aylık ödenecekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O vakte kadar hem bana, hem Keo ile Ramayo'ya, hem de başka bir evde yaşayan Shomeke kapalı yerleşim alanından bazı adamlara Erod Bey bakıyordu. Erod eve hiç gelmedi. Sanırım o kadar feci şekilde azat ettiği insanların hiçbirini görmek istemiyordu. Ahas ile Geu, Erod'un Shomeke'deki arazinin büyük bölümünü sattığını, parayı Amme ve kölelerin serbest bırakılması taraftarı Radikal Parti artık kurulmuş olduğu için, politikadaki yolunu açmak amacıyla kullandığını anlattılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Geu birkaç kere beni görmeye geldi. Bir Şehir adamı olmuştu, şık ve bilgili. Bana bakarken Zeskra'da kullanmalık bir kadın olduğumu düşündüğünü hissediyordum ve onu görmekten hoşlanmıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Eski günlerde aklıma hiç gelmeyen Ahas'ı, ne kadar cesur, kararlı ve iyi olduğunu bildiğim için artık takdir ediyordum. Bizi arayan, bulan, kurtaran oydu. Sahipler parayı ödemişti ama işi yapan Ahas'tı. Sık sık bizi görmeye geliyordu. Çocukluğum ile aramda kopmayan tek bağ oydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ve hep bir dost, bir ahbap olarak geliyor, beni esir bedenime geri sürmeye kalkmıyordu hiç. Artık bana bir kadına bakar gibi bakan her erkeğe hiddetleniyordum. Beni cinsel yönden cazip bularak bakan her kadına hiddetleniyordum. Tazeu Hanım için, bir bedenden başka bir şey değildim. Zeskra'da bütün varlığım o kadardı. Hatta bana elini sürmeyen Erod için bile sadece o kadardım. İsteğe göre dokunulabilecek veya dokunulmayacak bir ten. Dileklerine göre beni kullamak veya kullanmamak. Kendime ait cinsel yerlerden, tenasül uzuvlarımdan, göğüslerimden, kalçalarımın kavislerinden, karnımdan nefret ediyordum. Çocukluğumdan beri, bir kadının bedeninin cinselliğini gözler önüne seren yumuşak kumaştan giysiler giydirilmişti bana. Giyecek bir şeyler alacak veya yapacak kadar para kazanmaya başlayınca sert, ağır kumaşlar giymeye başladım. Kendimde sevdiğim şey işlerinde mahir olan ellerim ve öğrenme konusunda çok kıvrak olmasa da, ne kadar sürerse sürsün yine de öğrenen aklımdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Öğrenmesini en çok sevdiğim şey tarihti. Tarihi hiç bilmeden büyümüştüm. Shomeke ve Zeskra'da, olmakta olandan başkası yoktu. Kimse, durumun farklı olduğu zamanlarla ilgili hiçbir şey bilmiyordu. Kimse farklı durumların olabileceği bir yer olduğunu bile bilmiyordu. Biz şimdiki zamana tutsak edilmiştik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Erod değişim hakkında konuşmuştu aslında, ama değişimi sahipler yapacaktı. Biz değiştirilecektik, azat edilecektik, tıpkı bize sahip olunmuş olduğu gibi. Tarihte hürriyetlerin kazanıldığını, verilmediğini öğrendim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kendi başıma okuduğum ilk kitap son derece basit yazılmış Yeowe hakkında bir tarih kitabıydı. Sömürge günlerini, Dört Şirketleri, gemilerin Yeowe'ye erkek köleleri götürüp kıymetli maden cevherlerini getirdikleri o korkunç ilk yüzyılı anlatıyordu. Köle adamlar o kadar ucuzdu ki ilk birkaç yılda onları madenlerde öldürünceye kadar çalıştırıyorlar, sürekli yeni parti köle getiriyorlardı. <span style="font-style:italic">O, O, Yeowe, geri dönen olmuyor.</span> Sonra Şirket kadın köleleri de çalışmak ve üretmek için yollamaya başlamıştı; yıllar yılı mallar kapalı yerleşim alanlarından dağılarak şehirler kurmuşlardı — tıpkı bu benim yaşadığım büyük şehir gibi koca şehirler. Ama bu şehirler sahipler veya Patronlar tarafından yönetilmiyordu. Nasıl bu ev bizim tarafımızdan yönetiliyorsa o şehirler de mallar tarafından yönetiliyordu. Yeowe'de mallar Şirketlere aitti. Hürriyetlerini Şirket'e kazandıklarının bir kısmını ödeyerek kiralayabiliyorlardı, Voe Deo'nun bazı kısımlarında ortakçı malların sahiplerine ödeme yaptıkları gibi. Yeowe'de bu mallara hür bırakılmış insanlar diyorlardı. Hür değil, hür bırakılmış insanlar. Sonra, okuduğum bu tarih kitabında bu insanların, neden biz de hür insanlar olmayalım? dedikleri yazıyordu. Böylece devrimi, Kurtuluşu yapmışlardı. Nadami adında bir plantasyonda başlamış ve oradan yayılmıştı. Otuz yıl hürriyetleri için savaşmışlardı. Ve sadece üç yıl önce savaşı kazanmışlar, Şirketleri, sahipleri, patronları dünyalarından kovmuşlardı. Caddelerde hürriyet, hürriyet diye dans edip şarkılar söylemişlerdi! Okuduğum (yavaş yavaş da olsa okuduğum) bu kitap orada basılmıştı — orada, Yeowe'de, Hür Dünya'da. Yabancılar kitabı Werel'e getirmişlerdi. Benim için kutsal bir kitaptı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ahas'a Yeowe'nin şimdi nasıl olduğunu sordum; bana hükümetlerini kurmakta olduklarını ve Kanunlar karşısında bütün insanları eşit kılan mükemmel bir Anayasa yazdıklarını söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Nette, haberlerde Yeowe'de birbirleriyle savaştıkları, hükümet mükümet olmadığı, insanların açlıktan öldükleri, kırsal kesimde vahşi kabile adamlarının yaşadığını, şehirlerde gençlik çetelerinin kol gezdiğini, kanunların ve düzenin çöktüğünü söylüyorlardı. Bozulma, cehalet, belalı bir teşebbüs, ölen bir dünya, diyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yeowe'ye karşı savaşıp kaybeden Voe Deo Hükümeti'nin artık Werel'deki Kurtuluş'tan korktuğunu söylemişti Ahas. "Hiçbir habere inanma," diye öğüt vermişti bana. "Özellikle de yakındoğrulara inanma. Sakın onlara gireyim deme. En az geri kalanlar kadar yalan dolu, ama insan bir şeyi gözleriyle görüp, hissederse inanır. Onlar da bunu biliyor. Eğer akıllarımıza hükmederlerse silaha ihtiyaçları olmayacak." Yeowe'deki sahiplerin hiç muhabirleri, hiç kameraları yok, demişti; onlar kendi "haberlerini" oyuncular kullanarak uyduruyorlardı. Yeowe'ye sadece Ekumen'den birkaç Yabancı kabul edilmişti; üstelik Yeoweliler bunların da geri yollanıp yollanmamasını, kazandıkları dünyayı sadece kendilerine saklayıp saklamamaları gerektiğini tartışıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Peki öyleyse ya biz?" dedim, çünkü Hame gemi yollayıp insanları göndermeye başlayınca oraya, Hür Dünya'ya gitmenin hayallerini kurmaya başlamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bazıları malların gelebileceğini söylüyor. Diğerleri o kadar çok insanı doyuramayacaklarını, her yerin haddinden fazla dolacağını söylüyor. Bunu demokratik bir ortamda tartışıyorlar. Yakında yapılacak ilk Yeowe seçimlerinde karar verecekler." Ahas da oraya gitmenin hayallerini kuruyordu. Biz, âşıkların aşkları hakkında konuştukları gibi, hayallerimiz hakkında konuşuyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ama o sırada Yeowe'ye giden gemi yoktu. Hame açık açık hareket edemiyordu ve Amme'nin de onlar adına harekete geçmesi yasaklanmıştı. Ekumen, gitmek isteyen herkese kendi gemilerinde yolculuk öneriyordu ama Voe Deo hükümeti hiçbir uzay limanının bu amaçla kullanılmasına izin vermiyordu. Sadece kendi insanlarını taşıyabiliyorlardı. Hiçbir Werelli Werel'den ayrılamazdı. '</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Werel'in Yabancıları topraklarına kabul edip diplomatik ilişki kurulmasına razı olmalarının üzerinden ancak kırk yıl geçmişti. Tarih kitabını okumayı sürdürdükçe Werel'deki baskın halkın doğasını biraz biraz anlamaya başlamıştım. Kendilerine sahip diyen, Büyük Kıta'nın ve en sonunda dünyanın bütün diğer halklarını zapteden siyah derili ırk, sadece tek bir varlık biçimi olduğunu düşünerek yaşamıştı. Kendilerinin insan denilen şeyin olması gerektiği gibi olduklarına, yapması gereken şeyleri yaptıklarına ve bilinen her şeyi bildiklerine inanmışlardı. Werel'deki diğer bütün halklar onlara karşı koyduklarında bile onları taklit etmiş, onlar gibi olmaya çalışmış ve onların malı olmuştu. Gökten, başka türlü görünen, başka türlü hareket eden, kendilerini esir ettirmeyen, zapt ettirmeyen başka türlü bilen insanlar gelince sahip ırk onları istemedi. Kendileriyle eşit olduklarını kabul etmek tam dört yüz yıllarını aldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Erod'un her zamanki gibi çok güzel bir konuşma yaptığı Radikal Parti'nin bir toplantısındaki kalabalık arasında ben de vardım. Kalabalıkta yanımda, söylenenleri dinleyen bir kadın dikkatimi çekti. Teni garip bir kavuniçi-kahverengi rengindeydi, pini rendesi gibi; gözlerinin kenarlarında beyazlar görünüyordu. Hasta olduğunu düşündüm — irinkurdu geldi aklıma, Shomeke Bey'in teninin nasıl değiştiği, gözlerinin akının nasıl göründüğü. Ürpererek uzaklaştım. Hafif bir tebessümle bana baktıktan sonra dikkatini konuşmacıya döndürdü. Saçları Sezi-Tual'inkiler gibi bir yumak veya bulut halinde kıvır kıvırdı. Giysileri narin bir kumaştandı, garip bir moda. Aklıma kadının ne olduğu, buraya hayal bile edilemeyecek kadar uzak bir dünyadan gelmiş olduğu çok sonra geldi. Ve işin ilginç tarafı, bütün o garip teni, gözleri, saçları, aklı bir yana insandı, en az benim kadar insan: Bundan hiç kuşkum yoktu. Bunu hissetmiştim. Bir an için bu beni derinden rahatsız etti. Sonra beni rahatsız etmeyi bıraktı ve büyük bir merak hissettim, neredeyse bir tutku, ona doğru bir çekim. Onu tanımayı diledim, onun bildiklerini bilmeyi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İçimde sahip ruhuyla, hür ruh çekişiyordu. Bütün hayatım boyunca da bu böyle olacak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Keo ile Ramayo okuma yazmayı ve hesap makinasını kullanmayı öğrendikten sonra okulu bıraktılar ama ben devam ettim. Hame'nin açtığı okulda gidecek başka ders kalmayınca öğretmenlerim nette ders bulmam için bana yardım ettiler. Bu tür dersleri hükümet denetlediği halde edebiyat, tarih, fen ve sanat hakkında konuşan iyi öğretmenler ve dünyanın dört bir yanından öğrenciler vardı. Ben hep daha fazla tarih istiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Beni ilk Voe Deo Kütüphanesi'ne götüren Hame'nin bir üyesi olan Ress olmuştu. Kütüphane sadece sahiplere açık olduğu için hükümet tarafından sansür uygulanmıyordu. Azat edilmiş mallar eğer açık renk tenlilerse, bir bahane bulunarak kütüphaneciler tarafından içeri alınmıyordu. Ben esmerdim ve burada Şehir'de insanı birçok aşağılamadan ve saldırıdan koruyan umursamaz bir gururla hareket etmeyi öğrenmiştim. Ress, içeriye sanki oranın sahibiymişim gibi girmemi söyledi. Öyle yaptım; ve sorgusuz sualsiz bütün ayrıcalıklardan yararlandım. Böylece özgürce okumaya başladım, o büyük kütüphanede istediğim kitabı, kabil olsa bütün kitapları okumaya başladım. Bütün neşe kaynağım buydu, bu okuma. Hürriyetimin kalbi buydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İyi bir ücret aldığım, zevkli bir iş olan kutuyapımcısındaki işimden, hoş ahbaplarımın arasında olmaktan, öğrendiklerim ve okuduklarımdan başka yaşamımda pek bir şey yoktu. Daha fazlasını istemiyordum. Yalnızdım ama yalnızlığın istediğim şeyin bedeli olarak yüksek bir ücret olmadığını düşünüyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Önceleri sevmemiş olduğum Ress iyi bir dosttu. Onunla birlikte Hame'nin toplantılarına ve o beni aydınlatmasa ne olduğunu anlamam mümkün olmayan eğlentilere gidiyordum. "Haydi masum yavrucuk," derdi. "Plantasyon yavrusunu eğitmek gerek." Ve beni makil tiyatrosuna veya müziğin güzel olduğu bir mal dans salonuna götürürdü. Hep dans etmek isterdi. Bana dans öğretmesine izin vermiştim ama dans etmekten pek hoşlanmıyordum. Bir gece "ağır gidişli" bir dans yaparken elleri beni sıkmaya başladı, yüzüne bakınca cinsel arzunun maskesini gördüm, yumuşak ve boş. Hemen ayrıldım. "Dans etmek istemiyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Eve yürüdük. Benimle birlikte odama geldi ve kapıda bana sarılıp öpmeye çalıştı. Hiddetten bayılacak gibiydim. "Bunu istemiyorum! " dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Özür dilerim Rakam," dedi, o güne kadar duymadığım bir yumuşak başlılıkla. "Neler hissettiğini tahmin ediyorum. Ama bunu yenmelisin, kendi yaşamın olmalı. Ben erkek değilim ve seni arzuluyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sözünü kestim — "Bir adamdan önce bir kadın kullanmıştı beni. Bana seni arzulayıp arzulamadığımı sordun mu? Bir daha kendimi kullandırmam!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O hiddet ve kin, bir iltihaptan fırlayan zehir gibi patladı bende. Eğer bir kez daha bana dokunmaya çalışsaydı canını yakacaktım. Kapıyı yüzüne çarptım. Zangır zangır titreyerek çalışma masama gittim, oturdum ve üzerinde açık duran kitabı okumaya başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ertesi gün ikimiz de utangaç ve gergindik. Fakat Ress'te Şehrin getirdiği çabukluk ve dayanıklılığın verdiği bir sabır vardı. Bir daha benimle sevişmeye kalkışmadı ama ona güvenip, kimseyle konuşamayacağım şekilde içimi ona açmamı da sağladı. Beni dikkatle dinleyerek ne düşündüğünü söylerdi. "Yavrucuğum, her şeyi yanlış anlamışsın. Şaşmamak gerek. Nasıl doğru anlayabilirdin ki? Seksin sana yapılan bir şey olduğunu düşünüyorsun. Öyle değil. Bu, senin yaptığın bir şey. Bir başkasıyla. Onlara değil. Hayatında hiç cinsellik olmamış. Bütün bildiğin hep tecavüzmüş," demişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Erod Bey bunu bana uzun zaman önce anlatmıştı," dedim. Buruktum. "Nasıl adlandırdıkları umurumda değil. Yeterince yaşadım. Hayatımın gerisine yetecek kadar. Onsuz olmaktan mutlu olacağım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ress yüzünü ekşitti. "Yirmi iki yaşında mı?" dedi. "Belki bir süre. Halinden memnunsan tamam. Ama dediklerimi bir düşün. Bu yaşamın kesip atılamayacak kadar büyük bir bölümü."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer cinsellik gerekiyorsa, kendi kendime zevk verebilirim," dedim, onu incitip incitmediğimi umursamadan. "Aşkın bununla bir ilgisi yok."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"İşte yanıldığın nokta bu," dedi, ama onu dinlemedim. Ben kendi seçtiğim öğretmenlerden ve kitaplardan öğrenirdim; istemediğim öğütleri alacak değildim. Ne yapmam, ne düşünmem gerektiğinin söylenmesini reddediyordum. Eğer hür olacaksam, bir başıma hür olacaktım. İlk kez ayakta duran bir bebek gibiydim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ahas da bana öğütler veriyordu. Eğitimi bu kadar ileriye götürmenin ahmaklık olduğunu söylüyordu. "O kadar kitap bilgisiyle yapabileceğin yararlı bir şey yok," dedi. "Bu kendini isteklerine fazla kaptırmaktır. Pratik hünerleri olan liderlere ve üyelere ihtiyacımız var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Öğretmenlere ihtiyacımız var!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet," dedi, "ama bir yıl önce de öğretebilecek kadar çok şey biliyordun. Kadim tarihin, yabancı dünyaların gerçeklerinin ne faydası var? Yapmamız gereken bir devrim var!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Okumayı bırakmadım ama kendimi suçlu hissettim. Kendim de sadece üç yıl önce öğrenmiş olduğum için, okuma yazma bilmeyen mallara ve azat edilmiş insanlara okuma yazma öğretmek konusunda bir ders aldım. Zor işti. Okumayı öğrenmek, bütün bir günün işinden sonra geceleri yorgun argın işin başına oturan erişkin bir insan için zor bir iştir. Netin insanın aklındakileri alıp götürmesine izin vermek çok daha kolay.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Aklımın içinden Ahas'la tartışıp duruyordum, günlerden bir gün ona," Yeowe'de Kütüphane var mı?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bilmiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Olmadığını biliyorsun. Şirketler orada hiç kütüphane bırakmadı. Hiç kütüphaneleri yoktu. Onlar kârdan başka bir şey bilmeyen cahil insanlardı. Bilgi kendi içinde güzeldir. Öğrenmeye devam ediyorum ki Yeowe'ye bilgimi götürebileyim. Eğer yapabilirsem koca bir Kütüphaneyi olduğu gibi götürürüm onlara!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bana bakakaldı. "Bütün kitaplar sahiplerin ne düşündükleri, ne yaptıkları hakkında. Yeowe'de buna ihtiyaçları yok."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet var," dedim, onun yanıldığına emindim ama yine neden olduğunu açıklayamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Okulda, öğretmenlerden biri ayrıldığı için tarih öğretmem için bana başvurdular sonunda. Bu dersler iyi gitti. Dersleri hazırlamak için çok çalışıyordum. Kısa bir süre sonra daha ileri seviyedeki öğrencilere konuşma yapmam istendi ve bu da güzel gitti. İnsanlar benim tarihten çıkarttığım düşüncelerle, kendi dünyamızı diğer dünyalarla karşılaştırmamla ilgileniyordu. Değişik halkların çocuklarını yetiştiriş tarzlarını inceliyordum; burasını insanların kendilerini hür kılabildikleri veya esir ettikleri bir yer olarak gördüğüm için, onların çocuklarının sorumluluklarını nasıl yüklendiklerini, bu sorumluluğun nasıl anlaşıldığını inceliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu konuşmaların birine Ekumen Sefareti'nden bir adam geldi. Dinleyicilerim arasında yabancı bir yüz görünce korkmuştum. Onu tanıdığımda çok daha fazla korktum. Netten almış olduğum ilk Ekumenik Tarih dersini o vermişti bana. Tartışmalara hiç katılmamış olduğum halde dersleri kendimi vererek dinlemiştim. Öğrenmiş olduğum şeylerin bende büyük etkileri olmuştu. Benim onun gerçekten bildiği şeyler hakkında konuşuyor olmamı küstahlık olarak algılayacağını düşünmüştüm. Bütün konuşmam boyunca onun beyaz kenarlı gözlerine bakmamaya çalışayım derken dilim damağıma dolandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Konuşmadan sonra yanıma gelerek kibarca kendisini tanıttı, konuşmam hakkında iltifatta bulundu, falanca kitabı okumuş olup olmadığımı sordu. Beni bir muhabbet içine öyle beceriklice, öyle gönülden çekti ki onu sevip ona güvenmekten başka yapacak şeyim kalmadı. Çok geçmeden de güvenimi kazandı. Onun rehberliğine ihtiyacım vardı çünkü çocukların yaşamlarının ve eğitimlerinin değerinin dayanmakta olduğu kadın ve erkekler arasındaki gücün dengesi hakkında —hatta arif kişiler tarafından bile— salakça bir sürü şey söylenmiş ve yazılmıştı. O, okunabilecek yararlı kitapları biliyordu, kitaplardan da yoluma bir başıma devam edebilirdim daha sonra.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Adı Esdardon Aya'ydı. Sefarette, ne olduğunu bilmediğim yüksek bir mevkide bulunuyordu. Eski Dünya'da, insanlığın ilk yuvası olan, atalarımızın gelmiş olduğu Hain'de doğmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bazen benim, altı yaşına kadar kapalı yerleşim alanının duvarları dışındaki şeylerden bihaber, yaşadığı ülkenin adını on sekiz yaşına kadar bilmeyen benim bu tür şeyleri, bu kadar engin ve kadim meseleleri bilmemin ne kadar garip olduğunu düşünüyordum. Şehir'e yeni geldiğimde biri "Voe Deo"dan söz etmişti, ben de, "Orası nerede?" diye sormuştum. Hepsi bana bakakalmıştı. Kadınlardan biri, sert sesli yaşlı bir Şehir kiralık kadını, "Burası Tozlu. Voe Deo tam burası. Senin ve benim ülkem!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Esdardon Aya'ya bunu anlatmıştım. O gülmedi. "Bir ülke, bir halk," dedi. "Bunlar garip ve çok zor düşüncelerdir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Benim ülkem kölelikti," dedim; o da başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Artık Ahas'ı çok nadir görmeye başlamıştım. Onun iyi niyetli dostluğunu özlüyordum ama her şey bir azarlamaya dönüşmüştü. "Ha bire dinleyicilerinden, yayıncılıktan söz ediyorsun, burnun büyüdü," dedi bana. "Kendini, davamızın önüne çıkartıyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ben, "Ama Hame'deki insanlara konuşuyorum, bilmemiz gereken şeyleri yazıyorum. Yaptığım her şey hürriyet için," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Amme senin o kitapçığından memnun değil," dedi ciddi, öğütveren bir tarzda, sanki bilmem gereken bir sırrı veriyormuş gibi. "Bastırmadan önce yazılarını komitenin onayına sunman gerektiğini söylememi istediler benden. O matbaa biraz fazla öfkeliler tarafından yönetiliyor. Hame bizim adaylarımızı oldukça zor durumda bırakıyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Adaylarımız!" dedim hiddetle. "Hiçbir sahip benim adayım değildir! Sen hâlâ Genç Sahip'ten mi emir alıyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu ona çok dokunmuştu. "Eğer kendini ön plana süreceksen, eğer beraber çalışmayacaksan hepimizi tehlikeye atarsın," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben kendimi ön plana çıkartmıyorum — politikacılar ve kapitalistler yapıyor bunu. Benim için hürriyet önce gelir. Siz neden benimle çalışamıyorsunuz? Söylediğin iki yönlü Ahas!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kızarak ayrıldı, beni de kızgın bıraktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sanırım benim ona olan bağımlılığımı özlüyordu. Belki de benim bağımsızlığımı kıskanıyordu, çünkü o Erod Bey'in adamı olarak kaldı. Onun sadakat dolu bir kalbi vardı. Fikir ayrılığımız ikimize de çok acı geliyordu. O günleri izleyen sorunlu günlerde başına neler geldiğini bilmek isterdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Suçlamalarında gerçek payı vardı. İnsanların akıllarına ve kalplerine nüfuz eden bir konuşma ve yazma yeteneğine sahip olduğumu fark etmiştim. Kimse bana bu tür bir yeteneğin etkili olduğu kadar tehlikeli de olduğunu söylememişti. Ahas kendimi ön plana çıkarttığımı söylemişti ama öyle yapmadığımı biliyordum. Tamamen gerçeğin ve hürriyetin hizmetindeydim. Kimse bana, sadece Kamye Efendi'nin sonun ne olabileceğini bildiği için, sonucun, sonuca varma araçlarını aklayamayacağını söylememişti. Büyükannem bunu bana söyleyebilirdi. <span style="font-style:italic">Arkamye</span> bunu bana hatırlatmış olabilirdi ama onu pek sık okumuyordum ve Şehir'de akşamları sözü çığıran yaşlı adamlar yoktu. Olsaydı bile o güzelim gerçekleri söyleyen güzel sesimden onları duymazdım zaten.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir kötülük yaptığımı düşünmüyordum ama hepimiz yapıyorduk çünkü Hame'nin cüretinin arttığı, Radikal Parti'nin gittikçe güçlendiği ve bize karşı harekete geçmeleri gerektiği konusunda Voe Deo'nun efendilerinin dikkatlerini üzerimize çekmiştik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İlk işaret ayrılık yaratan bir işaretti. Açık kapalı yerleşim yerlerinde, hem erkeklerin hem de kadınların tarafında çiftler için birkaç daire olurdu. Bu son derece esaslı bir değişiklikti. Mallar arasında her türlü evlilik bağı yasaktı. Sadece sahiplerinin hoşgörüsü sayesinde çift halinde yaşayabilirlerdi. Malların tek yasal sadakatleri efendilerine karşı olanıydı. Çocuk annenin değil sahibindi. Fakat <span style="font-style:italic">gareotlar</span> da sahipli mallarla aynı yerde oturdukları için çiftler için olan bu dairelere ya göz yumuluyor, ya da görmezden geliniyordu. Şimdi aniden kanuna dikkat çekilmiş, mal çiftler tutuklanmış, eğer maaşlı mallarsa para cezasına çarptırılarak birbirlerinden ayrılmış, şirketlerin işlettikleri kapalı yerleşim evlerine yollanmışlardı. Bizim evimizi idare eden Ress ve diğer yaşlı kadınlarsa para cezasına çarptırılarak, eğer "ahlak dışı bu uygulama"nın devam ettiği ortaya çıkarsa sorumlu tutulacakları ve çalışma kamplarına yollanacakları söylenmişti. Çiftlerden birinin iki küçük çocuğu hükümet listesinde yoktu, o yüzden ebeveynleri götürüldüğünde bırakılmış, terk edilmişti. Keo ile Ramayo onları aldılar. Kapalı yerleşim alanındaki bütün yetimler gibi onlar da kadınlar tarafının vesayeti altındaki çocuklar oldular.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu konuda Hame ve Amme'nin toplantılarında hiddetli tartışmalar olmuştu. Kimisi malların birlikte yaşayıp çocuklarını yetiştirmeleri hakkının Radikal Parti'nin desteklemesi gereken bir amaç olduğunu söylüyordu. Bu, sahipleri doğrudan tehdit eden bir şey değildi ve birçok sahibe içgüdüsel olarak cazip gelebilirdi, özellikle de seçme hakkı olmayan ama değerli müttefikler sayılan kadınlara. Diğerleri, hürriyet hedefine olan sadakatimizin özel hislerimizi bastırması gerektiğini ve herhangi bir şahsi konunun azat edilme konusu yanında ikinci sırayı alması gerektiğini söylüyordu. Erod Bey toplantıda böyle konuşmuştu. Ben ona cevap vermek için ayağa kalktım. Cinsel hürriyet olmadıkça, çocuklarının sorumluluğunu almaları için kadınlara izin verilmedikçe, erkekler de bunu üstlenmeye gönüllü olmadıkça hürriyet olamayacağını; ister sahip ister mal olsun hiçbir kadının hür olamayacağını söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Erkekler bu sorumluluğun toplumsal yönünü, çocuğun gireceği daha büyük dünyayı omuzlamalılar; kadınlar da hayatın evle ilgili olan, çocuğun ahlaki ve fiziksel yetiştirilmesiyle ilgili olan kısmını. Bu Tanrı ve Tabiat'ın yarattığı bir ayırım," diye cevap verdi Erod.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"O halde bir kadının azatı demek, onun <span style="font-style:italic">beza</span>'ya girmesi, kadınlar tarafında kilit altına alınması için serbest bırakılması mı demek oluyor?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Tabii ki değil," diye başladı ama altın dilinden korkarak yine araya girdim — "O halde kadınlar için hürriyet nedir? Bu, erkeklerin hürriyetinden farklı mı? Ya da hür bir insan, hür müdür?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Toplantı başkanı kızgınlıkla asasını yere vuruyordu ama kadın mallardan birkaçı benim sorumu kabullenmişti. "Radikal Parti ne zaman bizim adımıza konuşacak?" dediler; yaşlı kadınlardan biri haykırdı, "Siz köleliği kaldırmak isteyen sahipler, kadınlarınız nerede? Neden burada yoklar? Onları <span style="font-style:italic">beza</span>'dan çıkartmıyor musunuz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Toplantı başkanı asasını vurarak düzeni sağlayabildi. Ben yarı yarıya övünç içinde, yarı yarıya yılgındım. Artık Erod ile Hame'den birkaç kişinin bana açıktan açığa olay yaratan biri olarak baktıklarını görmüştüm. Ve gerçekten de sözlerim bizi ikiye ayırmıştı. Ama zaten ayrı değil miydik?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Biz bir grup kadın eve caddeden yürüye yürüye gittik, yüksek sesle konuşarak. Bunlar artık benim sokaklarımdı, trafiğiyle, ışıklarıyla, tehlikeleriyle, yaşamıyla. Bir Şehir kadınıydım, hür bir kadın. O gece ben de bir sahiptim. Şehre sahiptim. Geleceğe sahiptim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tartışmalar devam etti. Birçok yerde konuşmam istendi benden. Bu tür toplantılardan birinden ayrılırken Hainli Esdardon Aya yanıma gelerek doğal bir havayla, sanki konuşmam hakkında bir şeyler söylüyormuş gibi, "Rakam, tutuklanma tehlikesiyle karşı karşıyasın," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Anlayamadım. Diğerlerinden ayrılarak yanımda yürümeye başladı ve devam etti: "Sefarette kulağıma bir söylenti geldi... Voe Deo hükümeti azat edilmiş malların statülerini değiştirmek üzere. Artık siz <span style="font-style:italic">gareot</span> olarak kabul edilmeyeceksiniz. Sahip bir kefiliniz olması gerekecek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu kötü bir haberdi ama üzerinde biraz düşündükten sonra, "Sanırım bana kefil olabilecek bir sahip bulabilirim. Boeba Bey olur belki."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kefil sahipler hükümet tarafından onaylanmak zorunda olacak... Bu Amme'yi hem mal, hem de sahip üyeleri açısından zayıflatmış olacak. Bir yerde çok zekice," dedi Esdardon Aya.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer onaylanan bir kefil bulamazsak ne olacak?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kaçak kabul edileceksiniz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu ölüm, çalışma kampları veya mezat demekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Aman Tanrım," dedim ve Esdardon Aya'nın koluna tutundum çünkü gözlerime kara bir perde inmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir müddet caddede birlikte yürüdük. Tekrar gözlerim açıldığında caddeyi gördüm, Şehrin yüksek evlerini, benim olduğunu düşünmüş olduğum parlak ışıklarını.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bazı arkadaşlarım var," dedi Hainli, benimle yürümeye devam ederek, "Bambur Krallığı'na bir yolculuk yapmayı planlayan."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra, "Orada ne yapacaklar?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Oradan Yeowe'ye bir gemi gidecek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yeowe'ye," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Öyle duydum," dedi sanki bir şehir otobüs hattından konuşuyormuşuz gibi. "Birkaç yıl içinde Veo Deo'nun Yeowe'ye yolculuk önerisinde bulunacağını zannediyorum. Yola getirilemeyenlerin, sorun yaratanların, Hame üyelerinin ihracı için. Ama bu Yeowe'yi ulusal bir devlet olarak tanımak anlamına geliyor, ki henüz buna hazır değiller. Öte yandan bazı bağımlı devletlerin yarı-yasal bazı ticari girişimlerine göz yumuyorlar... Birkaç yıl önce Bambur Kralı eski Şirket gemilerinden birini satın aldı; hakiki bir eski Sömürge Ticaret gemisi. Kral Werel'in aylarını ziyaret etmeyi düşünüyordu. Fakat ayları can sıkıcı buldu. O yüzden gemiyi Bambur Üniversitesi bilimadamları ve kendi başkentlerindeki işadamlarından oluşan konsorsiyumuna kiraladı. Bambur'daki bazı sanayiciler gemiyi kullanarak Yeowe'yle biraz ticaret yapıyor; aynı zamanda üniversiteden bazı bilim adamları da bilimsel geziler yapıyorlar. Tabii ki her yolculuk çok pahalı oluyor, o yüzden her gittiklerinde mümkün olduğu kadar fazla sayıda bilimadamı taşıyorlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bütün bunları duymadan ama yine de anlayarak dinledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Şu ana kadar," dedi, "bunu devam ettirdiler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Her zaman sakin, büyüklenmeden ama biraz eğlenir gibi gelirdi sesi kulağa.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Amme bu gemiyi biliyor mu?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bazı üyeleri biliyor, sanırım. Hame'dekiler de. Ama bu bilmesi çok tehlikeli bir konu. Eğer Voe Deo, bağımlı bir devletin kıymetli bazı malları yolladığını bilse... Aslında bazı kuşkuları olduğunu düşünüyoruz. O yüzden bu, öyle kolay kolay verilebilecek bir karar değil. Tehlikeli ve geriye dönüşü yok. Bu tehlike yüzünden sana bundan söz etme konusunda tereddüt ettim. Ben o kadar tereddüt ettim ki senin kararını hemen vermen gerekiyor. Aslında bu gece karar vermelisin Rakam."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Şehir ışıklarından, gizledikleri gökyüzüne çevirdim bakışlarımı. "Gideceğim," dedim. Walsu'yu düşündüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Güzel," dedi adam. Bir sonraki köşede gittiğimiz yönü değiştirdi; evimden uzaklaşarak Ekumen Sefareti'ne doğru döndük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bunu, benim için neden yaptığım hiç merak etmedim. Esrarlı bir adamdı, esrarlı bir güce ait bir adam, ama her zaman doğruyu söylerdi ve mümkün olduğunca içinden geldiği gibi davrandığını biliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kış gecesinde yerdeki lambalarla hafifçe aydınlatılmış büyük bir bahçe olan Sefaret topraklarına girerken durdum. "Kitaplarım," dedim. Söylediklerimi anlayamadan bana baktı. "Kitaplarımı Yeowe'ye götürmek istiyordum," dedim. Artık sesim engelleyemediğini gözyaşlarımla titremeye başlamıştı, sanki geride bıraktığım her şey bir tek o şeyde toplanmış gibi. "Sanırım Yeowe'de kitaba ihtiyaçları var," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra, "Bir sonraki gemimizle yollanmalarını sağlayacağım. Seni de o gemiye bindirebilmek isterdim," diye ekledi daha alçak bir sesle. "Ama tabii ki Ekumen kaçak kölelere bedava yolculuk yaptıramaz..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Dönüp elini elime aldım, bir an için alnımı eline dayadım, hayatım boyunca ilk ve tek kez kendi hür irademle yapmıştım bunu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Şaşırmıştı. "Haydi, haydi," dedi ve aceleyle beni götürdü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sefaret, koruma olarak çoğu eski savaşçı kasttan adamlar olan Werelli muhafızları tutuyordu. Onlardan biri, ciddi, kibar ve çok sessiz bir adam benimle birlikte uçucuda, Büyük Kıta'nın doğusundaki bir ada krallık olan Bambur'a geldi. İhtiyacım olan bütün evrak ondaydı. Uçucu alanından beni, Kral'ın uzay gemisi için yaptırmış olduğu Kraliyet Uzay Rasathanesine götürdü. Orada hiç vakit kaybetmeden, koca iskelesinde ayrılmaya hazır bekleyen gemiye aldılar beni.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Herhalde aylan görmeye giden Kral'a ön tarafta rahat daireler yapılmıştı. Geminin Tarımsal Plantasyon Şirketi'ne ait olan orta bölümünde hâlâ Sömürge ürünleri için büyük bölümler bulunuyordu. Bu seferde Bambur'da üretilmiş olan çiftlik aletleri bulunan dört kargo bölümüne Yeowe'den tahıl alıp dönecekti. Beşinci kompartımanda mallar vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kargo bölümünün koltukları yoktu. Yere keçe döşekler sermişlerdi; üzerine uzandık, bizi de taşınan yükler gibi direklere bağladılar. Aşağı yukarı elli "bilimci" vardı. Gemiye en son gelip bağlanan bilimci bendim. Mürettebat aceleci ve sinirliydi; Bambur dilinde konuşuyorlardı. Bize verdikleri talimatı anlamıyordum. Mesanemi boşaltmam lazımdı ama onlar "Zaman yok, zaman yok!" diye bağırıyordu. Böylece onlar bölümün büyük kapılarını kapatırken ben büyük bir eziyet içinde, aklıma Shomeke kapalı yerleşim alanın kapıları gelerek, olduğum yere uzandım. Etrafımda insanlar birbirlerine kendi lisanlarında sesleniyordu. Bir bebek viyakladı. O dili biliyordum. Sonra altımızda büyük bir gürültü başladı. Sonunda, sanki kocaman yumuşak bir ayak üzerime basıyormuş gibi, kürek kemiklerim altındaki şilteyi kesip geçiyormuş gibi hissedinceye kadar bedenimin zemine doğru bastırıldığını hissettim; dilim boğulmama neden olacakmış gibi gırtlağıma doğru basıyordu; bıçak gibi keskin bir ağrı ve sıcak bir rahatlamayla mesanem idrarı boşalttı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sonra ağırlığımızı kaybetmeye başladık — bağlarımız içinde uçuyordu. Yukarısı aşağısı, aşağısı yukarısı olmuştu; ya da her ikisi birdi veya hiçbiriydi. Etrafımdaki insanların yeniden seslendiklerini duydum, birbirlerinin isimlerini söylüyorlar, "İyi misin? Evet, iyiyim." anlamına geliyor olması gereken şeyler söylüyorlardı. Bebek hiddetli, kulakları tırmalayan bağırtılarına hiç ara vermedi. Yanımdaki kadının oturup kendisini tutan kayışların kollarında ve göğsünden geçtiği yerleri ovduğunu görünce benim de elim bağlarıma gitti. Fakat hoparlörden yüksek, boğuk bir ses yükselerek Bambur dilinde emirler vermeye başladı ve Voe Deaca: "Kayışlarınızı açmayın! Etrafta dolanmaya çalışmayın! Gemi saldırı altında! Durumumuz son derece tehlikeli!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Böylece kendi idrarımın minik buğusu içinde yüzerek yatıp, hiçbir şey anlamadan etrafımdaki yabancıların konuşmalarını dinledim. Çok perişan durumdaydım ama yine de hayatımda olmadığım kadar korkusuzdum. Umursamazdım. Ölmek gibi bir şeydi. Ölürken insanın herhangi bir konuda endişe duyması çok aptalca olur herhalde.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Gemi garip bir şekilde hareket ediyor, titriyor, dönüyordu sanki. İnsanların bir kısmının midesi kalktı. Hava minik kusmuk damlacıkları ve kokusuyla doldu. Başımdaki eşarbı bir filtre gibi yüzüme indirecek kadar elimi bağlardan kurtardım; eşarbın uçlarını başımın altına kıstırarak eşarbı yüzümde tuttum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Eşarbın içinde kargo bölümünün koca kubbesini ne üzerimde, ne de altımda görebiliyordum artık, sanki her an uçacakmışım veya kubbenin içine düşecekmişim gibi hissediyordum. Eşarp ben ben kokuyordu, bu da insanı rahatlatıyordu. Konuşma yapmak için giyindiğimde taktığım bir eşarptı, ince tülden, içinden seyrek aralıklarla gümüş teller geçen, soluk kırmızı bir eşarp. Bunu Şehir pazarından aldığım zaman annemin Tazeu Hanım'ın vermiş olduğu kırmızı eşarbını düşünmüştüm. O kadar parlak renkli olmasa da bunu beğeneceğini düşünmüştüm. Şimdi yatmış sıçrayışlar sırasında tam gümüş işlemelerin olduğu yerlerde beliren yıldızların oluşturduğu soluk kırmızı loşlukta annem Yowa'yı düşünüyordum. Büyük bir ihtimalle o sabah kapalı yerleşim alanında öldürülmüştü. Belki de kullanmalık kadın olarak başka bir araziye taşınmıştı, ama Ahas onun izine hiç rastlayamamıştı. Başını hafif yana yatırarak itaatkâr ama yine de uyanık ve zarif haliyle onu gözüme getirdim. Gözleri büyük ve parlaktı, şarkıda da dendiği gibi, "yedi ayı da içine alan gözleri". O zaman: Ama bir daha ayları hiç göremeyeceğim, diye düşündüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bununla birlikte kendimi o kadar garip hissettim ki, kendi kendimi teselli etmek ve aklımı başka şeylere çekmek için, kendi nefesimle ısınmış kırmızı tülden çadırımın içinde şarkı söylemeye başladım. Hame'de söylediğimiz hürriyet şarkılarını söyledim; sonra Tazeu Hanım'ın öğretmiş olduğu aşk şarkılarını söyledim. Son olarak da, "O, O, Yeowe"yi önce yavaş yavaş, sonra biraz daha yüksek sesle söyledim. Yumuşak kırmızı loşluktan bir yerden bir sesin bana katıldığını duydum, önce bir erkek sesi, sonra bir kadın sesi. Voe Deo'dan gelen bütün mallar bu şarkıyı biliyordu. Birlikte söyledik. Bamburlu bir erkeğin sesi şarkıya katılarak ona kendi lisanında sözler ekledi, diğerleri de onun şarkısına katıldı. Sonra şarkılar yavaşça kesildi. Bebeğin ağlaması da zayıftı artık. Hava çok kötüydü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Birkaç saat sonra, sonunda havalandırmadan temiz hava girip de bağlarımızı çözebileceğimiz söylendiğinde, Voe Deo Uzay Savunma Filosu'ndan bir geminin, tam atmosferin üzerinde uzay aracının yolunu kestiğini ve durmasını emrettiğini öğrendik. Kaptan sinyali duymazdan gelmeyi tercih etmişti. Savaş gemisi ateş açmış, gemiye isabet etmediği halde patlama denetim tablolarına zarar vermişti. Gemi yoluna devam etmiş ve savaş gemisinden bir daha ses çıkmamıştı. Artık Yeowe'den on bir gün ötedeydik. Bir savaş gemisi, ya da bir grup savaş gemisi Yeowe yakınlarında bizi bekliyor olabilirdi. Gemiye dur emri vermelerinin sebebi, "yasak ticari mal" taşınmasından kuşkulanıldığıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O savaş filosu yüzlerce yıl önce, o zamanlar Ekumen'e verdikleri adla, Ecnebi İmparatorluğu'ndan beklenen saldırılardan korunmak için oluşturulmuştu. Hayallerinde yarattıkları tehditten o kadar korkuyorlardı ki bütün enerjilerini uzay uçuşları teknolojisine harcamışlardı; Yeowe'nin sömürgeleştirilişi de bunun bir sonucuydu. Dört yüz yıl hiçbir saldırı tehdidi olmayınca Voe Deo sonunda Ekumen'in sefirler ve elçiler göndermesine izin vermişti. Kurtuluş Savaşı sırasında Savunma Filosunu asker ve silah yollamak için kullanmışlardı. Şimdi de filoyu arazi sahiplerinin bekçi kedisi ve köpeği kullandığı gibi, kaçak köleleri yakalamak için kullanıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kargo bölümünde iki Veo Deolu daha buldum ve konuşabilmek için "yatak kayışlarımızı" bir yere taşıdık. Her ikisi de Bambur'a onların yol paralarını ödeyen Hame tarafından getirilmişti. Benim aklıma ödenmesi gereken bir para olduğu hiç gelmemişti. Ben, benimkini kimin ödediğini biliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Uzay gemisi sevgiyle yürümüyor," dedi kadın. Garip bir insandı. Gerçekten bir bilimciydi. Kendisini kiralayan şirket tarafından kimya konusunda geniş bir eğitim almış, orada ona ihtiyaç duyulacağı ve talep olacağını söyleyerek Hame'yi kendisini Yeowe'ye yollaması konusunda ikna etmişti. Gereotların birçoğundan daha fazla para kazanıyordu ama Yeowe'de daha da iyi olacağını düşünüyordu. "Zengin olacağım," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Aslında genç bir delikanlı olan adam, kuzey şehirden bir fabrika işçisiydi ve kaçmıştı; şansı yaver gitmiş kendisini ölüm ya da çalışma kampından kurtaracak insanlara rast gelmişti. On altı yaşında, cahil, gürültücü, isyankâr ve tatlı huyluydu. Herkesin sevgisini kazanmıştı, yavru bir köpek gibi. Ben de revaçtaydım çünkü ben de Yeowe tarihini biliyordum ve her iki dili bilen bir adam aracılığıyla Bamburlulara nereye gittikleri hakkında bir şeyler —yüzyıllar süren Şirket köleliği, Nadami'yi, Savaş ve Kurtuluş'u— anlatabiliyordum. Kimisi şehirlerden kiralıkinsanlardandı, diğerleri de gittikleri yer hakkında çok az bilgileri olan, bir mezattan sahte para ve isimle Hame tarafından satın alınarak bu uçuşa yetiştirilen bir grup arazi kölesiydi. Voe Deo'nun dikkatini bu uçuşa çevirmesinin nedeni de bu oyundu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fabrika işçisi olan oğlan Yoke, Yeowelilerin bizi nasıl karşılayacakları hakkında durmak dinlenmek bilmeden spekülasyonlarda bulunuyordu. Bandoların çalınışı, nutukların verilişi, bize hazırlanan koca ziyafetle ilgili yarı şaka, yarı hayal bir öyküsü vardı. Günler geçtikçe ziyafet gitgide daha detaylı anlatılmaya başladı. Günler, kargo bölümünün hiçbir özelliği olmayan, sadece her on iki saatte bir daha loş veya daha parlak aydınlatılmayla ve "gündüzleri" insanın ağzına sıkıp çıkarttığı tüpler içindeki yiyecek ve sudan ibaret iki öğün yemekle zamanı saydığımız koca boşluğunda uzun, açlıkla dolu günlerdi. Neler olabileceği konusunda ben pek düşünmüyordum. Ben oluşların arasında kalmıştım. Eğer savaş gemileri bizi bulursa, büyük bir ihtimalle ölürdük. Eğer Yeowe'ye ulaşırsak, yeni bir yaşam olacaktı. Şimdi ise yüzüyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify;font-size:117%"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%">4. YEOWE</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center;font-size:117%"><br /></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Gemi sağ salim Yeowe Limanı'na indi. Önce makina sandıklarını boşalttılar, sonra diğer kargoyu. Bizi merkezine doğru çeken bu yeni dünyanın büyük çekim gücüne karşı koyamadan, o güne kadar bu kadar yaklaşmamış olduğumuz güneşin ışığıyla körleşip sendeleyerek, birbirimize tutunarak indik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu tarafa" Bu tarafa!" diye bağırdı bir adam. Kendi dilimi duyduğuma minnettardım ama Bamburlular endişeli görünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu tarafa —buraya —soyunun —bekleyin — Hür Dünya'ya indiğimizde ilk duyduğumuz şey emirlerdi. Üzerimizdeki zararlı kimyasal maddeler temizlenecekti ki bu da son derece ıstırap verici, sıkıcı bir işlemdi. Doktorlar muayene edecekti. Yanımızda getirdiğimiz her şey kimyasal maddelerden temizlenip incelenecek ve listelenecekti. Bu işlem benim için fazla bir zaman almadı. Üzerimdeki giyecekleri, iki haftadır üzerimde olan giyecekleri getirmiştim yanımda. Temizlenmek hoşuma gitmişti. Sonunda boş kargo barakalarından birinde durmamız söylendi. Kapının üzerindeki levhada hâlâ YTPŞ —Yeowe Tarımsal Plantasyon Şirketi— yazıyordu. Birer birer giriş işlemlerimiz yapıldı. Benim işlemlerimi yapan adam kısa boylu, beyaz, orta yaşlı, Şehir'deki herhangi bir tezgâhtar mal gibi gözlüklüydü ama ona saygıyla baktım. Konuştuğum ilk Yeowe'liydi. Elindeki bir formdan bana sorular sorup cevaplarımı kaydediyordu. "Okuyabilir misin?" —"Evet". —"Hünerlerin?" —Bir an kekeledikten sonra, "Öğretmenlik —Okuma yazma ve tarih öğretebilirim," dedim. Başını kaldırıp bana bakmadı hiç.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sabırlı davranıyor olmaktan gayet memnundum. Sonuç olarak buraya gelmemiz için Yeowe'liler bizi davet etmemişti. Sadece, bizi geri gönderecek olsalar halk önünde acımasızca idam edileceğimizi bildiklerinden bizi kabul ediyorlardı. Bambur için kârlı bir kargoyduk ama Yeowe için bir sorunduk. Fakat birçoğumuzda onların ihtiyacı olan hünerler vardı; bunu sormuş oldukları için pek memnun oldum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hepimizin işlemleri bittikten sonra iki gruba ayrılmıştık: Erkekler ve kadınlar. Yoke bana sarılıp kucaklaştıktan sonra gülerek ve elini sallayarak adamların tarafına gitti. Ben kadınlarla kaldım. Bütün erkeklerin Eski Başkent'e giden bir mekiğe götürülüşünü seyrettik. Artık benim sabrım da taşmış, umutlarım kararmıştı. "Kamye Efendimiz, burada da olmasın ne olur!" diye dua etmeye başladım. Korku beni hiddetlendirdi. Bir adam gelip, haydi bu taraftan, diye emirler vermeye başlayınca ona doğru gidip, "Kimsiniz siz? Nereye gidiyoruz? Bizler hür kadınlarız!" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yuvarlak, beyaz bir yüzü, mavimtırak gözleri olan iri bir adamdı. Adam önce burnunu bükerek, sonra gülümseyerek bana tepeden baktı. "Evet, Küçük Hemşire, hürsünüz," dedi. "Ama hepimizin çalışması gerekiyor, öyle değil mi? Siz hanımlar güneye gidiyorsunuz. Pirinç tarlalarında insana ihtiyaç var. Biraz iş yaparsınız, biraz para kazanırsınız, biraz etrafınıza bakınırsınız, tamam mı? Eğer orayı beğenmezseniz geri gelin. Ne zaman olsa, güzel küçük hanımları burada da kullanabiliriz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Daha önce hiç Yeowe lehçesi duymamıştım; şarkı söyler gibi, uzun, belirgin seslilerle belirsiz bir yumuşama. Kadın mallara hanım dendiğini de daha önce duymamıştım. Kimse bana Küçük Hemşire, de dememişti. "Kullanmak" sözünü benim anladığım şekilde kullanmamıştı mutlaka. Niyeti iyiydi. Çıldırmıştım, başka bir şey söylemedim. Fakat kimyager Tualtak, "Dinleyin, ben tarla işçisi değilim, ben eğitimli bir bilim..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"A, tabii hepiniz bilimcisiniz," dedi Yeoweli, koca tebessümüyle. "Haydi hanımlar!" İri adımlarla önden ilerledi, biz de onu takip ettik. Tualtak konuşmaya devam ediyordu. O ise, gülümseyerek kulak bile asmadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yan hatta bekleyen bir tren vagonuna götürüldük. Kocaman parlak güneş kavuşuyordu. Gökyüzü kavuniçi, pembe bir renk almış, ışık içinde kalmıştı. Uzun gölgeler yerde kapkara uzanıyordu. Ilık havada hoş bir toz kokusu vardı. Vagona tırmanmak için beklerken durdum ve yerden minik kırmızımtırak bir taş aldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Minik beyaz bir şeridin dolandığı yuvarlak bir taştı. Yeowe'nin bir parçasıydı. Yeowe'yi elimde tutuyordum. O minik taşı da hâlâ saklıyorum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Vagonumuz ana avlulardan geçip bir trene bağlandı. Tren hareket edince bize yemek verdiler: Vagon içinde gezdirilen koca kazanlardan çorba, kâse kâse tatlı, ağır bataklık pirinci, Werel'de lüks sayılan, burada ise harcıalem olan pini meyvası. Yedik, yedik. Trenin önünden geçtiği uzun, birbiri ardı sıra dizilmiş tepelerin ardından son ışığın gidişini seyrettim. Yıldızlar çıktı. Ay yoktu. Bir daha hiç olmayacaktı. Ama Werel'in doğudan doğuşunu gördüm. Yeowe'nin Werel' den göründüğü gibi kocaman mavi-yeşil bir yıldızdı. Ama Yeowe'nin doğuşunu gün kavuştuktan sonra göremezsiniz. Yeowe güneşi izler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hayattayım, ve buradayım, diye düşündüm. Güneşi izliyorum. Gerisini bıraktım; sallanan trende uykuya daldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İkinci gün büyük Yot nehrindeki bir kasabada trenden indirildik. Yirmi üç kişilik grubumuz orada ayrıldı ve içimizden onumuz, bir öküz arabasıyla Hagayot köyüne götürüldük. Burası, Sömürge kölelerini beslemek için bataklık pirinci yetiştiren bir YTPŞ kapalı yerleşim alanıydı. Artık Hür İnsanları beslemek için bataklık pirinci yetiştiren bir kooperatif köyüydü. Biz de kooperatifin üyeleri olarak yazıldık. Kooperatife borçlu olduğumuz miktarı onlara ödeyebileceğimiz ödeme gününe kadar köylülerle her şeyi paylaşarak yaşadık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Parası olmayan, dili bilmeyen ve belirli bir hüneri olmayan göçmenler için bu akılcı bir yoldu. Ama neden hünerlerimizi yok saydıklarını anlayamamıştım. Neden erkekleri, Bambur plantasyonlarından gelen ırgatları buraya değil de şehire yollamışlardı? Neden sadece kadınlar?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Neden hür insanların köyünde bir erkek tarafı, bir kadın tarafı ve ortada bir hendek olduğunu anlamamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kısa bir süre sonra bütün kararları ve emirleri erkeklerin veriyor olduğunu anlamıştım da nedenini kavrayamamıştım. Ama hal böyle olunca, kendi eşitlerinden emir almaya alışık olmayan Werelli kadınlardan korktuklarını anladım. Ayrıca emirleri dinleyip, aklımdan onları sorgulamak geçtiğini bile belli etmeden bakmam gerektiğini de anladım. Hagayot Köyü erkekleri bizi hiddetli bir kuşkuyla izliyor ve ellerinden kırbacı, bir Patronunkinden farksızca sırtımızdan eksik etmiyorlardı. "Belki orada erkeklere ne yapmanız gerektiğini söylüyordunuz," dedi ustabaşı bize tarladaki ilk sabah. "O, orada kaldı. Burada olmaz. Burada, hür insanlar olarak birlikte çalışırız. Siz kendinizi Patroniçe sanıyorsunuz. Burada Patroniçe matroniçe yok."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadınların tarafında büyükanneler vardı ama onlar bizim büyükannelerimiz gibi birer güç değillerdi. Burada, ilk yüzyıl hiç kadın olmayan bu yerde erkekler kendi yaşamlarını ve iktidarlarını kurmuşlardı. Sonunda bu erkeklerin köle-krallıklarına kadın köleler yollandığında, onların hiç gücü olmamıştı. Hiç sesleri yoktu. Bir şehre kaçıncaya kadar Yeowe'de bir sese sahip olamamışlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Sessizliği öğrendim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fakat, olanlar benim ve Tualtak için, diğer sekiz Bambur yolarkadaşımız kadar kötü değildi. Bu köylülerin gördükleri ilk göçmenler bizdik. Tek bir dil biliyorlardı. Bamburlu kadınlar "insan gibi konuşamadıkları" için onların cadı olduklarını düşünmüşlerdi. Kendi aralarında, kendi dilleriyle konuştukları için onları kırbaçlıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İtiraf etmeliyim ki Hür Dünya'daki ilk yılımda, kendimi Zeskra'da hiç olmadığım kadar kötü hissetmiştim. Bütün gün boyunca pirinç tarlalarındaki sığ sularda durmaktan nefret ediyordum. Ayaklarımız hep sırılsıklam, hep şiş ve üzerleri her akşam temizlememiz gereken minik sülüklerle dolu oluyordu. Fakat bu ihtiyaç duyulan bir işti ve sıhhatli bir kadın için zor sayılmazdı. Beni yıldıran bir iş değildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hagayot'a bir kabile köyü denilemezdi, varlıklarını daha sonra öğrendiğim bazı eski köyler kadar tutucu değildi. Burada kızlara merasimle tecavüz edilmiyordu ve kadınlar, kadınlar tarafında emniyet içinde oluyorlardı. "Hendeği" sadece seçtiği bir adamla "atlıyordu" kadın. Ama eğer bir kadın, bir yere tek başına giderse, hatta tarlada çalışan kadınlardan ayrılırsa, "arandığı" farzediliyor ve herhangi bir erkek istediğini elde etmek için onu zorlamayı kendine hak biliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Köy kadınları ve Bamburlular arasından iyi arkadaşlar edindim. Benim birkaç yıl önceki halimden daha cahil değillerdi ve bazıları benim hiç olamayacağım kadar da zekiydi. Kendilerini bizim sahiplerimiz sanan erkekler arasından bir arkadaş bulmak imkânı yoktu. Buradaki hayatın nasıl değişebileceğini hayal bile edemiyordum. Kulübemizde uyuyan kadınlar ve çocuklar arasına uzanmış, "Walsu bunun için mi öldü?" diye düşünürken moralim çok bozuluyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Oradaki ikinci yılımda, beni tehdit eden bu bedbahtlığı nasıl yeneceğimi düşünmeye başladım. Kendi dilini kullandığı için hem kadınlar, hem de erkekler tarafından kırbaçlanıp dövülmüş olan Bamburlu kadınlardan biri, uysal ve anlayışı kıt bir kadıncağız, büyük pirinç tarlalarından birinde boğulmuştu. Bileklerinden daha derin olmayan ılık, sığ sulara öylece uzanmış ve boğulmuştu. O teslimiyetten, o ıstırap sularından korkuyordum. Hünerlerimi kullanmaya, köy kadınları ile çocuklarına okuma yazma öğretmeye karar verdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Önce, pirinç çuvallarına kısa bir şeyler yazıp küçük çocuklar için oyun yaptım. Büyük kızların ve kadınların bir kısmı da meraklandı. Kimisi şehirlerdeki ve kasabalardaki insanların bir kısmının okuyabildiklerini biliyordu. Onlar bunu bir gizem, şehir insanlarına güçlerini veren bir çeşit cadılık olarak algılıyorlardı. Bunu inkâr etmedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadınlar için önce hatırlayabildiğim kadarıyla <span style="font-style:italic">Arkamye</span>'den mısralar ve bölümler yazdım ki bunları söylemesi için kendilerine "rahip" adı veren erkekleri bekleyeceklerine istedikleri zaman okuyabilsinler. Bu mısraları okumaktan gurur duyuyorlardı. Sonra arkadaşım Seugi'nin bana bir öykü anlatmasını sağladım, çocukken bataklıklarda vahşi bir av kedisiyle karşılaşmalarını anlatan yaşanmış bir öykü. Bunu, "Bataklık Aslanı, yazan Aro Seugi," diye başlık atarak yazdım, yazarına ve halka olmuş dinleyen bir grup kadın ile kıza yüksek sesle okudum. Bayıldılar ve gülüştüler. Seugi sesini barındıran yazılara dokunarak ağladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Köyün reisi, başkanlar, ustabaşları, şeref oğulları, köyün bütün hiyerarşik şahsiyetleri ve hükümet üyeleri, benim öğrettiklerimden kuşkulanıyorlardı ve hiç memnun değillerdi, ama yine de yasaklamak istemiyorlardı. Yotebber Bölgesi hükümeti, köy çocuklarının yılın yarısında yollanacağı köy okulları kurmakta olduklarına dair haber yollamışlardı. Köyün adamları, oğulları oraya gittiklerinde okuma yazma biliyor olurlarsa avantajlı duruma geçeceklerini biliyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir savaş yarasıyla gözlerinden biri kör olmuş iri, kibar, soluk bir adam olan Seçilmiş Oğul sonunda bana geldi. Üzerinde tören ceketi vardı; üç yüz yıl önce Werelli sahiplerin giydiği cinsten dar, uzun bir ceket. Kızlara değil, sadece oğlanlara okuma yazma öğretmemi söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ona, ya öğrenmek isteyen bütün çocuklara öğreteceğimi, ya da hiçbirine öğretmeyeceğimi söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kızlar öğrenmek istemiyor," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"İstiyorlar. On dört kız sınıfıma katılmak istedi. Sekiz de oğlan. Yoksa kızlar dini eğitime ihtiyaç duymaz mı demek istiyorsun Seçilmiş Oğul?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu, onu duraksattı. "Onlar Merhametli Hanım'ın hayatını öğrenmeliler," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Onlar için Tual'ın Hayatı'nı yazarım," dedim hemen. İtibarını koruyarak yanımdan uzaklaştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu haliyle zaferimden pek fazla zevk almamıştım. En azından öğretmeye devam ediyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tualtak kaçmak, nehir aşağıda bulunan şehire kaçmak için hep beni sıkıştırıyordu. Çok zayıflamıştı, çünkü bu ağır yiyecekleri sindiremiyordu. İşten ve insanlardan nefret ediyordu. "Senin için bir sakıncası yok, sen bir plantasyon yavrusu, bir tozluymuşsun, ben hiç öyle olmadım, benim annem kiralık bir kadındı, Haba Caddesinde güzel odalarda oturuyorduk, laboratuvardaki en parlak öğrenci bendim," diye söyleniyor, bunları durmadan tekrarlıyor, kaybettiği dünyada yaşıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bazen onun kaçmakla ilgili konuşmalarını dinliyordum. Kaybolmuş kitaplarımdaki Yeowe haritalarını hatırlamaya çalışıyordum. Kıta içlerinden üç bin kilo akarak Güney Denizi'ne dökülen büyük nehir Yot'u hatırlıyordum. Ama biz onun o engin uzantısının neresindeydik ve deltasında yer alan Yotebber Şehri ne kadar uzaktaydı? Hagayot ile şehir arasında bunun gibi yüzlerce köy olabilirdi. "Hiç tecavüze uğradın mı?" diye sordum Tualtak'a.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Alındı. "Ben bir kiralık kadınım, kullanmalık kadın değilim," diye kestirip attı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ben, "Ben iki yıl kullanmalık kadın olmuştum. Eğer bir kez daha tecavüze uğrarsam ya kendimi, ya da adamı öldürürüm. Bence burada tek başlarına yürüyen iki Werel'li kadın tecavüze uğrar. Bunu yapamam Tualtak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Her yer burası gibi olamaz!" diye ağladı, o kadar kederle söylemişti ki benim bile gözyaşlarını boğazıma düğümlendi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Belki okulları açtıklarında — şehirlerden insanlar gelir..." Ona veya kendime umut adına bütün sunabileceğim bundan ibaretti. "Belki eğer bu yıl ürün iyi olursa, paramızı alabilirsek, trene binebilir..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu, gerçekten de en büyük umudumuzdu. Bütün sorun paramızı reisin ve işbirlikçilerinin elinden almaktaydı. Kooperatifin gelirini, Hagayot Bankası adını verdikleri taş bir kulübede saklıyor, parayı bir tek kendileri görüyorlardı. Her bireyin bir hesabı vardı; hesabı da pek güzel tutuyorlardı, hesabınızı sorduğunuzda da yaşlı Bankacı Başkan hesabınızı yerdeki toprağın üzerine çiziktiriveriyordu. Fakat kadınlar ve çocuklar hesaplarından para çekemiyorlardı. Bizim bütün aldığımız bir çeşit pusulaydı, insanlar birbirinden alışveriş ederken, yani köyde yapılan şeyler, giysiler, sandaletler, aletler, boncuk kolyeler, pirinç birası alırken işe yarayan, Bankacı Başkan tarafından işaretlenmiş kilden parçalardı. Asıl paramızın bankada emniyet içinde olduğu söyleniyordu. Shomeke'deki o yaşlı sakat kuladam geldi aklıma, hoplayıp zıplayıp, "Para bankada, Tanrım! Para bankada!" diye şarkı söyleyen.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Biz daha gelmeden önce kadınlar bu sisteme içerliyordu. Şimdi ise bu sisteme içerleyen dokuz kadın daha olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir gece, saçları teni kadar beyaz olan arkadaşım Seugi'ye, "Seugi, Nadami isminde bir yerde neler olduğunu biliyor musun?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet," dedi. "Kadınlar kapıyı açtı. Bütün kadınlar Patronlara karşı ayaklandı, sonra erkekler de ayaklandı. Ama silaha ihtiyaçları vardı. Böylece kadınlardan biri gece gidip anahtarı sahibin kutusundan aşırdı ve Patronların tüfeklerini ve mermilerini barındırdıkları o sağlam yerin kapısını açtı; kapıyı bütün gücüyle açık tuttu ki köleler silahlanabilsinler. Ve Şirketleri öldürdüler ve o yeri, yani Nadami'yi hür kıldılar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Werel'de bile bu öyküyü anlatıyorlar," dedim. "Orada bile kadınlar, Kurtuluşu kadınların başlattığı Nadami'yi anlatıyor. Erkekler de anlatıyor. Burada erkekler bunu anlatıyor mu? Bunu biliyor mu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Seugi ile diğer kadınlar başlarıyla onayladılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer bir kadın Nadami erkeklerini hür kıldıysa," dedim, "belki de Hagayot'taki kadınlar kendi paralarını serbest bıraktırabilir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Seugi güldü. Bir grup büyükanneye seslendi, "Rakam'ı dinleyin! Şunu bir dinleyin!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Günler ve haftalar süren bir sürü konuşmadan sonra, otuzumuzdan oluşan bir temsil heyetiyle iş bağlandı. Hendek köprüsünden erkeklerin tarafına geçtik ve bir merasimdeymiş edasıyla reisle konuşmak istedik. Bizim ana pazarlık tezgâhımız onları utandırmaktı. Konuşmayı Seugi ile diğer köy kadınları yaptılar çünkü onlar kızdırmadan ve bir misillemeye mahal vermeden adamları ne kadar utandırabileceklerini biliyorlardı. Onları dinlerken, vakara karşı vakarın, onura karşı onurun konuştuğunu duydum. Yeowe'ye geldiğimden beri ilk kez bu insanlardan biri olduğumu, bu vakar ve onurun benim olduğunu hissettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Köylerde hiçbir şey hızla gelişmez. Fakat bir sonraki hasatta Hagayot'taki kadınlar da bankadaki paylarını nakit olarak çekebiliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Şimdi sırada seçim var," dedim Seugi'ye, çünkü köyde gizli oylama yapılmıyordu. Yöresel bir seçim olduğunda, hatta dünya çapındaki Anayasa Kabulü'nde bile reisler erkeklerin oylarını toplayarak kaydetmişlerdi. Kadınların oyları sorulmamıştı bile. Oyları istedikleri gibi yazmışlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fakat bu değişimin Hagayot'a gelmesine yardım edecek kadar orada kalmadım. Tualtak bataklıklardan uzaklaşıp şehire gitme hasretiyle hastalanmış, yarı delirmişti. Ben de bunun hasreti içindeydim. Böylece aylıklarımızı aldık; Seugi ve diğer kadınlar bizi bir öküz arabasıyla trenlerin yüklendiği istasyona götürdü. Orada, bir sonraki trenin durması için gerekli olan bayrağı astık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bataklık pirinciyle dolu, Yotebber Şehri'ndeki değirmenlere giden uzun bir tren birkaç saat sonra geldi. Köy adamlarından oluşan birkaç yolcu ve personelin bulunduğu personel trenine bindik. Kemerimde kocaman bir bıçağım vardı ama adamların hiçbiri bize saygısızlık etmedi. Kapalı yerleşim alanlarından uzaklaşınca ürkek ve utangaç oluyorlardı. Vagondaki ranzama oturup engin, vahşi, yapay bataklıkların, geniş nehir kıyısındaki köylerin dönüp gidişini seyrederek trenin sonsuza kadar gidişine devam etmesini diledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fakat Tualtak altımdaki ranzada yatmış öksürüyordu, aksiliği üzerindeydi. Yotebber Şehri'ne vardığımızda o kadar zayıftı ki onu bir doktora götürmek zorunda kalacağımı biliyordum. Tren personelinden biri iyi kalpli bir adamdı ve umumi arabalarla hastaneye nasıl gidebileceğimizi tarif etti. Kalabalık şehrin sokaklarından, kalabalık araba içinde tangırdıya tungurdaya giderken mutluydum. Elimde değildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Hastaneye gelince bizden vatandaşlık kayıt evrakını istediler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu evrakı hiç duymamıştım. Daha sonra bizim kayıtların, bütün "kadınlarının" evraklarını sakladıkları gibi bizimkileri de saklamış olan Hagayot'daki reislere verildiğini öğrendim. O zaman bütün yapabildiğim öylece bakıp, "Kayıt evrakı hakkında hiçbir şey bilmiyorum," demek olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Masa başındaki kadınlardan birinin diğerine, "Tanrım, ne kadar da tozlaşabiliyorsunuz?" dediğini duymuştum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Neye benzediğimizi biliyordum. Pis ve kötü göründüğümüzü biliyordum. Cahil ve aptal göründüğümü de biliyordum. Ama o, "tozlu" sözünü duyunca gururum ve şerefim ayağa kalktı. Elimi çıkınıma attığım gibi hürriyet kâğıdımı, üzerinde Erod'un yazısı olan, buruşmuş ve katlanmış, toz içinde kalmış o eski kâğıdı çıkarttım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Benim Vatandaşlık Kayıt evrakım bu," dedim, o kadınları yerlerinden hoplatıp baktıracak kadar yüksek sesle. "Üzerinde hem anamın, hem büyükannemin kanları var. Yanımdaki arkadaşım hasta. Bir doktora ihtiyacı var. Şimdi, bize bir doktor bulun!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Koridordan ince, ufak tefek bir kadın yaklaşarak, "Bu taraftan gelin," dedi. Masadaki kadınlardan biri karşı çıkacak oldu. Bu ufak tefek kadın ona bir bakış attı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadının peşinden muayene odasına gittik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben, Dr. Yeron," dedikten sonra kendi söylediğini kendi düzeltti. "Bir hemşire olarak hizmet görüyorum," dedi kadın. "Ama ben bir doktorum. Siz —siz Eski Dünya'dan mı geliyorsunuz? Werel'den? Otur şimdi şuraya çocuk ve gömleğini çıkart. Ne kadar zamandır buradasınız?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">On beş dakika içersinde Tualtak'ın hastalığını teşhis etmiş, dinlenmesi ve araştırmalarının yapılması için onu bir koğuşa yatırmış, bizim geçmişimizi öğrenmiş ve elimde bir notla birlikte, yaşayacak bir yer ve bir iş bulmama yardım etmesi için beni bir arkadaşına yollamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Öğretmenlik!" demişti Dr. Yeron. "Bir öğretmen! Eh be kadın, tam çorak toprakların ihtiyacı olan yağmur gibisin!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Gerçekten de ilk konuştuğum okul, ne istersem onu öğretmem için beni hemen işe almak istedi. Kapitalist bir halktan geldiğim için, daha iyi para kazanıp kazanamayacağımı anlamak amacıyla başka okullara da bakmaya gittim. Ama ilkine geri döndüm. Oradaki insanları sevmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kurtuluş Savaşı'ndan önce kendi özgürlüklerini kiralamış olan Şirket kölelerinin şehirleri olan Yeowe şehirlerinin okulları, hastaneleri ve birçok eğitim programı vardı. Eski Başkent'te mallar için bir Üniversite bile vardı. Tabiidir ki Şirketler bu tür enstitülere gelen bilgileri denetimleri altında bulunduruyor, öğretimi, yazıları izleyip sansür altında tutuyorlar, her şeyin kendi kârlarının en fazlaya çıkartılması için yönlendirilmesini sağlıyorlardı. Fakat o dar çerçeve içersinde mallar ellerindeki bilgiyi diledikleri gibi kullanmakta serbestti ve şehirli Yeoweliler eğitime derin bir kıymet verirlerdi. Otuz yıl süren uzun savaş sırasında, bilgiyi toplayıp öğretme sistemi çökmüştü. Dövüşmek ve saklanmaktan, açlık ve hastalıktan başka bir şey bilmeyen bir nesil yetişti. Okulumuzun başı bana, "Çocuklarımız okuma yazma bilmeden, cahil yetiştiler," dedi. "Plantasyon reislerinin Şirket Patronlarının bıraktığı yerden almasına şaşmak mı lazım? Onları kim durduracaktı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu erkekler ve kadınlar, hiddetli bir tutkuyla hürriyete ancak eğitimle gidilebileceğini düşünüyordu. Onlar hâlâ Kurtuluş Savaşı'na devam ediyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yotebber Şehri, geniş caddeleri, alçak binaları, devasa gölgeli ağaçlarıyla büyük, fakir, güneşli ve büyüyen bir şehirdi. Trafik, genellikle tıngırdayan bisikletlerin ve tangırdayan umumi arabaların yavaş ilerleyen kalabalığın arasına karıştığı yayalardan oluşuyordu. Toprağın bahçıvanlık için elverişli olduğu, setlerin ardındaki eski taşkın ovalarında derme çatma kulübeler ve şantiyeler vardı. Şehrin merkezi alçak bir yükselti üzerindeydi; değirmenler ve tren parkları buradan yayılıyordu. Çarşısı Voe Deo'ya benziyordu; sadece daha eski, daha fakir ve daha ılımlıydı. Sahiplere hizmet veren büyük dükkânlar yerine insanlar mallarını getirip açık pazarlardaki tezgâhlarda satıyordu. Burada, güneyde hava deniz havasının nemiyle yüklenmiş yumuşak, ılık bir havaydı ve güneşliydi. Burada mutluydum. Tanrı bana bütün kötülükleri geride bırakabilen bir akıl lütfetmiş; Yotebber Şehri'nde mutluydum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Tualtak sağlığına kavuştuktan sonra bir fabrikada kimyager olarak güzel bir iş bulmuştu. Arkadaşlığımız seçime değil de mecburiyete dayanmış olduğundan onu nadiren gördüm. Ne zaman onu görsem Haba Caddesinden, Werel'deki laboratuvarından bahsedip, işinden ve buradaki insanlardan şikâyet ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Dr. Yeron beni unutmadı. Bana bir not yazarak kendisini ziyarete gitmemi istedi, ben de dediğini yaptım. Yerleşir yerleşmez eğitimle ilgili bir topluluğun toplantısına katılmamı istedi. Bunların, yeni Anayasa altındaki kabile ve bölge reislerinin ezici gücüne karşı çalışma ve onların köle zihniyeti dedikleri benim Hagayot'ta rastladığım katı, kadın düşmanı hiyerarşiye karşı koyma çabasında olan, çoğu öğretmen, bir grup demokrat olduğunu öğrendim. Benim yaşadıklarım onların işine yarıyordu çünkü onlar köle zihniyetiyle, sadece köle zihniyetine maruz kaldıklarını fark ettiklerinde karşılaşmışlardı. En hiddetli olanlar, grubun kadınlarıydı. Kurtuluş'ta en çok kaybı olanlar onlardı, artık kaybedecek çok az şeyleri kalmıştı. Genelde erkekler işin yavaştan alınması taraftarı, kadınlar ise bir devrime hazır olanlarıydı. Yeowe'deki siyasetten bihaber bir Werelli olarak onları dinledim, konuşmadım. Benim için konuşmamak zordu. Ben geveze bir insanımdır; bazen anlatacak çok şeyim oluyordu. Ama çenemi tuttum ve onları işittim. Onlar dinlenmeyi hak eden insanlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Cehalet kendisini vahşice korur ve eğitimsizlik, benim de çok iyi bildiğim gibi, şirret olabilir. Yotebber Bölgesi Başkanı olan Reis hileli bir gizli oylamayla seçilmiş olmasına rağmen bizim müfredat ile ilgili karşı-hilelerimizi anlamayabilirdi; okulları denetlemek için pek güç sarfetmiyordu, derslerimize karışması için müfettişlerini hiç denecek kadar az yolluyor, kitaplarımızı sansürden geçirmiyordu. Fakat Şirketler gibi o da önemli gördüğü neti denetimi altında tutuyordu. Haberler, bilgilendirici programlar, yakındoğrudaki kuklaların ipleri, hepsi onun elindeydi. Bunlara karşı bir avuç öğretmen ne yapabilirdi? Kendileri okul görmemiş olan ebeveynlerin, Reis'in bilmelerini istediği şeyleri duymaları, görmeleri ve hissetmeleri için nete giren çocukları vardı: Hürriyet liderlere itaat etmekti, fazilet şiddetti ve erkeklik üstündü. Günlük yaşamdaki bu tür gerçeklerin kabulüne, yakındoğruların yüceltilmiş duygusal deneyimlerine karşı, sözlerin ne faydası olabilirdi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Okur yazarlık mevzubahis değil," dedi grubumuzdan birisi hüzünle. "Reisler tam tepemizden, tahsil-ötesi bilgi teknolojisine atladılar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kadının, mevzubahis, tahsil-ötesi gibi süslü sözlerinden, gerçek olabilecekleri için nefret ederek, bunun üzerine uzun uzun düşündüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir sonraki grup toplantımıza, beni hayretler içinde bırakan bir Yabancı geldi: Ekumen İkincil Sefiri. Adamın bizim Reis'in medarı iftiharı olası gerekiyordu, belli ki Başkent'ten Reis'in, burada hâlâ güçlü olan ve hâlâ Yeowe'nin bütün yabancıları uzak tutması gerektiğini haykıran Dünya Partisi karşındaki konumunu desteklemek için yollanmıştı. Böyle bir insanın burada olduğunu öylesine bir duymuşluğum vardı ama onunla düzeni yıkmaya çalışan okul öğretmenlerinin toplantısında karşılaşmayı beklemiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kısa boylu, kızıl kahve, gözlerinin kenarında beyazları olan bir adamdı ama insan gözlerindeki beyazlan görmezden gelirse yakışıklıydı. Benim önümdeki yerde oturuyordu. Hiç kıpırdamadan oturdu, sanki hareketsiz oturmaya, konuşmadan dinlemeye; sanki dinlemeye alışıkmış gibi. Toplantının sonunda bana döndü; garip gözleri doğrudan bana bakıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Radosse Rakam mı?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Dilim tutulmuş bir halde başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben Yehedarhed Havzhiva," dedi. "Kadim Ezgi'den sana biraz kitap getirdim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bakakaldım. "Kitaplar mı?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kadim Ezgi'den," dedi yine. "Esdardon Aya, Werel'de."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Benim kitaplarım mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Gülümsedi. Bütün yüzünü kaplayan, anlayışlı bir tebessümü vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ya, nerede?" diye haykırdım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evimde. İstersen bu gece alabiliriz. Benim arabam var." Bunu söyleyiş tarzında alaycı, ışık saçan bir şeyler vardı; sanki, bundan büyük bir keyif de alsa, bir arabası olabileceğine inanamayan bir adammış gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Dr. Yeron yanımıza gelerek, "Demek ki onu buldun," dedi İkincil Sefir'e. Adam kadına o kadar ışıldayan bir yüzle baktı ki, bu ikisi âşık olsalar gerek, diye düşündüm. Kadın adamdan oldukça yaşlı olduğu halde, olmayacak şey değildi. Dr. Yeron çekici bir kadındı. Gerçi böyle bir şeyin benim aklıma gelmiş olması garipti, çünkü ben insanların cinsel ilişkilerini tartacak bir akıl yapısına sahip değildim. Bu beni hiç ilgilendirmiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yürürlerken adam elini kadının koluna koydu; ben garip bir yoğunlukla adamın temasının ne kadar kibar olduğunu gördüm, neredeyse mütereddit ama yine de güven yüklüydü. İşte aşk bu, diye düşündüm. Yine de, âşıkların sık sık birbirlerine baktıkları, o birbirlerini anlayan bakışı görmedim ayrılırlarken.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Onunla ve ön koltukta oturan iki sessiz koruması, kadın polislerle birlikte elektrikli hükümet arabasıyla gittik. Anlattığına göre ismi Kadim Ezgi anlamına gelen Esdardon Aya'dan söz ettik. Ona Esdardon Aya'nın nasıl beni buraya göndererek hayatımı kurtardığını anlattım. Beni dinleyiş tarzı onunla konuşmamı kolaylaştırmıştı. "Kitaplarımdan ayrılmış olmak beni çok kötü yapmıştı; onları düşünüyordum, özlüyordum, sanki ailemin bir ferdiymişler gibi. Ama belki de öyle düşünmek ahmaklıktır," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Neden ahmaklık?" diye sordu. Bir yabancı aksanı vardı ama daha şimdiden bir Yeowe havası katılmıştı; sesi de çok güzeldi, alçak ve sıcak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Her şeyi aynı anda anlatmaya çalıştım: "Şey, benim için çok şey ifade ediyorlar çünkü Şehir'e geldiğimde benim okumam yazmam yoktu ve bana hürriyetimi, dünyayı —dünyaları— veren şey kitaplarım olmuştu. Ama şimdi, burada, nasıl netin, üçboyutluların, yakındoğruların insanlar için daha çok şey ifade ettiklerini, onlara şimdiki zamanı aktardıklarını gördüm. Belki kitaplara sıkı sıkı sarılmak, geçmişe sıkı sıkı sarılmaktır. Yeoweliler geleceğe doğru ilerlemeli. Üstelik sadece sözlerle insanların akıllarını değiştiremeyiz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Dikkatle dinledi, aynı toplantıda yapmış olduğu gibi ve sonra yavaş yavaş cevapladı, "Fakat sözler düşünmenin esaslı yollarından biridir. Ve kitaplar sözleri doğru saklarlar... Ben de erişkinlik çağıma kadar okumamıştım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Öyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Nasıl okunacağını biliyordum ama okumadım. Bir köyde yaşıyordum. Kitapları olması gereken yerler şehirlerdir," dedi oldukça kararlı bir tarzda, sanki bu konu hakkında kesin düşünceleri varmış gibi. "Eğer yoksa, her nesilde yeniden başlıyoruz. Bu yabana bir uğraş. Sözlerin saklanması gerek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kasabanın eski kısmının üst yanında bulunan evine vardığımızda holde dört sandık kitap duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bunların hepsi benim değil!" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Kadim Ezgi senin olduklarını söyledi," dedi Yehedarhed Bey, anlayışlı tebessümüyle bana bakarak. Bir Yabancı'nın nereye baktığını anlamak bize nazaran daha kolaydır. Bizde, mavi gözleri olan birkaç kişi hariç, kara gözün içinde hareket eden kara göz bebeğini görecek kadar yakın olmanız gerekir.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bu kadar çok kitabı koyacak yerim yok," dedim, hayretler içinde; o tuhaf adam Kadim Ezgi'nin hâlâ benim Hürriyetime yardım ettiğini fark ederek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Okuluna koyabilirsin belki? Okul kütüphanesine?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bu güzel bir fikirdi ama hemen aklıma Reis'in müfettişlerinin kitapları elleyip karıştıracakları, belki de el koyacakları geldi. Bundan söz ettiğimde İkincil Sefir, "Peki ya ben bunları Sefaret'in bir armağanı gibi yollarsam ne olur? Bu, müfettişleri utandırabilir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ay," dedim ve kendimi tutamayıp, "Neden bu kadar iyisiniz? Hem siz, hem o — Siz de Hainli misiniz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet," dedi, diğer soruma cevap vermeyerek. "Öyleydim. Artık Yeoweli olmayı umuyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Muhafızı beni eve kadar arabayla götürmeden önce oturup, onunla minik bir kadeh şarap içmemi teklif etti. Uysal, dost canlısı bir adamdı ama sakindi. Yaralanmış olduğunu gördüm. Yüzünde yara izleri ve başında yara olan bir yerde saçlarında bir boşluk vardı. Kitaplarımın ne kitabı olduğunu sordu, ben de, "Tarih," dedim</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Buna gülümsedi, bu kez yavaş yavaş. Bir şey söylemedi ama kadehini bana kaldırdı. Ben de onu taklit ederek kendi kadehimi kaldırdım, içtik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ertesi gün kitapları okula yollattı. Kitapları açıp raflara yerleştirirken çok büyük bir hâzinemiz olduğunu fark ettik. "Üniversite'de böyle bir şey yok," dedi bir senedir orada çalışan öğretmenlerden biri.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify">Werel ve Ekumen dünyalarının tarih ve antropoloji kitapları; Werelli ve diğer dünyalı insanların felsefe ve siyaset çalışmaları; edebiyat özetleri, şiir ve öyküler, ansiklopediler, fen kitapları, atlaslar, sözlükler. Sandıkların birinin köşesinde benim kendi kitaplarım, kendi hâzinem, hatta Kurtuluş'un İlk Yılında Yeowe Üniversitesi'nde basılmış olan <span style="font-style:italic">Yeowe Tarihi</span> adlı kaba kitap da vardı. Kitaplarımın çoğunu okul kütüphanesinde bıraktım ama o kitabı ve birkaç kitabı daha sadece sevgimden, kendi lüksüm için eve götürdüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kısa bir süre önce başka bir sevgi ve huzur kaynağı bulmuştum. Okuldaki çocuklardan biri bana bir hediye getirmişti, sütten yeni kesilmiş benekli bir kedi yavrusu. Oğlan onu öylesine sevgi yüklü bir gururla vermişti ki reddedemedim. Kediyi bir başka öğretmene vermek istediğimde hepsi bana güldü. "Sen seçildin Rakam!" dediler. Böylece istemeyerek, hayvanın narinliğinden, kırılganlığından korkarak ve tiksintiye yakın bir şeyler hissederek o minik varlığı eve götürdüm. Zeskra'daki kadınların evcil hayvanları vardı; benekli kediler, tilkiköpekleri, bizden daha iyi beslenen şımartılmış minik hayvanlar. Bir zamanlar bana da evcil bir hayvanın ismi verilmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kedi yavrusunu sepetinden çıkartarak telaşlandırınca hayvan başparmağımı kemiğine kadar ısırdı. Minik ve narindi ama dişleri vardı. Ona saygı duymaya başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O gece, onu sepetinin içinde uyuttum ama o yatağıma tırmanıp, onu örtünün altına alıncaya kadar yüzüme oturdu. Orada, bütün gece boyunca kıpırdamadan uyudu. Sabah ışık huzmesindeki toz tanelerini kovalayıp, üzerimde dans ederek beni uyandırdı. Bu hareketi, uyanırken beni güldürdü, bu da hoş bir şeydi. Pek gülmediğimi ve gülmek istediğimi fark ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Kedi yavrusu siyahtı; sadece bazen ışık geldiğinde siyah üzerine siyah lekeleri görünüyordu. Ona Sahip ismini verdim. Akşamları eve geldiğimde minik Sahip'imin beni karşılaması hoşuma gidiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bundan sonraki yarım yıl boyunca kadınlar için büyük bir gösteri planladık. Bu sürenin bir kısmında İkincil Sefir'le karşılaştığım bir sürü toplantı yapıldı; öyle ki bir zaman sonra gözlerim onu aramaya başladı. Bizim tartışmalarımızı dinlemesini seyretmek hoşuma gidiyordu. Gösterinin sadece kadınlara yapılan haksızlıklar ve kadın haklarıyla sınırlı kalmamasını, herkesin eşitliği için olmasını savunanlar vardı. Diğerleri gösterinin hiçbir şekilde yabancılara bel bağlamamasını sadece Yeoweliler hareketi olmasını savunuyordu. Bay Yehedarhed onları dinledi ama ben hiddetlendim. "Ben bir yabancıyım," dedim. "Bu, benim işinize yaramıyacağım anlamına mı geliyor? Bunlar sahip sözleri — sanki siz başkalarından daha üstünmüşsünüz gibi!" Dr. Yeron da, "Ben, eşitliğin herkes için olduğuna, Yeowe Anayasası'na yazıldığı zaman inanacağım," dedi. Ben Hagayot'tayken dünya çapında bir oylamayla onaylanan Anayasamız vatandaş olarak sadece erkeklerden söz ediyordu. Sonunda gösteri gelip oraya dayandı; Anayasa'da kadınların da vatandaş olarak kabul edilmeleri, gizli oylama, konuşma özgürlüğü, basın ve toplanma özgürlüğü ve bütün çocuklara ücretsiz eğitim için bir talep.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O sıcak günde, yetmiş bin kadınla birlikte tren rayları üzerine yattım. Onlarla birlikte şarkı söyledim. Bunun, birlikte şarkı söyleyen o kadar kadının sesinin kulağa nasıl geldiğini, nasıl kocaman, derin bir ses çıkarttığını duydum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Büyük gösteri için kadınları toplarken yeniden topluluk içinde konuşmaya başlamıştım. Bu bana vergi bir kabiliyetti ve bundan yararlanıyorduk. Bazen serseri delikanlı grupları veya cahil adamlar beni sıkıştırmak veya tehdit etmek için geliyor, "Patron kadını, Sahip kadını, kara amcık, nereden geldiysen oraya git!" diye bağırıyorlardı. Bir keresinde onlar böyle, geri git, geri git, diye bağırırlarken mikrofona eğilip, "Geri gidemem. Köle olduğum plantasyonda bir şarkı söylerdik," dedim ve şarkıyı söyledim,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"><br /></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify"><span style="font-style:italic">O, O, Ye-o-we,</span></p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify"><span style="font-style:italic">Geri dönen olmuyor.</span></p>

  <p class="Standard" style="margin-left:2.54cm;margin-right:0.0cm;text-indent:1.0cm;text-align:justify"><span style="font-style:italic"><br /></span></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify"></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Şarkı onları bir anlığına durdurmuştu. Duymuşlardı o korkunç hüznü, o yakarışı duymuşlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Büyük gösteriden sonra huzursuzluk hiç yatışmadı ama enerjinin gevşediği, Dr. Yeron'un deyimiyle, Hareket'in hareket etmediği zamanlar oldu. O tür zamanların birinde Dr. Yeron'a giderek bir yayınevi kurup kitap yayımlamayı teklif ettim. Bu benim, Hagayot'da Seugi'nin kendi sözlerine dokunup ağladığı o günden beri içimde büyüyüp duran rüyamdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Konuşmalar geçip gidiyor," dedim, "sonra netteki sözler ve görüntüler de geçip gidiyor; üstelik herkes bunları değiştirebilir. Ama</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">kitaplar durur. Dayanır. Onlar Bay Yehedarhed'in dediği gibi tarihin gövdesidir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teftişçiler," dedi Dr. Yeron. "Hür basın kanununda değişiklik oluncaya kadar reisler kimsenin, kendi dikte etmedikleri şeyleri basmalarına izin vermez."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Fikrimden vazgeçmek istemiyordum. Yotebber Bölgesinde politik hiçbir şey basamayacağımızı biliyordum ama bölgedeki kadınlara ait öyküler ve şiirler basabileceğimizi söyledim. Diğerleri bunun bir zaman kaybı olduğunu düşünüyordu. Uzun bir süre bunu aramızda tartışıp durduk. Bay Yehedarhed kuzeydeki Eski Başkent'e, Sefaret'e yaptığı bir ziyaretten döndü. Tartışmalarımızı dinledi ama hiçbir şey söylemedi; bu beni hayal kırıklığına uğratmıştı. Benim projemi destekleyebileceğini düşünmüştüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir gün okuldan, rıhtımdan pek uzakta olmayan büyük, eski ve gürültülü bir evde bulunan daireme yürüyordum. Bu yeri seviyordum çünkü pencerem ağaçların dallarına açılıyor; ağaçların arasından burada dört mil eninde olan, kumluklar, kamış yatakları ve kuru mevsimlerde söğüt adacıkları arasından ağır ağır akan, yağmurlu mevsimde fırtınaların üzeriden hızla estiği rıhtıma kadar kabaran nehri görebiliyorum. O gün eve yaklaştığımda, her zamanki gibi arkasında iki ekşi suratlı kadın polisle Bay Yehedarhed belirdi. Bana selam verdikten sonra, konuşup konuşamayacağımızı sordu. Aklım karışmıştı, ne yapacağımı bilemediğim için onu odama davet ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Korumaları lobide beklediler. Benim üçüncü katta sadece tek bir büyük odam vardı. Ben yatağa oturdum, İkincil Sefir sandalyeye oturdu. Sahip, gurr? gurr? diye diye adamın bacaklarına dolanıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">İkincil Sefir'in, hepsi debdebeye, araba sürülerine, işli nişanlara, üniformalara düşkün olan Reis'in ve işbirlikçilerinin beklentilerini boşa çıkartmaktan hoşlandığını gözledim. Polis kadınlarla birlikte bütün şehri, bütün Yotebber'i ister yayan, ister hükümet arabasıyla dolaşıp duruyordu. İnsanlar bu yüzden onu seviyorlardı. Artık benim de öğrenmiş olduğum gibi buradaki ilk gününde tek başına yayan olarak dışarı çıktığında Dünya Partisi'nden bir grup tarafından saldırıya uğradığını, dövüldüğünü ve ölüme terk edildiğini biliyorlardı. Şehir halkı onun cesaretini, herkesle, her yerde konuşuşunu seviyordu. Onu benimsemişlerdi. Kurtuluş Hareketi'nde yer alan bizler onu "kendi Sefirimiz" olarak görüyorduk ama o, onların ve tabii ki Reis'in sefiriydi. Reis onun bu kadar gözde olmasından hiç hoşlanmazdı ama bundan çıkarı vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bir yayınevi kurmak istiyordun," dedi, patileri havada yuvarlanan Sahip'i okşayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Dr. Yeron kanunlarda değişiklik yapmadan bunun bir faydası olmayacağını düşünüyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Yeowe'de doğrudan hükümet tarafından denetlenmeyen bir yayın var," dedi Bay Yehedarhed, Sahip'in karnını okşayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Dikkat et, ısıracak," dedim. "Nerede bu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Üniversite'de. Anladım," dedi Bay Yehedarhed başparmağına bakarak. Özür diledim. Bana Sahip'in erkek olduğundan emin olup olmadığımı sordu. Bana öyle söylenmiş olduğunu ama bakmanın hiç aklıma gelmediğini söyledim. Öyle bir, "Bana öyle geliyor ki sizin Sahip bir hanım," dedi ki Bay Yehedarhed, kendimi tutamayıp gülmeye başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O da benimle birlikte güldü, başparmağındaki kanı emdi ve devam etti. "Üniversitenin hiçbir zaman fazla kıymeti olmamıştır. Orası Şirket'in bir hilesiydi — malların fakülteye gidiyormuş gibi yapmalarını olanaklı kılıyordu. Savaş'ın son yılında kapatılmıştı. Kurtuluş Gününden sonra yeniden açıldı ve kimsenin pek dikkatini çekmeden emekledi. Öğretim görevlilerinin çoğu yaşlı. Savaştan sonra yeniden üniversiteye döndüler. Ulusal Hükümet para yardımında bulunuyor ama sadece Yeowe Üniversitesi olması kulağa hoş geldiği için; hiçbir prestiji olmadığı için de dikkat bile etmiyorlar. Ve birçoğu aydınlanmamış adamlar oldukları için." Bunu suçlamadan, açıklamak için söylemişti. "Üniversite'nin bir basımevi var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Biliyorum," dedim. Eski kitabıma uzanarak ona gösterdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Birkaç dakika kitabı karıştırdı. Bunu yaparken yüzünde çok ilginç bir şefkat vardı. Onu izlemekten kendimi alamadım. Kucağında bebeğiyle bir kadını, o sürekli ve değişken ilgi ve tepki göstergesini seyretmek gibiydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Propaganda, hata ve ümit dolu," dedi sonunda, sesi de şefkatliydi. "Bence bunun üzerinde çalışılabilir. Sence de öyle değil mi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bütün ihtiyacımız bir editör. Ve birkaç yazar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Teftişçiler," diye uyardım, Dr. Yeron'u taklit ederek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Akademik özgürlük, Ekumen'in kolayca etkili olabileceği bir konu," dedi, "çünkü biz de insanları Hain ve Ve'deki Ekumenik Okullar'a katılmaları için davet ediyoruz. Yeowe Üniversitesi mezunlarını da çağırmak isteriz. Ama eğer eğitimleri kitap ve bilgi eksikliğinden büyük ölçüde zarar görüyorsa..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ben, "Bay Yehedarhed sizin işiniz hükümet politikasını bozmak mı?" dedim. Soru ağzımdan kaçıverdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Gülmedi. Cevap vermeden önce uzun bir süre durdu. "Bilmiyorum," dedi. "Şimdiye kadar Sefir bana arka çıktı. İkimiz de ihtar alabiliriz. Ya da kovulabiliriz. Benim yapmak istediğim şey..." Garip gözleri tam üzerimdeydi. Bakışlarını hâlâ elinde tuttuğu kitaba indirdi. "Ben bir Yeowe vatandaşı olmaya çalışıyorum," dedi. "Ama benim Yeowe'ye ve Kurtuluş Hareketi'ne olan faydam Ekumen'deki pozisyonumdan kaynaklanıyor. O yüzden onlar bana dur deyinceye kadar bunu kullanmaya, ya da kötüye kullanmaya devam edeceğim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ayrıldığında bana yapmamı teklif ettiği şeyi düşünmem gerekiyordu. Yani Üniversite'ye tarih öğretmeni olarak gidip, bir kez oraya gittikten sonra basımevine editörlük yapmak için gönüllü olacaktım. Bu benim geçmişime ve benim eğitimime sahip bir kadın için o kadar akıl almaz görünmüştü ki onu yanlış anladığımı düşündüm. Onu anladığıma beni ikna edince, onun benim kim olduğumu ve kapasitemi çok fena şekilde yanlış algılamış olduğunu düşündüm. Bu konuda biraz konuştuktan sonra, aslında bol bol güldüğümüz halde ve kendimi biraz kaçık gibi olsa da hiç rahatsız hissetmesem de, o belli ki beni huzursuz ettiğini düşünerek, ya da belki de kendisi rahatsız olarak yanımdan ayrıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Benden yapmamı istediği şeyi, yani kendimin çok ötesinde bir yere adım atmayı düşünmeye çalıştım. Bunu düşünmek zor gelmişti bana. Sanki benim üzerimde asılı duruyordu, yani yapmam gereken bu koca seçim, hayal bile edemediğim bu sabit şey. Ama benim düşündüğüm oydu, Yehedarhed Havzhiva'ydı. Durmadan orada benim eski sandalyeme oturmuş, eğilmiş Sahip'i okşayan hali geliyordu gözümün önüne. Parmağından kan emişi. Gülüşü. Beyaz kıyıları olan gözleriyle bana bakışı. Tuğla rengi olan kızıl kahve yüzünü, kızıl kahve ellerini görüyordum. Sakin sesi aklımdan çıkmıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Artık yarı yarıya büyümüş kedi yavrusunu kucağıma alıp arkasına baktım. Erkek kısımlarından iz miz yoktu. Kara, ipekimsi minik şey elimde kıvranıyordu. Onun, "Sizin Sahip bir hanım," deyişini düşündüm ve içimden yine gülmek geldi, gülmek ve ağlamak. Kediyi okşayıp yere bıraktım; vakarla yanıma oturup omuzunu yalamaya başladı. "Ah zavallı minik hanım," dedim. Kimi kastettiğimi bilmiyorum. Kediyi mi, Tazeu Hanım'ı mı, kendimi mi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Teklifini değerlendirmek için, istediğim kadar düşünebileceğimi söylemişti. Ama daha bir gün sonra ben okuldan çıkarken onu ayakta beni beklerken bulduğumda daha hiç düşünmemiştim. "Rıhtımda dolaşmak ister misin?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Etrafıma bakındım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Buradalar," dedi, soğuk gözlü muhafızlarını kastederek. "Ben nereye gitsem oradalar, üç ila beş metre uzakta duruyorlar. Benimle yürümek sıkıcı ama emniyetlidir. İffetin emin ellerde."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Caddelerden rıhtıma yürüyüp uzun, ılık, pembemtırak altın rengi akşamüstü ışığında, nehir, çamur ve kamış kokan rıhtıma çıktık. Silahlı iki kadın dört metre kadar arkamızdan yürüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer Üniversite'ye gidersen," dedi uzun bir sessizlikten sonra, "sürekli orada olurum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben henüz..." diye kekeledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Eğer burada kalırsan, sürekli burada olurum," dedi. "Yani, senin için bir mahzuru yoksa."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir şey söylemedim. Başını bile çevirmeden bana baktı. Farkına bile varmadan, "Nereye baktığını görmek hoşuma gidiyor," deyivermişim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Senin nereye baktığını görememek de benim hoşuma gidiyor," dedi, doğrudan bana bakarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Yürümeye devam ettik. Bir balıkçıl kamış adacıklarının birinden havalandı; koca kanatlarını çırparak suyu kendinden uzaklaştırdı. Güneye, nehir aşağı yürüyorduk. Güneş şehrin arkasında duman ve pusun içine gömülürken bütün batı göğü ışık içinde kalmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Rakam, nereden geldiğini, Werel'deki hayatının ne olduğunu bilmek istiyorum," dedi tatlılıkla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Uzun bir nefes aldım. "Hepsi bitti," dedim. "Geçmiş."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bizler geçmişimiziz. Gerçi sadece o da değil. Seni tanımak istiyorum. Affet beni. Seni tanımayı çok istiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir süre sonra, "Sana anlatmak istiyorum. Ama çok kötü. Çok çirkin. Burası, şimdi, çok güzel. Kaybetmek istemiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bana ne anlatırsan anlat çok değer vereceğim," dedi, kalbime kadar nüfuz eden sakin sesiyle. Böylece Shomeke kapalı yerleşim alanı hakkında ona anlatılabilecek her şeyi anlattıktan sonra öykümün geri kalanını çabuk çabuk geçtim. Bazen bir soru sordu. Çoğunlukla dinledi. Anlatmamın bir yerinde kolumu tutmuştu, o anda bunu fark etmemişim bile. Yaptığım bir hareketin beni bırakmasını istediğim anlamına geldiğini düşünerek kolumu bıraktığında onun o hafif temasını özledim. Eli serindi. Çektikten sonra elini kolumda hissedebiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bay Yehedarhed," dedi arkamızdan bir ses: Muhafızlardan biri. Güneş kavuşmuş, gök altın ve kızıl bir renge boğulmuştu. "Geri dönsek daha iyi olmaz mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Evet," dedi, "teşekkürler." Dönerken, koluna girdim. Nefesinin kesildiğini hissettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Shomeke'den beri hiçbir kadını veya erkeği arzu etmemiştim —gerçek bu. İnsanları sevmiştim, onlara sevgiyle dokunmuştum ama hiçbir zaman arzuyla değil. Kapım kilitliydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Şimdi açılmıştı. Şimdi o kadar zayıftım ki elinin bir teması karşısında neredeyse yürüyemiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Seninle yürürken emin ellerde olmak çok hoş," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Ne dediğimin ben de farkında değildim. Otuz yaşındaydım ama genç bir kız gibiydim. Hiç o kızı yaşamamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Bir şey söylemedi. Azalan ışığın ihtişamı içinde nehir ile şehir arasında sessizce yürüdük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Benimle eve gelir misin Rakam?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O zaman da ben bir şey demedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Bizimle içeri girmezler," dedi çok alçak bir sesle kulağıma, öyle ki nefesini hissettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Güldürme beni!" dedim ve ağlamaya başladım. Rıhtımdan geri dönerken bütün yol boyunca ağladım. Hıçkırdım, tam hıçkırıklarım geçiyor diye düşünürken yeniden hıçkırdım. Bütün hüzünlerim, bütün utançlarım için ağladım. Ağladım çünkü şimdi benimleydiler ve hep benimle olacaklardı. Ağladım çünkü kapı açılmıştı ve sonunda geçebilecektim, diğer taraftaki topraklara geçebilecektim ama korkuyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Okulumun yakınlarında bir yerlerde arabaya bindiğimizde beni kollarına alarak öylece sarıldı, sessizce. Ön taraftaki iki kadın hiç arkalarına bakmadılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Daha önce sadece bir kez görmüş olduğum, Şirket günlerinden kalma, sahibin birinin eski konağı olan evine gittik. Muhafızlara teşekkür ederek kapıyı kapattı. "Akşam yemeği," dedi. "Aşçı izinli. Seni bir lokantaya götürmeyi düşünüyordum. Unuttum." Beni mutfağa götürdü; orada soğuk pilav, salata ve şarap bulduk. Yemeğimizi yedikten sonra mutfak masasının öbür ucundan önce bana baktı, sonra bakışlarını indirdi. Onun tereddüdü yüzünden ben kıpırdamadan oturup bir şey söylemedim. Uzun bir süre sonra, "Ah Rakam!" dedi. "Seninle sevişmeme izin verir misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">"Ben de seninle sevişmek istiyorum," dedim. "Hiç yapmadım bunu. Şimdiye kadar hiç kimseyle sevişmedim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Gülümseyerek kalktı, elimi tuttu. Evin bir zamanlar erkeklerin bölümünün kapısı olan yerden geçip birlikte üst kata çıktık. "Ben <span style="font-style:italic">beza</span>'da yaşıyorum," dedi, "haremde. Kadınların tarafında yaşıyorum. Manzarayı seviyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Odasına girdik. Orada bana bakarak kıpırdamadan durdu, sonra bakışlarını çevirdi. Ben o kadar korkmuş, o kadar deliye dönmüştüm ki ona yaklaşıp, dokunabileceğime bile inanamıyordum. Kendimi ona doğru gitmeye zorladım. Elimi kaldırıp yüzüne, gözündeki ve ağzındaki yara izlerine dokundum ve kollarımı ona doladım. Sonra ona sıkı sıkı sarılabildim, daha, daha yaklaşarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O gece birbirimize dolanmış uyurken bir ara, "Dr. Yeron'la yattın mı?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Havzhiva'nın güldüğünü hissettim, benim de göbeğimde hissettiğim yavaş, yumuşak bir kahkahayla göbeğini hoplata hoplata gülüyordu. "Hayır," dedi. "Yeowe'de senden başka kimseyle yatmadım. Ve sen, Yeowe'de benden başkasıyla yatmadın. Bakir ve bakireydik; Yeoweli bakir ve bakire... Rakam, araha..." Başını omuz boşluğuma koyarak yabancı bir dilde bir şeyler söyledi ve uykuya daldı. Derin derin, sessizce uyudu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">O yıl, daha sonra kuzeye, tarih öğretmeni sıfatıyla öğretim görevlisi olarak işe alındığım Üniversite'ye geldim. O günkü standartlarına göre yeterliydim. O gün, bu gündür orada çalışıyorum, öğretmen ve basımevinin editörü olarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Söylediği gibi Havzhiva hep oradaydı, ya da çoğunlukla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify">Anayasa Değişikliği için Yeowe Kurtuluş Yılı 18'de çoğunluğu gizli olan bir oylama yapıldı. Buna neden olan ve bunu izleyen olayları Üniversite Yayınlarından çıkan Yeowe Tarihi adlı kitaptan okuyabilirsiniz. Ben, benden istenilen öyküyü anlattım. Öykümü, birçok öykü gibi iki insanın kavuşmasıyla bitirdim. İki dünyanın tarihi, hayatımızdaki büyük devrimler, umut, türümüzün bitmeyen zulmü karşısında bir erkek ile bir kadının aşkı nedir ki? Küçük bir şey. Ama anahtar da küçük bir şeydir, açtığı büyük kapı yanında. Eğer anahtarı kaybederseniz kapı hiç açılamayabilir. Hürriyetimizi kaybettiren ya da başlatan da bedenimizde; köleliğimizi kabullenişimiz, ya da ona bir son verişimiz de bedenimizde. İşte o yüzden bu kitabı hür olarak birlikte yaşadığım, ve öleceğim dostum için yazdım.</p>
</body>
</html>
