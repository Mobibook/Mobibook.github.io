<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="I ">I</h2>

  <h2 title="I ">UNN KAYBOLUYOR</h2>

  <p>Sadece bir düş müydü bu? Unn'la ben miydik dün akşam? Evet!</p>

  <p>Kuşkusu dağılınca gerçek aydınlandı: Öyle olmuştu. Şaşkınlık ve kıvanç içinde.</p>

  <p>Bugün bütün duyduğu, Unn’a yenilenen özlemiydi. Doğru okula gitmeliydi onunla buluşmak için. Bugün bunu yapabilirdi, her şey değişmişti.</p>

  <p>Siss, şimdiden sonra her şeyin değişeceğini bir süre düşünerek yatmıştı. Şu düşüncede kendisini çok ciddi buldu: sonuna değin arkadaşıyım Unn'un. Elinden geldiğince değerlendirdi bunu.</p>

  <p>Annesi babası ona bir şey sormadılar bugün. Gece eve gelişindeki gariplik üstüne hiç söz etmediler. Belki biraz bekliyeceklerdi bunun için. Bir iki gün kadar. Sonra da sanki istemeye istemeye soracaklardı. Bir çok şeyi bu yoldan bulup çıkarırlardı.</p>

  <p>Ama bunu bulamazlar! burada durur. Unn üzerine onun ağzından bir tek sözcük alamayacaklardı.Unn'un gözlerinde parlayan ne olursa olsun üstünde konuşulamayacak kadar inceydi</p>

  <p>Öteki sabahlar gibi bir sabahtı. Soğuğa karşı sıkı sıkı giyindi Siss, çantasını aldı ve okula yollandı.</p>

  <p>Kim önce gidecekti acaba? Okula varmadan yolları karşılaşmazdı. Yolda hiç görmemişlerdi birbirlerini.</p>

  <p>Unn utanacak, sıkılacak mıydı bugün? diye düşündü.</p>

  <p>Soğuk görülmemiş bir acılıktaydı. Gümüş rengi incecik alaca karanlığın üstünde gök, çelik gibi mavi mavi titriyordu. Yolun iki yanından korkacak hiç bir şey yoktu bugün; sabah karanlığı yavaş yavaş dağıldıkça tatlılaşıyordu. Geceleyin bir insanın oradan geçerken korkması çok garipti.</p>

  <p>Unn'un nesi vardı?</p>

  <p>Belki de bir gün gene anlatır bana. Durmayacağım üzerinde, şimdi istediğim onunla olmak sade. Bana anlatması gerekmez. Dokunaklı bir şeydir; ne olduğunu bilmek istemem.</p>

  <p>Siss sıcacık sınıfa girdiğinde Unn daha gelmemişti. Çocukların çoğu oradaydı. Kimi de «Hey Siss» dedi rastgele.</p>

  <p>Dünkü buluşma üstüne ağzını açmadı hiç. Belki de onlar bunu bekliyorlardı, mektuplar gidip gelmişti, fakat tuttular kendilerini. Belki Unn geldiğinde ne olacak diye bekliyorlardı. Siss hepsini hesap etmişti: Unn kapıda görününce gidip karşılayacaktı onu, görsünler ne olduğunu. Bu düşünce onu öylesine mutlu kıldı ki, ateş bastı.</p>

  <p>Değişmiş miydi o kadar? Eski arkadaşlardan bir kız «Neyin var Siss?» diye sordu.</p>

  <p>«Bir şey yok.»</p>

  <p>Yoksa şimdiden anlıyorlar mıydı Siss’in onları bırakıp sevine sevine Unn’a gittiğini? Gözleri böylesine keskin miydi? Adam sen de, hiç fark etmez. Nasılsa gizli kalmazdı. Beceriksizliğine beceriksizdi ama yapmak zorundaydı da: dostça gidecekti Unn'un yanına.</p>

  <p>Nerdeyse alaca karanlığın içinden çıkıp gelmiyecek miydi? Yeni bir şey gibi?</p>

  <p>Ama görünürlerde yoktu. Unn’dan başka hemen bütün çocuklar gelmişti.Öğretmen de gelmişti. Vakit tamamdı.</p>

  <p>Öğretmen, günaydın, dedi.</p>

  <p>Ama Unn gelmiyordu.</p>

  <p>Kürsüden de doğrulandı bu: «Unn yok bugün.»</p>

  <p>Derse başladılar.</p>

  <p>Unn yok bugün. Basit bir olay. Göz kulak kesilmiş olan Siss, öğretmenin sesinde hafif bir şaşma duydu, öteki çocuklar hiç bir şeyin farkında olamazlardı. Kimi gün biri gelmezdi, kimi gün başkası. Üstünde durulmazdı. Unn’un bugün gelmemiş olduğu kayda geçiyordu. Hepsi bu.</p>

  <p>Siss, sinirli sinirli oturuyordu sırasında.</p>

  <p>Unn’un okulu hiç asmadığına dikkat etmişti, bugün özel bir şey olmuş olacaktı. Siss, hiç tereddüt etmeden bunu, önceki gece yatak odasındaki buluşmalarına bağladı. Unn bugün sadece onunla karşılaşmamak için mi gelmemişti? Böylesine canı sıkkın mıydı?</p>

  <p>Teneffüste bir şey olmamış gibi davranmaya çalıştı Siss. Kimse böyle olmadığını söylemediğine göre, demek bunu güzelce başarıyordu. Unn’un gelmediği üzerinde de kimse durmuyordu; zaten yabancıydı o.</p>

  <p>Ders saatleri geçiyordu. Kış sonu güneşi yükselmiş, pencere camlarında var gücü ile parlıyordu. Siss güneşin batmasını ve günün bitmesini bekliyordu sadece, ancak o zaman gidip Unn’u sorabilirdi. Gün de uzadıkça uzuyordu sanki.</p>

  <p>Öğleden az sonra güneş alçaldı. Kısacık iniş yolunu geçmeden önce sisle örtüldü, çarçabuk koyu kurşuni bir bulutla çevrilen bir sisle.</p>

  <p>Kürsüdeki ses şöyle diyordu: «Hava raporu bugün öğleden sonra değişiklik olacağını bildiriyor.Kar beklenmektedir.»</p>

  <p>Kar.</p>

  <p>Bu yıl ilk kez.</p>

  <p>Kısa, ama anlam dolu: kar.</p>

  <p>Özel bir anlamı vardı bunun. Çocuklar bu sözcüğün ne demeye geldiğini iyi biliyorlardı, yaşamın önemli bir parçası. Kar.</p>

  <p>Kürsüdeki ses devam etti: «Demek soğuk da kırılacak belki.»</p>

  <p>Ve gene: «Ama sonra da kar örtecek buzu.»</p>

  <p>Bir an hepsi kederli bir düşünceye daldılar: Cenaze alayları ve benzeri şeyler üstüne. Buydu bunun ansıttığı. Göl karaydı son günlerde ve çelik gibi parlıyordu. Çok soğuk olmuştu, ama harika kayak mevsimi uzun sürmüştü. Bugün bitecekti artık, bugün kar gelecekti.</p>

  <p>Son dersten sonra okuldan çıktıklarında buz beyazlaşmaya başlamıştı bile.</p>

  <p>Okul bahçesinde toprak hâlâ kuruydu, ama hava kurşuniydi, başınızı kaldırsanız yüzünüzde görünür görünmez bir kaç kar tanesi hissederdiniz... Koca buz ovası da şimdiden beyazlaşmıştı. Aynanın dış yüzeyi, başka şeylerden önce kar taneleriyle örtüldüğünden sağlamlığını yitirmişti.</p>

  <p>Ne denli şaşılacak bir hızla yok olup gidiyor. Buz düzdü, beyazdı ve ölüyordu.</p>

  <p>Ve son derse girdiklerinde soru geldi: «Unn’un bugün neden gelmediğini bilen var mı?»</p>

  <p>Bu sorunun Siss’i nasıl ürküttüğünü kimse görmedi. Bir an gelip geçmişti. Herkes birbirine baktı; kimsede bir şey bildiğini gösteren bir hal yoktu.</p>

  <p>«Hayır» diye karşılık geldi sonunda, bütün bir içtenlikle.</p>

  <p>«Belki gelir diye bütün gün bekledim,» dedi öğretmen. «Gelmemezlik etmezdi hiç. Sanırım hastalanmıştır.»</p>

  <p>Unn'un, kendi gözlerinde olduğundan çok daha önemli sayıldığını anladılar. Ne denli çalışkan olduğunu biliyorlardı elbet. Fakat o her şeyden uzak dururdu. Arada bir onların yanına geldiğinde, birleşme nedeni ortadan kalkar kalkmaz uzaklaşır giderdi, ve onlara yukarıdan bakar dururdu, önceki gibi.</p>

  <p>Saf saf bakıyorlardı kürsüye. Unn’un övüldüğünü anlıyorlardı. Öğretmen yukarıdan aşağı sıralara baktı: «Unn'un hasta olup olmadığını bilen bir arkadaşı yok mu? Bütün güz bir tek gün bile gelmemezlik etmedi.»</p>

  <p>Kimse cevap vermedi. Siss kuşku içinde oturuyordu.</p>

  <p>«Bu kadar yalnız mıydı?» diye sordu öğretmen.</p>

  <p>«Hayır değildi.»</p>

  <p>Herkes Siss’e döndü. Oydu söyleyen bunu, ya da nerdeyse bağıra bağıra söyleyen. Kıpkırmızı olmuş, oturuyordu sırasında.</p>

  <p>«Sen miydin Siss?»</p>

  <p>«Evet.»</p>

  <p>«Unn'u tanıyor musun?»</p>

  <p>«Efendim?»</p>

  <p>Ötekiler kuşkuyla baktılar.</p>

  <p>«Öyleyse biliyor musun bugün nesi var?»</p>

  <p>«Bugün görmedim onu.»</p>

  <p>Siss her zamanki halinden öylesine farklı görünüyordu ki, öğretmen bu işi daha da kurcalamayı düşündü. Ona yaklaştı. «Dedin ki...»</p>

  <p>«Ben dedim ki, Unn'un arkadaşıyım,» diye bağırdı, daha öğretmen sözünü bitirmeden. Şimdi anladılar, diye düşündü.</p>

  <p>Yanında oturan kızlardan biri «Ne zamandan beri?» demek ister gibi baktı ona. Meydan okur gibi ekledi Siss, «Dün akşam dost olduk. İşte öğrenin şimdi.»</p>

  <p>«Sevgili çocuğum!» dedi öğretmen. «Ne yaptık biz Siss ?»</p>

  <p>«Bir şey yapmadınız.»</p>

  <p>«Peki, dün akşam iyi miydi Unn?»</p>

  <p>«Evet, iyiydi.»</p>

  <p>«Anlıyorum. Peki, öyleyse eve dönerken uğrar, ne olduğunu sorarsın. Onun yolu başkadır, biliyorum. Ama dönüşte yolunu biraz uzatmaktan sıkılmazsın değil mi?»</p>

  <p>«Hayır,» dedi Siss.</p>

  <p>«Teşekkür ederim.»</p>

  <p>Ötekiler şaşkın şaşkın baktılar Siss’e, ve ayrılırken sordular: «Unn hakkında ne biliyorsun?»</p>

  <p>«Bir şey bilmiyorum.»</p>

  <p>«Yo, buna inanmayız. Senin bir şeyler bildiğini anlıyoruz, öğretmen de anladı bunu.»</p>

  <p>Daha da kuşkulandılar. Siss’in birdenbire Unn'dan yana geçmesi olayını yutacak değillerdi. Siss’in söylemek istemediği bir şeyler bildiğini fark ediyorlardı.</p>

  <p>«Bize öyle geliyor ki, sen bir şeyler biliyorsun, Siss.»</p>

  <p>Çaresizlik içinde baktı onlara. Birden Unn üstüne yalnızca Siss’in bildiği olağanüstü bir şey çıkmıştı ortaya.</p>

  <p>Evlerine yollandılar. Üstlerinde gökyüzü yoğunlaşıyordu. Kar daha yeni serpiştirmeye başlamıştı. Siss yanında birkaç arkadaşı ile gidiyordu. Onların düşünceli olduklarını fark ediyordu. Unn üstüne bildiği neydi ki? Siss’in ayrılacağı yere geldiler. Hepsi durdular, garip bir halde. Gücenmişlerdi. Suçlu Siss'ti.</p>

  <p>«Ne var?» diye sordu sert sert.</p>

  <p>Ötekiler bırakıp gittiler onu.</p>

  <p>Siss derdemez acele koştu küçük kulübenin yolundan aşağı. Sonra...orada başladı: Kar.</p>

  <p>Kar başladı. Hava yumuşamıştı şimdi, karanlık basıyordu, asıl kar gelebilirdi artık. Donmuş bir görünümün üzerinden aşağı doğru boşanıyordu. Katı toprak ve donmuş bayırlar. Siss, teyzenin evine varmadan oldu bu. Oraya vardığında avlu artık beyazlamıştı.</p>

  <p>Görünürde in cin yoktu.</p>

  <p>Un üstüne ne biliyorum ben?</p>

  <p>Bir şey var sanıyorlar. Var, ama Unn ile benim için var. Ve belki de Tanrı için, diye ekledi. Süren kara bakıyordu.</p>

  <p>Yolda önemli bir duraklama.</p>

  <p></p>

  <div>
    <br/>
  </div>

  <p>Yağan karın içinden Teyzeyi gördü, onun bahçeye girdiğini görünce hemen dışarı çıkmıştı. Ne demekti bu? Çok üzgün olduğunu anlıyordu...ve teyze sanki onu gözlüyormuş gibi karşılamaya çıkıyordu.</p>

  <p>Niçin böyle yapıyordu?</p>

  <p>Siss kar birikintileri üstünden bir iki sıçrayıp temiz halıya ayak bastı. Teyze, kar taneleri arasından üzüntüyle bakarak, ufacık ve yalnız, onu bekliyordu.</p>

  <p>«Unn’a bir şey mi oldu?» diye bağırdı nerdeyse, Siss daha kapıya varmadan.</p>

  <p>«Ne?» dedi Siss, soluk soluğa.</p>

  <p>Şaşırtıcı bir şey bu.</p>

  <p>Her şeyi evirip çevirmesi lâzımdı. Çünkü her şey tersine dönmüştü.</p>

  <p>«Neden sen geldin, Unn gelmedi diye soruyorum?»</p>

  <p>Böylece bütün yapabildiği, ilk kuşkularını azaltmak oldu: «Ama Unn evde, değil mi?»</p>

  <p>O an karanlık pencereler ardına kadar açıldı. Şaşkın sorular, iki yandan da. Acele evi aramalar, odunluğa bakmalar, boş boşuna.</p>

  <p>Şaşkınlık sürüp gidiyor. Evde telefon yok, ama yakında bir yerde var. Teyze telefon aramaya gitti.</p>

  <p>«Biz bir şey yapamadan karanlık basacak,» dedi koşarken.</p>

  <p>Siss, evine, annesine, babasına koştu. Onları gereksiyor şimdi, onların söyleyecekleri herhangi bir şeyi gereksiyor. Kar yağıyordu ve karanlık basmaya başladı.</p>

  <p>Gene o yol boyunca koşuyordu Siss. Taze karın içinde bu yol şimdi hayran olunacak kadar yeni görünüyordu. Hiç bir arabaya rastlamadı, bir araba izi de yoktu. Yolun iki yanını düşünmüyordu, sadece eve gitmeyi, haber vermeyi düşünüyordu.</p>
</body>
</html>