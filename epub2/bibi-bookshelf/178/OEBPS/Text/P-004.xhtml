<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="IV ">IV</h2>

  <h2 title="IV ">ATEŞ</h2>

  <p>Unn kapıda duruyordu, içeri bakarak.</p>

  <p>Ama Unn kaybolmamış mıydı?</p>

  <p>Hayır. Unn kapıda duruyordu, içeri bakarak. «Siss?»</p>

  <p>«Efendim? Neden içeri girmiyorsun?»</p>

  <p>Başını salladı ve odaya girdi.</p>

  <p>«Ne oldu Siss?» diye sordu, ama bambaşka bir sesle. Değişmişti şimdi, Unn değildi, annesi.</p>

  <p></p>

  <div>
    <br/>
  </div>

  <p>Küçük odasında, yatakta yatıyordu Siss, bundan başka her şey bellisizdi. Unn'u gördü ve sonra annesi oldu gördüğü. Bir bulanıklık içinde oradan oraya atıyordu kendini.</p>

  <p>«İyi değilsin Siss. Çok ateşin var.»</p>

  <p>O sabırlı sesiyle annesiydi konuşan.</p>

  <p>«Dün gece ormanda çok kaldın,» diye açıkladı. «Hasta döndün eve.»</p>

  <p>«Ya Unn?»</p>

  <p>«Unn bulunmadı, bildiğim kadarı. Hâlâ arıyorlar. Sen de hasta geldin eve sabaha karşı.»</p>

  <p>«Demek bütün gece onlarla beraberdim!»</p>

  <p>«Evet, beraberdin, ama olmamalıydın.»</p>

  <p>«Buz yığınının tepesindeydik, ve nehir boyunca da... Ama sonrasını hatırlamıyorum.»</p>

  <p>«Hatırlamazsın elbet, baban seni eve getirdiğinde pek de kendinde değildin. Nasılsa buraya kadar yürüyebildin. Sonra doktor geldi ve...»</p>

  <p>Siss kesti onun sözünü. «Saat kaç? Akşam oldu mu?»</p>

  <p>«Evet, bütün bir gün geçti.»</p>

  <p>«Peki babam? O nerde?»</p>

  <p>«Dışarıda, aramada.»</p>

  <p>Demek babam benden daha dayanıklı, diye düşündü Siss, memnun da oldu.</p>

  <p>«Bütün sınıf arkadaşların da gittiler bugün,» diye ekledi annesi. «Okul kapandı.»</p>

  <p>Garipti bu. Okul kapalı. Kapamışlar. Bunu düşünerek uzandı.</p>

  <p>«Kapıda Unn duruyor gibi oldu demin. Çok uzaklarda olacağını sanmıyorum.»</p>

  <p>«Kim bilir! Ama kapıda değildi. Sana çok şeyler göründü bugün. Onları konuştun durdun, ne gördünse.»</p>

  <p>Ne demekti bu? önce kendini çıplak sandı ve geceliğini ta yukarı çekti.</p>

  <p>«Ne yaptım?»</p>

  <p>Örtbas etmesi gerekti, bunun için de konuşmalıydı.</p>

  <p>«Unn ölmedi.»</p>

  <p>Annesi sakin cevap verdi, «Evet, ben de inanıyorum ölmediğine. Çok geçmez, bulurlar. Nerdeyse bulmuşlardır bile.» Dikkatle bakıyordu Siss’e. «Eğer bir şey söyleyeceksen...»</p>

  <p>Siss elinden geldiğince çabuk uyumaya baktı.</p>

  <div>
    <br/>
  </div>

  <p>Ama bir süre sonra gerçekten de daldı. Uyandığında ateşi düşmüştü galiba. Odasında bulunması gerekli şeylerden başka bir şey görmedi. Biraz doğruldu... İlk seslenişinde annesi geldi odaya.</p>

  <p>«Uzun uzun uyudun. Nerdeyse gece oldu. Derin, sakin bir uyku.»</p>

  <p>«Gece mi oldu? Babam nerde?»</p>

  <p>«Aramada.»</p>

  <p>«Haber yok mu?»</p>

  <p>«Hayır. Bir şey bulamadılar ve kimse de bir ip ucu veremiyor onlara. Teyze bir şey bilmiyor. Ne yapacaklarını şaşırmış durumdalar, Siss...»</p>

  <p>Onu yıkan şey işte gene başlamıştı. Zavallı kız, sorgunun eline düşmüştü gene. Yardımı dokunabilecek hiç bir şey bilmiyordu oysa.</p>

  <p>«Sen uyurken baban geldi demin. Seninle biraz konuşmak istiyordu, ama uyandırmak, istemedik. Çok önemli dedi baban.»</p>

  <p>Siss’in patlamak üzere olduğunun farkında değildi annesi.</p>

  <p>«Duyuyor musun Siss?»</p>

  <p>Gene uykuya dalmak boşunaydı artık. Bilmeden ne söyledim ben? Bir şey söyledim mi?</p>

  <p>«Unn’la ne konuştuğunuzu hatırlamaya çalış Siss. Ne dedi sana?»</p>

  <p>Yorganı tutmuş, garip bir şeyin yaklaşmakta olduğunu hissederek yatıyordu. Annesi sürdürdü , sözlerini: «Babanın öğrenmek istediğini söylediği şey buydu. Yalnız babanın değil, Unn'u arayan herkes, bir ip ucu vermeni bekliyor senden.»</p>

  <p>«Anlattım sana, bir şey demedi.»</p>

  <p>«Ama emin misin bundan Siss? Ateşli iken söylediklerin sana karşı. Çok garip şeyler söyledin.»</p>

  <p>Siss korku ile baktı ona.</p>

  <p>«Bize anlatsan çok iyi olur senin için. Seni korkutmak istemiyorum. Ama çok önemli. Unn'u kurtarmak için gerekli bu.»</p>

  <p>Siss o garip şeyin tam üzerine bastırdığını hissetti, ona yakalandığını.</p>

  <p>«Ama size hiç bir şey anlatamam diyorsam, daha fazlasını yapamam demektir, değil mi?»</p>

  <p>«Siss...»</p>

  <p>Birden her şey kararmaya başladı, birden her şey yabancılaştı ve korkunçlaştı. Annesi davrandı ona doğru. Siss bağırdı, «Böyle bir şey söylemedi diyorum.» Ve karanlık bastı tümden.</p>

  <p>Annesi düş kırıklığı içinde duruyor ve Siss’i kendine getirmeye çalışıyordu. Siss büzülmüş, ağlayarak yatıyordu.</p>

  <p>«Siss, sana hiç bir şey yapmayacağız... Duyuyor musun?... Siss, bilmiyordum...»</p>
</body>
</html>