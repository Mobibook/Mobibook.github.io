<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="I ">I</h2>

  <h2 title="I ">TEYZE</h2>

  <p>Onu düşünen sade ben değilim, ama şu da var ki, kimse ondan söz etmiyor. Neden konuşmuyorlar hiç? Yakışmıyor onlara.</p>

  <p>Ara sıra, şu düşünce irkiltiyordu onu: Şimdi küçük ev satıldı, Teyzenin evi. Şimdi Teyze gidecek.</p>

  <p>Ertesi gün eve dönüşte oraya saptı. Baktı ki evde oturan var, ve bahçede Teyzenin öteberisini gördü.</p>

  <p>Ev satılmadığına göre, demek Teyze inançlı.</p>

  <div>
    <br/>
  </div>

  <p>Gene böyle oradan geçerken yakalandı bir gün. Çok yakına gelmişti, bu yüzden görüldü. Teyze kapıya çıktı ve çağırdı onu.</p>

  <p>«Gel Siss!»</p>

  <p>Siss, sinirli ve isteksiz, yaklaşınca Teyze dedi ki: «Evi satıp gidersem bunu sana söyleyeceğime söz vermiştim, değil mi?»</p>

  <p>«Evet, sattınız mı?»</p>

  <p>Teyze başını salladı.</p>

  <p>Demek satıldı ev. Bununla neyi çıkarmış oluyordu ortaya? Buz sarayında olduğum zamanki gibi bir an mı? Saçma. Daha konuşmasını istedi Siss ve Teyze konuştu. Kaçınmadan dedi ki: «Artık daha fazla bekleyecek bir şey olmadığına inanıyorum.»</p>

  <p>«Öyle olduğunu biliyor musunuz?»</p>

  <p>«Bilmiyorum... ama gene de biliyorum. Evi sattım. Gidiyorum buradan.»</p>

  <p>Tuhaf ama rahatladı Siss. Teyze demezdi: İşte gidiyorum ben artık, daha önce söylemek istemediğin ne varsa şimdi söyleyebilirsin bana, diyemezdi bunu.</p>

  <p>«Yarın mı gidiyorsunuz?»</p>

  <p>«Neden soruyorsun? Niçin yarın olsun?»</p>

  <p>Teyze ona sertçe baktı. «Yoksa biliyor muydun?»</p>

  <p>«Hayır. Ama her gün düşünüyordum. Yarın gidecek diyordum kendi kendime.»</p>

  <p>«Doğru düşünmüşsün. Çünkü yarın gidiyorum. Ben de seni bunun için çağırdım. İyi oldu seni görmem. Buradan geçmeseydin, ben seni aramayı düşünmüştüm.»</p>

  <p>Siss bir şey demedi. Teyzenin ona gideceğini söylemesini duymak garipti. Korkunç keder vericiydi. Teyze bir süre sessiz durdu, sonra bir şey hatırladı.</p>

  <p>«Seni çağırmamın bir nedeni de, bu akşam eskisi gibi yürüyüşe çıkmak istiyordum. Son akşamım. Benimle gelir misin diyecektim sana.»</p>

  <p>Acı bir neşe.</p>

  <p>«Elbette. Nereye gitmek istiyorsunuz?»</p>

  <p>«Hiç bir yere. Sadece birazcık yürümek istiyorum.»</p>

  <p>«Ama önce eve gideyim ben. Okuldan geliyordum.»</p>

  <p>«Daha çok vakit var. Hava iyice kararmadan çıkmam. Akşam erken olmuyor artık.»</p>

  <p>«Ben hemen gideyim.»</p>

  <p>«Gecikeceğimizi söyle,» dedi Teyze, «ama korkacak bir şey yok.»</p>

  <p>Siss eve giderken çok sakin buldu kendini. O ve Teyze yürüyüşe çıkacaklardı. Pek olağan bir şeye benzemiyordu bu.</p>

  <p>«Geç kalırız,» dedi Siss evden çıkarken. «Size söylememi tenbih etti.»</p>

  <p>«Peki, olsun,» dediler ikisi de neşe ile.</p>

  <p>Siss ikisinin de niye bu kadar anlayışlı davrandıklarını biliyordu. Bu sıralarda onun herhangi bir şey yapması, hattâ bu şey sadece bir akşam gezintisi de olsa, iyi karşılanıyordu. Onları bu duruma getirmişti.</p>

  <p>Teyze hazır değildi.</p>

  <p>«Aceleye lüzum yok,» dedi. «Hava kararmadan çıkmayız. Biz bize olalım. Başkasının gereği yok aramızda.»</p>

  <p>Siss mutlu ve heyecanlıydı, ve bu duygular ayrılığın üzüntüsü ile karışmıştı. Teyze eşyayı toplamakla meşguldü. Siss elinden geldiğince yardım etti ona, ama çoğu iş de bitmişti. Oturma odası toplanmıştı, çıplak ve hüzünlüydü, eskisinden daha büyüktü. Yatak odasının kapısı açık bırakılmamıştı. Bu iyi bir şeydi.</p>

  <p>«Belki içeri bakmak istersin.»</p>

  <p>«Hayır.»</p>

  <p>«Bir şeye yaramaz. Her şey toplanıp kaldırıldı.» </p>

  <p>«Öyleyse bir bakayım, müsaade ederseniz.» </p>

  <p>Baktı. İçeride hiç bir şey kalmamıştı. Bu gibi işler tuhaftır, insana güvensizlik verir.</p>

  <div>
    <br/>
  </div>

  <p>Artık gidebilirlerdi, hava kararıyordu.</p>

  <p>İlkyaz gelmek üzereydi besbelli. Evden adımını atar atmaz duyuyordun bunu. Yumuşak hava ve kardaki ilkyaz kokusu. Ama kar hâlâ her yerde yoğun duruyordu. Gökyüzü alçalmış bulutlarla kaplıydı, akşam yumuşak ve karanlıktı. Bu havada istediğiniz gibi, ağır ağır yürüyebilirdiniz. Tam olması gerektiği gibiydi her şey, uzun bir süre ağır adımlarla yürüdüler, bir sözcük bile etmediler.</p>

  <p>Çevrelerindeki görünüm belli belirsizdi. Evler iki yanda puslu duruyorlardı. Işıklar parlıyordu. Siss hiç ses etmiyordu. Teyze veda yürüyüşüne çıkmıştı. Yarın burada olmayacaktı.</p>

  <p>Her halde bir şey söyleyecekti, çok geçmeden.</p>

  <p>Kış - ilkyazı akşamı, sisli ve değişik bir duruma sokuyordu görünümü, ve bu görünüm yanlarında onlarla birlikte ağır ağır yürüyen bir duvar gibi geçiyordu gözlerinin önünden. Karın titreyen parıltısı yürümelerini kolaylaştırıyordu. Gözlerinin belli, belirsiz alanı içinde kollarını sanki uyarır gibi uzatmış olan yüksek ağaçlar kayıp gidiyordu, kap kara çökük omuzlu kayalar, onların alınlarına doğru sanki sıkılmış yumruklar gibi uzanıyordu.</p>

  <p>Teyzenin vedası idi bu. Kimseyi ziyarete gitmiyordu; burada yaşadığı sürece kimse ile pek ilişkisi olmamıştı. Kimseye dert olmayan dost bir yabancı gibi kalmıştı hep, kendi yağı ile kavrulmuştu. Ama talihsizlik gelip çatınca, çocuk ortadan yitince, herkes içinden gelerek yardım etmişti ona. Teyze kendi bildiğince veda ederken, Siss onu inceliyordu.</p>

  <p>Böylece uzun bir süre sessiz sessiz yürüdüler. Ama bu sadece bir veda değildi. Siss bekliyordu... ve o an geldi. Teyze yolda durdu, neredeyse sıkkın bir sesle: «Siss, bana sadece yoldaşlık etmen için çağırmadım seni.»</p>

  <p>Siss sakin cevap verdi: «Ben de öyle düşünmemiştim.»</p>

  <p>«Nedir bu başımıza gelen? Ne kadar isterdim unutmayı. Hayır, istemem gerçekten, ama hâlâ...»</p>

  <p>Teyze, kuru ayazda, kar sessizliğine gömülmüş yolda yürümeye başladı. Lâfı yeniden açtığında sesi de kuru idi.</p>

  <p>«Ben yalnız da yaşayabilirim, ama herkes bana şunu bunu diyor. Her yerde karşıma çıkıyorlar,» dedi Teyze, «senin de çok sıkıntılı ve zor bir kış geçirdiğini biliyorum.»</p>

  <p>Sanki Siss’e zaman bırakmak istermişçesine durdu.</p>

  <p>Hayır, açılmayacağım, diye düşündü Siss, savunmaya çekilmeye hazırlanarak.</p>

  <p>«Okul arkadaşlarından, hattâ annenden ve babandan bile uzaklaştığını duydum.»</p>

  <p>Siss çarçabuk cevap verdi: «Söz verdim.»</p>

  <p>«Evet, böyle bir şey olmalı diye düşündüm ben de... Ve bundan ötürü sana borçlu olmam gerekir sanırım. Ama artık hiç bir yaran yokken kendini yıpratacak kadar büyük söz vermemelisin.»</p>

  <p>Siss bir şey demedi ve Teyzenin maksadını anlamaya çalıştı. İsteksiz dinlemiyordu.</p>

  <p>«Hastalanmışsın,» dedi Teyze.</p>

  <p>Öylesine ileri gittiler ki, dayanamadım artık. Onlara söyleyemeyeceğim bir şey için. Bir daha, bir daha baştan...</p>

  <p>«Evet evet, biliyorum. Hatırlarsan daha başlardaydı, bir iz bulabilmek için her şeyin sıra ile denenmesi gerekiyordu. Ben de ne durumda idim, biliyorsun. Hiç birimiz anlayamadık bunun sana çok ağır geldiğini.»</p>

  <p>«Şimdi kestiler.»</p>

  <p>«Evet, işler çıkmaza girince bıraktılar sonunda.»</p>

  <p>Siss Teyzenin belirsiz görünüşüne baktı. «Bıraktılar mı?»</p>

  <p>«Evet. Sen diyorsun bıraktılar diye. Uzun bir süreden beri kimsenin bu felâketten söz ettiğini duymamışsındır sanırım. Sana açmamışlardır demek istiyorum. Doktorun son verdi buna. Okulda da çocukların ağzını kapadılar.»</p>

  <p>Siss için çok şaşırtıcı bir şeydi bu. Ancak, «Ne?» diyebildi.</p>

  <p>Birbirimizin yüzünü rahat rahat göremeyişimiz çok iyi diye düşündü. Yoksa konuşamazlardı bunları. Teyze tam zamanını seçmişti ona açılmanın.</p>

  <p>«Biliyorsun, bu sorunu çok ciddiye aldılar. Çünkü çok sarsılmıştın. Artık buradan ayrılacağıma göre sana söylemem doğru olur. Bilmen gerekir sanırım.»</p>

  <p>Siss öyle sessiz durdu. Onu şaşırtan, bu açıklamanın bunca geniş kapsamlı oluşuydu. Teyze sözlerini sürdürdü. «Şimdi söylenebilir, her şey kapandı artık. Şimdi artık bir beklediğimiz yok;»</p>

  <p>Siss irkildi. «Kapandı mı? Ne kapandı?»</p>

  <p>«Evet. Sanırım bunu da konuşsak iyi olur.»</p>

  <p>Siss’in kalbi çarpmaya başladı, ama Teyze gene sürdürdü o konuyu.</p>

  <p>«Aradıkları insanı unuttular sanma. Unutmadılar, biliyorum bunu. Bana öyle yardım ettiler ki, şimdi, şu ayrılacağım sıra,ne yapacağımı bilemiyorum. Dolaşıp bir bir hepsine teşekkür etmem gerekir. Ama yapamam bunu, elimden gelmez.»</p>

  <p>«Evet.»</p>

  <p>«İşte bu yüzden dolaşıyorum bu akşam karanlıkta. Çok perişanım. Buralarda dolaşmak istiyorum, ama kendimi göstermeye de cesaretim yok,»</p>

  <p>Ve karanlıkta, nisan akşamı orada durup yılgın baktı; ama gerçekte öyle görünmüyordu.</p>

  <p>«Hadi yürüyelim Siss. Yatmadan önce dolaşmayı severim.»</p>

  <p>Yol evlerin, insanların arasından geçiyordu gene. Pencerelerde tek tük ışıklar parlıyordu. Siss, Teyze ile konuşmak ne iyi diye düşündü. Kendi kendine, neden hiç annemle böyle yürüyüşe çıkmadım, diye sordu. Cevabını bulamadı.. Çok düşkün olduğu halde gene de sıkılırdı ondan. Davranışını değiştirmek isterdi, ama bunun yolunu bulamıyordu, sıkılgandı. Babasından da sıkılırdı... Hattâ onunla iyi arkadaş oldukları halde. Bu perişan Teyzeyi, sanki gerekliymiş gibi bütün gece dolaşmak isteyen biri durumuna getiren neydi dünyada?</p>

  <p>Evet, Siss bunu sorabilirdi ona.</p>

  <p>«Neyin kapandığını söylemeniz lâzım bana.»</p>

  <p>«Senin için kapandı.»</p>

  <p>«Yo, hayır.»</p>

  <p>«Bence öyle, biliyorsun. Beklememizi gerektiren hiç bir şey yok bizim için. O gitti, artık yaşamıyor.»</p>

  <p>Karanlık olması çok iyiydi.</p>

  <p>Siss fısıldadı: «Nereden çıkardınız bunu?»</p>

  <p>«Sen çıkarmak diyorsun... Öyle değil, biliyorum bunu.»</p>

  <p>Siss bunun çok önemli bir an olduğunu biliyordu. Teyze öksürdü, önemli bir şey söylemek için dikleşmişti.</p>

  <p>«Bak Siss, ayrılmadan önce senden istediğim, eski durumuna dönmen için çaba göstermendir. Bir söz verdiğini söylemiştin. Ama söz verdiğin kimse ortadan çekilmişse, bu sözü tutmanın hiç bir yararı yoktur. Kendini onun anısına bağlayamazsın. Senin için gerekli olanlardan koparamazsın kendini. Sadece kendine ve başkalarına dert olursun. Ve daha da ötesi, kimse bunun için sana teşekkür etmez. Gerçekte anneni babanı mutsuz kılıyorsun. Dinliyor musun söylediklerimi?»</p>

  <p>«Evet evet!»</p>

  <p>«Öyleyse dinle: O dönmeyecek, sen de sözünden kurtuldun.»</p>

  <p>Yeniden bıçak saplandı sanki bir yerine.</p>

  <p>«Sözümden kurtuldum mu?»</p>

  <p>«Evet.»</p>

  <p>«Nasıl söyleyebiliyorsunuz bunu?»</p>

  <p>«Evet, söylüyorum, işte şimdi, burada söylüyorum.»</p>

  <p>Teyzenin sesinde, dediği dedik bir hava vardı. Siss ne düşüneceğini bilemedi. Bir çaresizlik, ve aynı anda kuşku.</p>

  <p>Teyze kolunu sıktı onun. «Böyle olduğuna karar verelim mi? Bir anlaşma yapalım mı?»</p>

  <p>«Doğru olduğunu nereden bilebilirim?» dedi Siss.</p>

  <p>«Ya doğruysa?» diye sordu Teyze, kırık.</p>

  <p>«Peki, ya bunu benim için söylüyorsanız...Çünkü bendim...»</p>

  <p>«Sana bu kadar mı işledi Siss? Ama benim söylediğim... İlkyaz geldiğinden beri sen de ara sıra böyle düşünmüş olacaksın, değil mi?»</p>

  <p>«Evet, düşündüm, ama...»</p>

  <p>«Çok iyi. Ben de giderayak biraz mutlu olabilirim artık.»</p>

  <p>«Çok garipsiniz,» dedi Siss, minnetle.</p>

  <p>Anlamaya cesaret edemediği bir şeydi bu. Verdiği sözden kurtulmak? Kurtulabilir miydi? Bundan kurtulmak iyi mi, yoksa kötü müydü? Çok garipsiniz demek olmuştu bütün söyleyebildiği.</p>

  <p>«Biraz hızlanmalı,» dedi Teyze. «Eve çok geç kalmayalım.»</p>

  <p>«Evet, ama istediğiniz kadar uzağa gidelim.»</p>

  <p>Ağaçların, evlerin ve kayaların karma karışık biçimleri git gide daha da hızlı kayıp gidiyordu yanı başlarında, ve kap kara lekeler arada bir. Bu kap kara lekeler kayar gibi ortaya çıkınca doğruca kalbe işliyorlardı — nedir o! — bu dayanılmaz anda; ama o görüntü idi bu hep ve Siss’in kalbi yeniden çarpmaya başladı, damarlarındaki kanın akışı hızlanmıştı. Dolaşan biziz, o lekeler kımıldamaz.</p>

  <p>Teyzenin sesi: «Gene söyleyeyim, kurtuldun o sözden de. Şimdiki gibi sürdürmen hiç doğru değil. Yakışmaz sana. Sen başka bir insansın.»</p>

  <p>Cevap yok. Ama bu susma cevap yerine değil. Bir kuyuda yıldızların yansıması o. Ve açıklamanın ne gereği var.</p>

  <p></p>

  <div>
    <br/>
  </div>

  <p>Yürüyüşü bitirdiler. Kara bir geceydi. Teyze turunu yapmıştı. Siss’in evine geldiler önce. Tek bir lâmba yanıyordu, Siss için; ses yoktu.</p>

  <p>«İşte geldik ve sana şunu da söyleyeyim ki...» diye başladı Teyze, fakat o an onu durdurdu Siss. «Olmaz, ben sizi evinize götüreceğim.»</p>

  <p>«Yok olmaz, zahmet etme.»</p>

  <p>«Karanlıktan korkmam ben.»</p>

  <p>«Bilirim korkmazsın, ama...»</p>

  <p>«Gelebilir miyim?»</p>

  <p>«Peki, elbette.»</p>

  <p>Gene yola koyuldular. Bekleme lâmbası ile uykuya dalan ev uzaklarda kaldı. Yol tenha idi. Biraz yorgunluk duymaya başladılar.</p>

  <p>«Soğuk yok.»</p>

  <p>«Hiç yok,» dedi Teyze.</p>

  <p>Siss sormaya kalkıştı: «Gideceğiniz yerde ne yapacaksınız?»</p>

  <p>Neresi olduğunu bilmiyordu oranın, hiç adı geçmemişti. Teyze her işini kendi yapmaya alışmıştı.</p>

  <p>«Ne bileyim, şu ya da bu, bir işle uğraşacağım elbet. Bir şey bulacağım,» dedi.«Evi de sattım, biliyorsun. Benim için hiç tasalanma, Siss.»</p>

  <p>«Peki.»</p>

  <p>«Ben değersiz bir yaratığım,» dedi Teyze hemen arkasından, tam eve yaklaşırlarken, akşamın sonu gelirken artık. Sonra gene söze başladı: «Değersizim. Şu felâket sırasında buralılar ellerinden gelen her şeyi yaptılar benim için, ve şimdi ayrılmak zorunda olduğum şu sırada işte böyle gidiyorum.»</p>

  <p>«Ne dersin Siss?» diye sordu, Siss’in hiç cevap vermediğini görünce.</p>

  <p>«Ne diyeceğimi bilmiyorum.»</p>

  <p>«Ve bu akşam benimle beraber olduğun için şunu düşünüyorum ki, benim gezintiye çıktığımı herkes öğrenecek, ben de bunu onlara bir çeşit teşekkür için yapıyorum. Öyledir de. Bunu onlara söyleyeceğini hesabettim, söylersen minnettar olurum...Böyle şeyleri sadece benim gibi değersiz biri düşünebilir ancak.»</p>

  <p>Böylece birbirlerine veda etmiş oldular.</p>

  <p>Uçup gittiler sonra, karanlıkla bir olup neredeyse, hiç bir aydınlık yansıtmadan. Ayak sesleri duyulmaz oldu. Fakat solukları ve belki de kalbleri duyuluyordu. Neredeyse görünmez gecesel kımıltılar gibi, uzun bir teldeki küçük titreşimler gibi kaynaşmışlardı birbirleriyle.</p>

  <p></p>

  <div>
    <br/>
  </div>

  <p>Karanlıktan korkmak mı? Hayır. Neşeli kavalcılar görünmüşlerdi ve yol boyunca iki yandan yürüyorlardı.</p>

  <p></p>
</body>
</html>