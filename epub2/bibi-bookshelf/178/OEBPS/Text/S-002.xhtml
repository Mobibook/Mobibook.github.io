<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="II ">II</h2>

  <h2 title="II ">SU DAMLALARI İLE DAL GİBİ</h2>

  <p>Kurtulan kim?</p>

  <p>Kimse, ama...</p>

  <p>Öbürlerinin arasına dönmek yok: buradayım ben. Kurtulan falan yok, ama gene de kavalcılar geldi sanki.</p>

  <p>Su damlası ile dal gibi gündüzün. Çıplak, ıslak dal, altında yumuşamış kar oyuk oyuk ve birden pırıl pırıl bir damla karın içinde. Kar yığını damla damla eriyip gider... ve içinde kara bir iz belirir, vadideki ve tepenin üstündeki kar tabakası ile birlikte dalgalanan bu kara yaratıkların izi... ve damla damla eriyip gider. Garip bir anı: karanlıkta kara yaratıkların acele konuşması, yumuşak gecede soğuk hecelemeler arasında kilometrelerce. Şimdi her şey sarı bir su halinde eriyip gidiyor ya da sarı gölcüklerde kalıyor.</p>

  <p>«Hey Siss!»</p>

  <p>Uzaktan gelen bir haykırış. Öteki dünyadan bir çağrı.</p>

  <p>Su damlası ile dal gibi duyarsınız kendinizi. Emin değilsinizdir. ölüden başka her şeysiniz şimdi.</p>

  <p>Verilen söz kalktı, ama bundan ötürü kurtulmuş değilsin. Gene de hareketsiz bir ağırlık var. Bunu da biliyorsun az çok.</p>

  <p>Alev hızı ile geçti gitti her şey.</p>

  <p>Anne buldu eski halini gene: «Siss bugün okuldan sonra seni bir yere göndermek istiyorum, gider misin?»</p>

  <p>«Elbette.»</p>

  <p>Değişiklik neden? Ne gördüler de değiştiler? Belki ben böyle düşünüyorum sade.</p>

  <p>Annesinin yolladığı haberi götürmek için gidiyordu. Çevresinde her şey çıplaktı. Çiseleyen yağmur, rüzgâr ve sallanan ağaçlar. Bugün okul nasıl geçti? Bilmiyorum, hiç bir şeye fazlaca dikkat ettiğim yok. Onlara açılmak iyi olmaz. Verdiğim söz sıkı ve güçlü bir bağdı, ama nerede olduğumu biliyordum. Eğer bu bağ koparsa, bilemem nerede olduğumu. İlkyaz akşamında ortalığa garip bir koku yayıldığında, neredeyse aklımdan çıkıyor bunlar.</p>

  <p>Kuzeydeki bayırdan aşağı yola biri iniyordu, rüzgârda yağmurda. Komşulardan yeni yetişme bir çocuktu bu. Tanıyordu. Kan ter içindeydi çocuk; yağmurdan ötürü sıkı giyinmişti, ısınmıştı bu yüzden. Arkasından paldır küldür ona doğru yaklaşan bu ayak seslerinden ötürü içinde düğümlenen bir şey birden yatıştı.</p>

  <p>«Sen misin Siss?» dedi, Siss onun sevindiğini anladı. «Yola çıktım da içim rahatladı doğrusu. Şu bayırda zar zor yürüdüm, orada kar diz boyu. Dizlerine kadar ıslak kumda yürür gibi sanki.»</p>

  <p>Siss gülümsedi.</p>

  <p>«Uzağa mı gittin?»</p>

  <p>«Söyleyeceğim. Ama buradan başka her yerde kar kalkmış. Nehre gittim,» dedi.</p>

  <p>«Doğru nehre mi gittin?»</p>

  <p>«Evet, buzlar çözülüyor artık.»</p>

  <p>Böylece kesin olarak inandı, hâlâ arayan vardı. Onu candan sevdi. Sordu: «Büyük buz yığını hâlâ duruyor mu »</p>

  <p>«Evet,» dedi oğlan kısaca, sanki daha fazla sürdürmek istemediği bir şeyi tam ortasında kesmiş gibi.</p>

  <p>Siss ise sürdürdü konuyu.</p>

  <p>«Gene eskisi gibi mi orası?»</p>

  <p>«Evet, eskisi gibi.»</p>

  <p>«Ama daha çok dayanmaz artık, değil mi?»</p>

  <p>«Hayır, nehir çok yükselmiş, hattâ daha da yükseleceğini sanıyorum.»</p>

  <p>Bu yorucu yürüyüşünden ötürü içi ona sevgi ile doluydu. Göstermeliydi bu duygusunu. Garip bir karıncalanma.</p>

  <p>«Çağlayanın kükreyişi ta uzaklardan duyuluyor,» diye açıkladı nedense, Siss sorulara başlar başlamaz sesinin tonunu değiştirerek. «Buz yığınını uzaklardan görebiliyor insan.»</p>

  <p>«Görebiliyor mu?»</p>

  <p>«Evet, buraya çok yakın bir tepeden... Eğer sen de görmek istersen...»</p>

  <p>«Hayır, istemem.»</p>

  <p>Bir sessizlik oldu. İkisi de çok iyi biliyorlardı yiten kızı konuştuklarını.</p>

  <p>«Bak Siss,» dedi birden dostça bir sesle.</p>

  <p>Gene ne var, diye düşündü Siss.</p>

  <p>«Sana rastlarsam söyleyeyim diyordum,» diye başladı, fakat sözünü sürdürüp sürdürmemekte kuşkulu idi, sonra kararsız: «Yapacak bir şey kalmadı artık Siss,» dedi.</p>

  <p>Böylece söylemişti söyleyeceğini. Açık açık. Siss cevap vermedi.</p>

  <p>«Böyle düşünmen lâzım artık,» dedi.</p>

  <p>Evet, açık konuşuyordu, dosdoğru. Dosdoğru insanın içine işleterek... Fakat garip olan şuydu ki, bunun etkisi, öncekilerden farklıydı. Bir karşı koyma, bir başkaldırma olmadı. Tam tersine, rahatlattı bunları duymak onu.</p>

  <p>Neredeyse fısıltı ile: «Sen de nasıl emin olabiliyorsun, anlamıyorum,» dedi. Çocuk, «Beni bağışla,» dedi.</p>

  <p>«Gamzelerin var senin,» diye ekledi.</p>

  <p>Siss başını yukarı kaldırmıştı, yüzü yağmurdan ıslaktı, yağmur damlaları yanaklarından, gamzelerinden süzülüyordu. Hızla çevirdi başını. Kızardığını göstermemekti en iyisi. Ne denli mutlu idi o sıra.</p>

  <p>«Allahaısmarladık,» dedi çocuk. «Eve gidip üstümü başımı değiştireyim.»</p>

  <p>«Güle güle,» dedi Siss.</p>

  <p>Oğlan ters yöne gidiyordu, bu yüzden eşlik edemezdi ona. Çocuğun evi, Siss’inkinden uzak bir mahalledeydi. İyi bir çocuktu, neredeyse yetişkin bir delikanlı.</p>

  <p>Gamzeleri için söylediği sözden ötürü. Bu kadar fark eder miydi?</p>

  <p>Evet, böyle olduğunu gerçekten anlıyordu:</p>

  <p>Ve demek ki hâlâ nehir boyunda yürüyen, arayan, eve yorgun argın dönen biri vardı. Oralarda tek başına dolaşan. Teyze gittikten ve her şey kapandıktan sonra. Neredeyse anlamsız bir arama.</p>

  <p>Bir kar zamanı, bir ölüm zamanı ve bir kapalı odalar zamanı olmuş geçmişti... ve Siss o zamanın öbür yakasına atlamıştı şimdi, bir delikanlı ona «gamzelerin var» dediği için, gözleri kıvançtan kararmıştı.</p>

  <p>Kavalcılar yolun iki yanında yürüyorlardı. Elinden geldiğince hızlı gider ve yol hiç bitmesin ister insan.</p>

  <div>
    <br/>
  </div>

  <p>Yol bitti ve çok geçmeden eve vardı: Bir şeyler olduğu besbelliydi.</p>

  <p>«Hava güzel mi?» diye sordu annesi.</p>

  <p>«Ne güzeli? Yağmurlu ve rüzgârlı.»</p>

  <p>«Ama gene de güzel olabilir, olamaz mı?»</p>

  <p>Siss gizli gizli baktı annesine. Annesi hiç bir zaman gerektiğinden fazla sormazdı.</p>

  <p>Sormadı da.</p>
</body>
</html>