<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="IV ">IV</h2>

  <h2 title="IV ">YOL KENARI</h2>

  <p>Siss eve doğru koşmaya başladı. Karanlıktan duyduğu korku ile savaşmaya koyuldu hemen.</p>

  <p>Karanlık ona diyordu ki, yolun iki yanında ben varım.</p>

  <p>Hayır, hayır! düşünüyordu rastgele.</p>

  <p>Geliyorum, diyordu yolun iki yanından karanlık.</p>

  <p>Arkamda hemen topuklarımın ucunda bir şey var diye habire koşuyordu.</p>

  <p>Kimdir o?</p>

  <p>Unn’dan çık ve bu karanlığa dal. Hiç düşünmüş müydü evine giden yolun böyle olacağını?</p>

  <p>Düşünmüştü, ama Unn’a gitmek zorundaydı.</p>

  <p></p>

  <div>
    <br/>
  </div>

  <p>Aşağıda bir yerlerde buz çatırdıyordu. Bu ses,geniş düzlük boyunca koşuyor ve sanki bir yarıkta yitiyordu. Yoğunlaşan buz, uzun çatlaklar açarak çınlıyordu. Sesi her duyuşta sıçrıyordu Siss.</p>

  <p>Dengesini yitirmişti. Karanlıkta dönüş yoluna çıkmakla iyi etmemişti, Unn’a giderken olduğu gibi, sağlam, uzun adımlarla yürüyemiyordu şimdi. Düşüncesizce koşmaya başladı, ve yazık etti. O an bir meçhule atmıştı kendini, böyle karanlık akşamlarda insanın ardına takılan meçhule.</p>

  <p>Tümden yabancıydı her şey.</p>

  <p>Unn’la bulunmak onu aşırı heyecanlandırmıştı... hattâ allahaısmarladık deyip ayrıldıktan sonra daha da artmıştı heyecanı. Dışarı çıkıp, yarı koşarak ilk adımlarını attığında korkmuştu, ve korkusu bir çığ gibi büyümeye başlamıştı. Yolun iki yanında ne varsa, onun eline düşmüştü şimdi.</p>

  <p>Karanlık vardı yolun iki yanında. Ne adı, ne biçimi olan karanlık; fakat buradan kim geçse, arkasından geleni, onu izliyeni, sırtında dalga dalga ürpertiler duyarak anlardı.</p>

  <p>Tam onun ortasındaydı Siss, bir şey anlamadan, sadece karanlıktan korkarak.</p>

  <p>Neredeyse eve varacağım!</p>

  <p>Hayır, varamayacaksın.</p>

  <p>Soluğunda nemlenen dona dikkat etmiyordu.</p>

  <p>Evlerindeki aydınlık oturma odasının düşüne sarılmaya çalışıyordu. Sıcak ve aydınlık. Anası babası koltuklarında oturmuşlar. Sonra tek çocukları gelecek, birbirlerine, şımarık yetişmesin dedikleri bir tanecik çocukları, şımarmasın diye yürekli büyüttükleri çocukları... hayır, faydasız, orada değil ki evde değil ki, yolun iki yanındaki o bilinmez şeylerin arasında şimdi.</p>

  <p>Ama Unn?</p>

  <p>Unn'u düşündü: harika, güzel, kimsesiz Unn.</p>

  <p>Unn'un derdi neydi?</p>

  <p>Adımlarını sertleştirdi.</p>

  <p>Nesi vardı Unn'un?</p>

  <p>Gene irkildi. Arkasında bir şey uyardı onu.</p>

  <p>Biz yol kenarındayız.</p>

  <p>Koş!</p>

  <p>Siss koşmaya başladı. Derin, korkunç bir gümbürtü geldi, aşağıda gölün yüzeyini kaplayan buzdan ve Siss’in botları, donmuş yolun üstünde takırdadı. Bu seste rahatlatıcı bir şey vardı; insan ayaklarının sesini duyamazsa çıldırabilirdi. Daha fazla koşacak gücü kalmamıştı artık, ama gene eskisi gibi koşarak gidiyordu.</p>

  <p>Sonunda evinin ışığını gördü.</p>

  <p>Sonunda.</p>

  <p>Sokak kapısındaki lâmbanın ışığına bir kavuşsa!</p>

  <p>Yolun iki yanındaki o şeyler, evin ışığı çevresine değin sokulup bir kez daha mırıldanan ve sonunda Siss’i anasına babasına gitmeye bırakan bütün o şeyler arkada kalmıştı. Babasının o köyde bir tecimevi vardı, ve şimdi evinde, rahat koltuğunda oturuyordu. Anası, vakit buldukça yaptığı gibi, okuyordu. Daha yatma zamanı değildi.</p>

  <p>Onu böyle soluk soluğa, üstü başı kırağla örtülü gürünce merakla yerlerinden sıçradılar. Oturdukları yerden sakin, sakin, «Ne var ne yok Siss?» dediler..</p>

  <p>Önce yadırgadı onları. Korkmamışlar mıydı? Hayır, hayır hiç. Hayır, elbette hayır... korkan oydu sadece, dışarıdan gelen o. Ne var ne yok Siss? diyorlardı sakin sakin. Bir şey olmadan geleceğini biliyorlardı. Yorgun argın, soluk soluğa, paltosunun kalkık yakaları içinde soluğu buz tutmuş olarak gelmiş olsa da, ne var ne yoktan başka bir söz söyleyemezlerdi.</p>

  <p>«Bir şey mi oldu Siss?»</p>

  <p>Başını salladı, «Koştum da.»</p>

  <p>«Karanlıktan mı korktun?» diye sordular, karanlıktan korkan kimselere gülünür gibi güldüler.</p>

  <p>Siss, «Yok canım, ne diye korkayım,» dedi.</p>

  <p>«Yo, saklıyorsun galiba,» dedi babası. «Ama artık büyüdün, böyle şeyler yakışmaz sana.»</p>

  <p>«Evet, canını dişine takıp yol boyunca koştuğun belli,» dedi annesi.</p>

  <p>«Yatma vaktinden önce dönmek zorundaydım. Dedinizdi ki...»</p>

  <p>«Daha yatmayacağımızı biliyordun, o kadar acele...»</p>

  <p>Siss, donmuş botlarını çıkarmaya uğraşıyordu; sonra pat diye attı onları yere.</p>

  <p>«Ne de çok kusur görüyorsunuz bu akşam.»</p>

  <p>«Ne kusuru?» Şaşkın şaşkın baktılar ona. «Bir şey mi dedik?»</p>

  <p>Siss cevap vermedi, botları ile, pantalonu ile uğraşıyordu.</p>

  <p>Anne yerinden kalktı. «Seni biraz şey görüyorum...» diye başladı ama durdu. Sanki Siss’te onu durduran bir şey vardı.</p>

  <p>«İçeri git de, önce bir yıkan Siss. Kendine gelirsin.»</p>

  <p>«Peki, anne.»</p>

  <p>Öyle de oldu. Yıkanması epey sürdü. Sorulardan sıyrılamayacağını biliyordu. Gene döndü oturma odasına ve kendisini bir koltuğa attı, yatak odasına gitmeyi göze alamamıştı. Böyle yapsaydı daha da merakını çekecekti onların. Karşılaması daha iyiydi.</p>

  <p>Anne dedi ki: «Daha iyi değil misin?»</p>

  <p>Siss durdu.</p>

  <p>Anne dedi ki: «Unn’un evinde nasıl geçti vakit? İyi eğlendin mi?»</p>

  <p>«Çok iyi!» dedi Siss, kısaca.</p>

  <p>«Pek öyle görünmüyor,» dedi babası ona gülümseyerek.</p>

  <p>Annesi de baktı: «Ne oldu bu akşam kuzum?»</p>

  <p>Ona bakıyorlardı. Kendi bildiklerince sevecenler, diye düşündü ama...</p>

  <p>«Bir şey olmadı,» dedi. «Ama niçin bu kadar merak ediyorsunuz. Her şeyi merak ediyorsunuz.»</p>

  <p>«Yapma Siss.»</p>

  <p>«İçeri git de biraz bir şey ye. Mutfak masasının üstüne hazırladım.»</p>

  <p>«Ben yedim bir şeyler.»</p>

  <p>Yememişti, ama onları inandırdı.</p>

  <p>«Peki, öyleyse yatsan daha iyi olur. Yorgun görünüyorsun. Sabahleyin bir şeyin kalmaz umarım. İyi geceler Siss.»</p>

  <p>Siss hemen gitti. Hiç bir şey anlamadılar. Ne kadar yorulmuş olduğunu yatınca bir kez daha duydu. Düşüneceği çok garip, şaşırtıcı şeyler vardı, fakat soğuktan sonra bütün vücudunu sıcak sarmıştı, ve o artık hiç bir şey düşünmedi.</p>
</body>
</html>