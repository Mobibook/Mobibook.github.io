<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="VII ">VII</h2>

  <h2 title="VII ">SARAY YIKILIYOR</h2>

  <p>Buz sarayının yıkılışına kimse tanık olamaz. Geceleyin olur bu iş, çocuklar yataklarındayken.</p>

  <p>Orada bulunmak için de kimse öylesine içten bir ilgi duymaz. Sessiz kaosun sert bir rüzgârı tâ uzaktaki yatak odalarında havayı titretebilir, ama kimse uyanıp da sormaz: Bu nedir diye.</p>

  <p>Kimse bilmez.</p>

  <p>Şimdi saray, bütün gizleriyle çağlayanın içine giriyor. Kızgın bir savaşım oluyor ve sonra tamam.</p>

  <div>
    <br/>
  </div>

  <p>Şiddetli bir sarsıntı, boş, yarı aydınlık, yarı soğuk ilkyaz gecesinde. Eskimiş, aşınmış iç dayanaklardan hiçliğe doğru bir patlayış. Ölü buz sarayı son saatinde, yankılanan bir sesle yaygarayı basar. Dayanağından koparken ve gitmek zorunda kalınca. Savaşında bir şakırtı vardır; içerisi karanlık, dermiş gibi.</p>

  <p>Suyun basıncı ile param parça olur ve çağlayanın ak köpükleri içine düşer. Koca buz parçaları birbirlerini kırarlar ve daha küçük parçalara bölünürler, suyun elinde oldukları için kolayca başarırlar bunu. Set haline getirir kendini, sonra gene bozar bu seti, daha sonra, aşağıda, kenarları kayalık olan geniş kanala yıkılır, uzaklara doğru yüzer ve bir dönemeçte çarçabuk görünmez olur. Tüm saray toprağın üstünden silinip gitmiştir.</p>

  <p>Onun yerinde, kalıntılarla dolu alanlar vardır şimdi ve nehir kıyılarında dökülmüş yaprak izleri, ters dönmüş taşlar, köklerinden çıkmış ağaçlar ve kabukları soyulmuş yumuşak dallar.</p>

  <p>Buz parçaları düşer gider, acele acele aşağıdaki göle doğru ve gölü geçerken yayılırlar daha kimse uyanıp bir şey görmeden. Parçalanmış buz yüzecek orada, kenarları suyun yüzeyine yapışık, eriyip yüzecek ve yok olup gidecek.</p>
</body>
</html>