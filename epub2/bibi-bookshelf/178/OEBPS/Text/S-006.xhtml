<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="VI ">VI</h2>

  <h2 title="VI ">KAVALCILAR</h2>

  <p>Pazar sabahı, güneş daha yükselmeden önce, hava adamakıllı soğuktu. Siss evden çıktığında, kül rengi kırların üzerindeki donmuş su damlalarında hafif bir çıtırtı vardı. Çağlayandaki buz sarayına gitmek üzere çok erken buluşmayı kararlaştırmışlardı.</p>

  <p>Siss başını çevirip evine bakmadı... Uykusuz gecenin uyuşukluğu onu bu denli etkilememişti. Son günüm mü? Saçma. Şimdi sabahtı ve sabahları insan başka türlü düşünür.</p>

  <p>Ama onun için önemli bir sabahtı bu.</p>

  <p>Buz gibi nisan gecelerinde otların kökleri arasında ortaya çıkan gümüş rengindeki ince, kırıldı kırılacak süslerin üzerinde donmuştu su... Ama pek de kalıcı görünmüyordu, her şeyin üzerinde iz bırakmıştı. Bütün çaylarda, derelerde çavlanlar yaparak tüm varlığı doldurmuştu... Çağıltısı, bir tatil sabahına göre hiç de açık seçik değildi, nedense. Büyük göl, buzların çözülmesinden sonra ağzına kadar dolmuştu, bir buğu tabakası ile örtülmüş, üstünde irili ufaklı buz parçaları yüzüyor, kıyıları kap kara. Bunun ötesinde, uzaktan duyulmayan nehir, dev gücü ile kükreyerek akıyordu.</p>

  <p>Siss’e yabancı gelmeyen bir kükreme idi bu, korku içinde aradığı bir ses.</p>

  <p>Ne olursa olsun, durmak yok. Özsuyun yürümesindeki coşku, sağır toprak kokusunun verdiği coşku... Bütün bunların arasında yürürken kalbi çarpıyordu.</p>

  <p>Tatlı sesli, coşturucu kavalcılardı bunlar, Siss’i keder ve neşe ile sararak gelmişlerdi.</p>

  <div>
    <br/>
  </div>

  <p>Karşı koyamadığımız şeylerden büyülenmiş kavalcılarız biz.</p>

  <p>Her şey çıplak ve tazedir. Akan suyun içinde bir taş. Ucu dışarıda, hareketsiz, kalkmış bir balta gibi, bizim için zamanı yok ediyor, öyle ki çarçabuk gidebiliriz oraya, Bizi bekliyorlar. Akılsız küçük kuş, kayaya doğru bir dalış yapıyor ve fundalığın içine uzanıyor, sonra uçup gözden yitiyor artık.</p>

  <p>Bizi bekliyorlar.</p>

  <p>Daha ne olduğunu anlamadan huş ağaçlarının ak gövdeleri ortasındayız. Demin, kısa bir an, yolda idik, şimdi buradayız. Bizi bekliyorlar. Bize bırakılan kısa an burada geçirilecek.</p>

  <p>Bir kuş uçtu yukarı doğru. Ağaçlarla örtülü bir burun uzanıyor gölün içine. Bizim kısa vaktimiz.</p>

  <p>Siss: Bugün aralarına döneceğim, dedi kendi kendine.</p>

  <p>Bu yüzden mi?</p>

  <p>Ne olmuş bu yüzden? Soru, sanki açık bir duvara çarpmış gibi.</p>

  <p>Nedeni pek de belli değil.</p>

  <p>Siss o kadar erken çıkmıştı ki evden, buluşma yerine ilk gelen ben olacağım diye düşündü. Böyle olması onun işine geliyordu. Kendisini uzun süre ayrı tuttuktan sonra şimdi onlara dönüyordu... Bundan ötürü de teker teker bulmak istiyordu hepsini. Bütün topluluğa karşı yürümek belki de onun cesaretini aşan bir şey olurdu.</p>

  <p>Ama ilk gelen olmayı düşünüp gelenler vardı orada. Siss vardığında, o az konuşan başkan kız gelmişti. Siss okulda tek başına kalmaya başlar başlamaz, hiç bir şey söylemeden ve hiç kimse nedenini anlamadan başkanlığı o alıvermişti üzerine. Tuttuğunu koparır güçte idi ve hemen benimsendi.. Siss bütün kış seyirci kalmıştı buna ve onun arkadaşlığını istemişti, ama hiç de yaklaşmamıştı yanına. Şimdi işte telâşsız ona doğru gitti ve başı ile selâm verdi.</p>

  <p>«Çok oldu mu geleli?» dedi Siss.</p>

  <p>«Ben de şimdi geldim.»</p>

  <p>«Onları beklemek daha kolay olur diye düşündüm,» dedi Siss içtenlikle.</p>

  <p>«Evet, senin için daha kolay. Bunu tahmin ettim. Bu yüzden de erken çıktım evden. Ötekiler gelmeden görmek istedim seni.»</p>

  <p>«Niçin?» diye sordu Siss.</p>

  <p>«Canım, senin de bildiğin bir şey için.»</p>

  <p>Tartarak baktılar birbirlerine. Düşman değillerdi, ikisi de dikkat kesilmişlerdi. Siss dostluk isteğini dizginledi, sonraya bıraktı bunu, şimdilik. Ve hiç de ağır basmadığını hissetti. Fakat kızın gözlerinde görülmedik bir gerginlik okunuyordu; bundan önce hep yumuşak ve sakin olan bu gözlerde.</p>

  <p>«Dün seninle birlikte eve dönmek çok hoştu Siss. Herkesin böyle düşündüğünü yüzlerinden anladım.»</p>

  <p>Siss bir şey demedi.</p>

  <p>«Senin de gözlerinden okudum bunu.»</p>

  <p>«Evet,» dedi Siss tatlılıkla.</p>

  <p>«Ama sen ondan ötürü bir türlü kurtulamıyorsun,» dedi kız, sesini sertleştirmeye çalışarak.</p>

  <p>«Neden kurtulamıyorum?»</p>

  <p>«Canım, biliyorsun işte, ötekiler gelmeden bu konuyu açmamız gerek.»</p>

  <p>Sesi daha da gergindi şimdi. Direndi: «Bu kış iyi geçmedi Siss.»</p>

  <p>Siss kızardı.</p>

  <p>Kız direniyordu: «Niçin yaptın bunu?»</p>

  <p>«Kimseye karşı değildi. Öyle bir şey değildi...» diye kekeledi Siss.</p>

  <p>Söz verdiğini söylemeyi düşünüyordu, ama kızın bunu pek iyi bildiğini hatırladı. Bu söz verme hikâyesini herkes duymuş olmalıydı. Söylemenin bir yararı olmazdı. Güzel kız, «Senin takındığın tavrı kendimize karşı diye de düşündük,» dedi, «Bizimle birlik olabilirdin pekâlâ.»</p>

  <p>Kızın bakışlarında küçültücü bir anlam okunuyordu. Siss başını eğdi ve cevap verdi: «Yapamam diye düşündümdü. Ve bundan ötürü de hiç bir şey yapamadım.»</p>

  <p>«Ve onun yaptığı gibi sen de bizden uzak durdun.»</p>

  <p>Siss birden alevlendi. «Onun hakkında konuşamazsın. Eğer onun adını ağzına alacak olursan, seni...»</p>

  <p>Şimdi kızarma ve kahrolma sırası, kekeleme sırası ötekinde idi: «Hayır, yok canım, ben öyle demek istemedim...»</p>

  <p>Fakat çarçabuk toparlandı. Başkanı olduğu kümenin, bu konuda utanılacak bir yanı olmadığını biliyordu. Siss bunu denemiş ve bir ders çıkarmıştı bundan. Kız başını kaldırıp Sisse sakin sakin baktı.</p>

  <p>Siss ondan yayılan gücü hissetti ve onun kuvvetini duydu. Gizli kalmıştı bu güç ve bu kış günü ışığında patlayıvermişti... Çizmeli çocukta da olan buydu.</p>

  <p>«Söylediğim bu söz için üzülme,» dedi kız.</p>

  <p>«Üzülmem.»</p>

  <p>«İnanayım mı?»</p>

  <p>Siss başını salladı. Bizim birlik olmamız gerek, diye düşünüyordu.</p>

  <p>Kız çekinerek sordu: «Orada bize göstermek istediğin ne?»</p>

  <p>«Buzda mı?»</p>

  <p>«Evet. Bir şey var her halde.»</p>

  <p>«Var. Ama söyleyemem ne olduğunu,» diye cevap verdi Siss, çaresizlik içinde. «Hepinizin gelmesi lâzım.»</p>

  <p>«Sen böyle söyleyince garip geliyor insana.»</p>

  <p>«Hiç biriniz görmediniz onu, değil mi? O gece orada değildiniz, değil mi?»</p>

  <p>«Hayır,» dedi kız, çekingen.</p>

  <p>Sustular ve beklediler. Uzun bir süre duracağız burada.</p>

  <p>«Nerdeyse gelirler,» dedi kız.</p>

  <p>«Evet.»</p>

  <p>«Ne var? Ne oldu?»</p>

  <p>Siss sinirliydi ve değişmişti. Karşısında duran bu garip kıza bakıyordu, kendi yaşındaki kıza. Bir aynada birbirimize bakacağız, diye düşündü rastgele. Ne var? Ne oldu? diye sormuştu. Tam onu sarstığı, büyülediği sıra sormuştu, çünkü aynı şey eskiden de olmuştu bir kez. Siss: «Evet, görüyorsun...» dedi.</p>

  <p>Kız sözün sonunu bekliyordu.</p>

  <p>Siss gene başladı.</p>

  <p>«Görüyorsun, olanaksız o kadar çok şey oluyor ki...»</p>

  <p>«Evet, Siss.»</p>

  <p>Öyle bir şey yok. İşte: Evet, Siss. Ta kalbe işleyen bir söz. Bir yolunu bulup beraber olmalıyız.</p>

  <p>Birden yürüyen bir gölge girdi aralarına. Siss irkildi ve: «Sakın bana gelme,» dedi kızgın kızgın.</p>

  <p>«Ne?»</p>

  <p>«Ben de sana gelmemeliyim.»</p>

  <p>«Ne?»</p>

  <p>«Yoksa hepsi bir daha olacak,» dedi Siss, yırtıcı.</p>

  <p>Kız Siss’i sıkı sıkı tuttu. «Bizi bırakma artık...Hepimiz seninleyiz. Gene bırakıp gitmemelisin bizi.»</p>

  <p>Siss sadece bu mutlu tutuşu hissediyordu..</p>

  <p>«Duyuyor musun beni?»</p>

  <p>«Evet,» dedi Siss.</p>

  <p>Güçlü kız bıraktı onu. Daha fazla sürdüremezdi. Siss yan öteye döndü, bir söğüt dalını çekti ve koncalardan birini kopardı. Ağaçların ardında bir hışırtı vardı ve her şeye karşın bu bir kurtuluş gibi geliyordu ona.</p>

  <p>Kız acele dedi ki: «Bizimkilerin bir takımı burada. Sevindim buna...»</p>

  <p>«Ben de.»</p>

  <p>Yüzleri pırıl pırıl mutluluk içinde, üç dört çocuk çevrelerini alıvermişti.</p>

  <p>«Merhaba Siss.»</p>

  <p>«Merhaba.»</p>

  <p>Siss onları teker teker karşılamayı tasarlamıştı, ama bu tasarı şimdi boşa çıkmış oluyordu. Başkan kız buna bırakmamıştı.</p>

  <p>Geri kalan hepsi geldi ve yola koyuldular.</p>

  <div>
    <br/>
  </div>

  <p>Az konuşan kız hiç bir şey demiyordu şimdi, arkadaşlarının arasına karışmıştı. Oğlanlardan biri başı çekiyordu. Siss’in farkına varması gerekirdi, tümden habersiz onun yanında dalgın yürüdü bir süre. O kötü gün, onu çizmesiyle ne de sevgiyle çevirmişti. Ve o günden beri de arkadaşlarının başına geçmişti. Başka fırsatlar da geçmişti eline, ama bunların hiç biri o gün çizmesi ile yaptığı harekete benzemiyordu.</p>

  <p>Siss söyleyecek bir şey buldu.</p>

  <p>«Sen mi biliyorsun en kestirme yolu?»</p>

  <p>«Evet,» dedi çocuk, acele acele.</p>

  <p>«Sık sık gider misin bu yoldan?»</p>

  <p>«Hayır,» dedi çocuk sıkıntılı, kıza yukarıdan bakarak.</p>

  <p>Siss geriye kaldı.</p>

  <p>Bugün nasıl davranmam gerekir?</p>

  <div>
    <br/>
  </div>

  <p>Ormanın içinde dağıldılar, gözden yittiler ve sonra gene biraraya geldiler. Siss, arkadaşlarının onu nasıl dikkatle gözlediklerinin farkına vardı ve utandı. Ama tatsız bir şey değildi bu. Sert kız sanki ortadan silinmişti, yetkisini kullanmıyordu hiç. Ötekilerin çoğu ise Siss’in yanından hiç ayrılmıyorlar, pek bir şey de söylemiyorlardı, çünkü ağır başlı bir gezintiydi bu ve çocuklar bunu bildiklerini göstermek istiyorlardı. Kimse kendini kapıp koyuvermiyordu, eğer biri bir gürültü yapmaya kalksaydı, pek iyi anlayacağı düşmanca bir sessizlikle durdurulurdu. Bunun kutsal bir ziyaret olduğunu hepsi biliyordu.</p>

  <p>Buz sarayının Siss için biraz özel bir anlamı vardı, bunu hepsi biliyordu. Siss oraya gidiyor ve bir takım nedenlerden ötürü arkadaşlarının da kendisiyle birlikte olmalarını istiyordu. Onlar da bunu kabul etmişlerdi, işte bunun her zamanki kayak gezintilerinden biri değil de, ağır başlı bir gezinti olmasının nedeni buydu.</p>

  <p>Derken ilk vadiye vardılar.</p>

  <p>Küçük vadilerden geçerek doğru gideceklerdi bugün. Güneş kızgınlaşmış ve fundalıkları, geçen yıldan kalma soluk otları ısıtmıştı. Şimdi içlerinde ağır çakıl taşları gibi sabah, insanın küçüklüğünde bazı güzel sabahlar nasıl kokarsa öyle kokuyordu. Bütün bunları hiç biri bilmiyordu ama. Bu kokuda o güzel sabahların küçük bir parçası vardı. Ciddi ciddi yürüyorlardı, fakat kavalcıların çıkardığı pes sesler gözlerini merakla dolduruyordu.</p>

  <p>Siss’i ortalarında tutuyorlardı hep. Eğer o bir yana doğru açılırsa ötekiler de çevresini alıyorlardı hemen. Sessiz başkan kıza meydan okur gibi baktı ve düşündü: Böyle yapmamaları lâzım.</p>

  <p>İlk vadideler. Derken bayırın yukarısı... Ve işte uzaktan çağlayanı görebileceğinizi bildiğiniz tepe. Bu yüzden koşa koşa çıktılar tepenin üstüne.</p>

  <p>Ve işte karşılarında idi. Uzakta kocaman buz sarayı, koyu renkteki ilkyaz tarlalarının ortasında bembeyaz duruyordu. Akarsu daha yıkmamıştı onu.</p>

  <p>Siss arkadaşlarının gözlerini üzerinde hissetti.</p>

  <p>«Burada bir soluk alalım mı?» diye sordu.</p>

  <p>Ne kendisi gereksiyordu bunu, ne de o hamarat arkadaş takımı, fakat gene de oturdular bir süre, saraya, çağlayana baktılar.</p>

  <p>Bu kadar yetmez miydi? Başı çeken çocuk, önünde durmuş, özellikle ona soruyordu, «Buradan dönecek miyiz?»</p>

  <p>Siss durdurdu onu: «Geri dönmek mi?»</p>

  <p>Yeterince görmüş müydü çocuk? Bir şeyden mi sakınmak istemişti Siss? Korktuğu neydi? İyi bilmiyordu.</p>

  <p>«Neden sordun bunu? Elbette dönmeyeceğiz geri.»</p>

  <p>«Dönmeyeceğiz,» dedi oğlan, «Öyleyse ne oturuyoruz? Kalkıp gitmeyelim mi?»</p>

  <p>«Gideriz elbette.»</p>

  <p>Kurtuluş yoktu çocuklar için. Gene o yoldan yürümeye başladılar, garip bir olay bağlıyordu onları. Böylece küçük alay ikinci vadiye geçti. Toprak derin bir yamaçla aşağı uzanıyordu. Görünüm birden yitti.</p>

  <p>Ama bu zamandı işte Siss’in beklediği.</p>

  <p>Çocuklar sakin, sessiz yürüyorlardı. Onları her gün okul bahçesinde gören biri olsa, bu çocuklar onlar mı diye düşünür, gözlerine inanamazdı.</p>

  <p>Şimdi olmalı idi hemen.</p>

  <p>Ne olacaktı?</p>

  <p>Siss ikinci vadide sinirlenmeye başladı. Sonunda ne olacağını biliyordu, bundan sakınmanın yolu yoktu... ve sarıldığı bu ağın içinde olmasını istediğini hatırladı.</p>

  <p>Olanı biteni anlattı kendine, sinirli sinirli: Ötekilerin yanına dönüyorum.</p>

  <div>
    <br/>
  </div>

  <p>Bu vadide atlanacak bir ırmak vardı. Çocuklar ok gibi fırladılar. Geri bırakmanın yolu yoktu, ve bayırdan yukarı gene hızla çıkmaya başladılar... Kalelerini yeniden ve daha yakından görebildikleri yere kadar.</p>

  <p>Ağırbaşlı gitmeyi kararlaştırmışlardı, fakat öyle acele ediyorlardı ki, yolun son bölümünü koşar gibi aştılar, sanki buz sarayı çökmeden orada bulunmak zorunda imişler gibi. Sinirli bir koşu.</p>

  <p>Sonunda çağlayanın kükreyen sesini duyabildiler, tepenin doruğuna varmadan önce o kadar gürültülü değildi çağlayan, ama sanki doruğa dolanmış ve aşağıda onları karşılamaya gelmişti.</p>

  <p>Tepenin üstünde görebildiler beyazlanmış sarayı açık seçik, aralarında daha epey açıklık vardı, ama çok kocamandı. Bu dünyadan değildi sanki, fakat hâlâ duruyordu orada artık sıkıntı verecek kadar uzayan bir süre için, Siss’in önünde yükselerek.</p>

  <p>Siss’i gözlüyorlardı. Görünüm etkilemişti tümünü. Başkanlık eden kız, Siss’in yanına geldi ve alçak sesle: «Dönelim mi, ister misin?» diye sordu.</p>

  <p>Siss’in bundan korktuğu kanısına varmış olmalı idiler. İşte soru gene ortaya çıkıyordu.</p>

  <p>«Yo, neden?»</p>

  <p>«Bilmem... Sen biraz tuhaflaştın da.»</p>

  <p>«Size öyle gelmiş. Sizler de gitmek istemiyor musunuz oraya?»</p>

  <p>«Senin gezintin bu, her şey senin için, biliyorsun.»</p>

  <p>«Evet.» Siss böyle olduğunu kabul etmişti.</p>

  <p>«Buradan dönmek istersen üzülmeyiz demek istiyorum. Gerçekten de sanki bunu bekler gibi baktın da...»</p>

  <p>«Hayır, değil öyle, söylüyorum işte.»</p>

  <p>Siss, buz sarayı üstüne olan anılarından hiç birini bilmeyen başkan kıza baktı çaresizlik içinde.</p>

  <p>«Peki, istediğin gibi olsun.» Kız ötekilere döndü ve doğru çağlayana gideceklerini, orada yemek yiyeceklerini söyledi.</p>

  <p>Aşağı, üçüncü vadiye indiler. Kimse ileri koşmadı. Kümenin ağır başlılığı bozulmamıştı hâlâ.</p>

  <p>Aşağıdaki üçüncü vadide toprak kaba idi, ağaç kümeleri ve çalılıklarla dolu. İlerlemek için birbirlerinden ayrılmaktan başka çare bulamadılar. Ağzına kadar su ile dolmuş ırmak buradaydı, göller vardı, üstlerinde küçük su kabarcıkları.</p>

  <p>Siss bir çalılığın ardında kendini yalnız buldu... ve derdemez biri belirdi yanında. Yolun başını çeken çocuktu bu, şimdi artık alayın başında değildi. Siss onun gözlerinin içine baktı da onların her zamankinden daha parlak olduğunu gördü. Sordu acele: «Ne istiyorsun?»</p>

  <p>«Tam bilmiyorum,» dedi oğlan.</p>

  <p>Onun gözlerini sürekli olarak üzerinde hissediyordu Siss. Oğlan: «Bizi burada kimse göremez,» dedi.</p>

  <p>«Hayır, dünyada hiç kimse göremez,» diye cevap verdi.</p>

  <p>«Irmaktan karşıya geçelim,» dedi oğlan.</p>

  <p>Siss’in elini tuttu, birlikte atladılar ırmağı. Garipti, geçti gitti. Atladıktan sonra da kızın küçük parmağını daha birkaç adım tuttu. Bu da garipti; elinin içinde parmağın kendine hafifçe yol açtığını hissetti. Parmak bunu kendi isteği ile yapmıştı.</p>

  <p>Hızla ilerlediler ve ötekilerle birleşmek için çalıları çarçabuk geçtiler.</p>

  <div>
    <br/>
  </div>

  <p>Şimdi sarayın dibinde idiler, çok kocamandı saray. Buzun soluk beyaz kitlesi ve sel halindeki çağlayan. Kuru, soğuk bir rüzgâr geliyordu çağlayandan. Çocuklar yaklaşabildiklerince yaklaştılar ona. Üstleri başları serpintiden kurşuni ipek rengine dönüvermişti o an. Serpinti sarayın orta yerinden fışkırıyor ve yağmur gibi dökülüyordu gene. Hava titriyordu.</p>

  <p>Bir şey söylemek için ağızlarını açıyorlardı ama kimse bir sözcük duyamıyordu, sabırsızca açılan ağızları görebiliyorlardı sadece. Nem de vardı ve tümü birden çok etkileyici idi bu görünümün. Birbirlerini duyup konuşabildikleri bir yere kadar gerilediler.</p>

  <p>Siss’in çevresinde bir çember. Onu oraya getirmişlerdi ve bunu başarı ile yapmışlardı... Hepsinin halinden bu okunuyordu, İri buz kitlesinin ve onları oraya getirmiş olan durumların etkisi altında idiler.</p>

  <p>Siss orada durmuş olan adamı düşünüyordu zorunlu olarak;. Bir ağıt okunuyordu kükreyişte. Bu ses büyümüştü ve zamanın akışı ile yer değiştirmişti. O gece onların türkü çağırdıklarını açıkça hatırlıyordu şimdi.</p>

  <p>Geçti gitti. Boşuna mı? Hayır, hayır, boşuna değil; o gece burada bulunanlar hiç bir zaman unutmayacaklar bunu.</p>

  <p>Fakat buz sarayı çarçabuk yok olacak, ve sonra her şey eski durumuna dönecek, hiç kimse ile ilgilenmeyen, havayı dolduran ve toprağı sarsan sonu gelmez çağlayandan başka.</p>

  <p>Her şey eskisi gibi olacak Siss.</p>

  <p>Birileri kolundan çekti onu... Kendini kurtaramadığı düşüncelerle acılara gömülmüş dururken.</p>

  <p>«Siss, gelip bir şeyler yemez misin?»</p>

  <p>«Geliyorum.»</p>

  <p>Kendini topladı ve çevresini saran dost yüzleri gördü. Onu istediklerini belli etmişlerdi. Ve şimdi ağır başlılığı bir yana attılar. Su serpintisi içindeki dik bayıra koştular, buzun tepesine tırmanmak için. Tepenin üstüne gelince, sarayın, kayalar arasından oyuklara ve ağaç aralarına dalarak her iki kenara iri buzdan pençeleriyle nasıl sarıldığını gördüler. Ama buna karşın çağlayan onu göçertmek için yetecek güçte idi. Bu ilerleyen, bu yıpratıcı süreç yakında tam doruğuna varmalıydı artık, ama gözle görülmüyordu olup biten: çağlayanla buz arasındaki bu anlatılması olanaksız çekişme sürüp gidiyordu.</p>

  <p>Tepede buz, başka bir yerde olduğu gibiydi: beyaz ve güneşten delik deşik olmuş, bir tek saydam noktası yok.</p>

  <p>«Tepesine çıkabilir miyiz dersin?» diye sordu biri, gürültü patırtı arasında.</p>

  <p>Siss irkildi ve gece yatağında yatarken neler düşündüğünü ansıdı.</p>

  <p>«Gitmeyelim, tehlikelidir,» dedi, fakat kimse duymadı onu çağlayanın gümbürtüsünden.</p>

  <p>«Evet, elbette gideriz,» dedi başı çeken çocuk ve Siss’in gözleri önünde fırladı yukarı.</p>

  <p>Ötekiler tümden saldırdılar. Siss ne yaptığını anlamaya kalmadan orada buldu kendini. Ayak basar basmaz da koca buz kitlesinde bir titreme hissetti.</p>

  <p>«Siz duymuyor musunuz?» diye bağırdı elinden geldiğince. Ötekiler bir şey duymadılar. Herkes avazı çıktığınca bağırıyordu. Gürültüden başka bir şey yoktu.</p>

  <p>«Hayda...» diye bağırdı biri, öylesine boşanmış bir sesle ki, sanki buz sarayının üstünde, nehrin aşağılarına doğru köpükler içinde yelken açmış yol alıyorlardı, «Hayda...»</p>

  <p>Gözleri garip garip parladı. Tepenin oralara tırmandılar, kubbelerin arasına, olukların içine. Az buçuk tedbirliydiler, tümden habersiz değildiler tehlikeden, yanlarında bir büyük olmadan böyle bir şey yapmalarına müsaade edilmediğini biliyorlardı çünkü. Siss artık uyarmıyordu onları; o da bundan keyif duyuyordu, onun da gözleri parlıyordu... derken bir çatlama oldu.</p>

  <p>Çat! Altlarında patladı bu ses, ta içerilerde: bir patlamaya, bir vuruşa, ya da her neyse öyle bir şeye benziyordu. Çalmak için birini bekleyen bir çanın üzerine vuran bir çekicin sesine benzetilebilirdi bu. Ama gürültülü bir çatlama idi. İçinde bulunduğu olanaksız dengede buz sarayı bir yerinden parçalanmıştı. Ölümün ilk uyarışı idi bu.</p>

  <p>Gürültü çağlayanın sesini aşmıştı.</p>

  <p>Tepedekilerin hepsinin rengi bembeyaz oldu ve toprağa dört elle sarılmaya çalıştılar.</p>

  <p>Patlama olunca buzlarla kayıp gitmek hiç birinin işine gelmiyordu; yaşamak istiyorlardı.</p>

  <p>Olmaz, olmaz, diye düşündü Siss de, kendini korumaya çalışırken. Ama gece düşündüğü şey burnunun ucuna kadar gelmişti.</p>

  <p>Şimdi toprağın üstünde güvenliydiler, çöküşün arkası gelecek mi diye durmuş bakıyorlardı. Olmadı. Daha fazla bir şey olmadı. Buz duruyordu. Bir çat sesi olmuştu yalnızca, içeriden, ve sonra durmuştu. Nehir birbiri arkasına yeniden su püskürtüyordu yukarıdan, fakat saray baskıya dayanıyordu.</p>

  <p>Aşağı inerlerken çağlayanın kıyısı sarsıldı gene, şimdiye kadar bir şey olmadığı için cesaretleri yerindeydi. Sonradan konuşacak bir hikâyeleri vardı artık. Gitmeye hazır değildiler. Buz sarayı tutuyordu daha onları. Gözleri hâlâ parıldıyordu.</p>

  <p>Bu gözler Siss’e doğru da parıldıyordu, fakat o kendini kaçırdı bu gözlerden. Tepedeki o korkunç an geçmişti. Artık burada kalmanın olanaksızlığını göremiyorlar mıydı? Hayır, göremiyorlardı, böyle davranmalarının nedeni yoktu. Onlar için bir serüvendi bu.</p>

  <p>Siss’in yüzündeki anlamı okudular mı, onunla birlikte düş kırıklığına uğradılar mı? Ama orada kalmanın olanaksızlığını artık anlamak zorundaydılar. Çağlayanın ölümsüz kükreyişi yeri göğü dolduruyordu, fakat hâlâ bir yer boş kalıyordu. Ötekiler bunu bilmiyorlardı, sadece serüveni görüyorlardı onlar, gözleri bu serüvenle parıldıyordu.</p>

  <p>Siss bir ara ayağa kalktı ve dedi ki, «Burada kalamam ben.»</p>

  <p>Kimse ona nedenini sormadı bunun.</p>

  <p>Başkan kız geldi ve, «Gidiyor musun?» diye sordu.</p>

  <p>«Hayır. Biraz öteye, şuracığa kadar, ondan kurtulmak için.»</p>

  <p>«Hay hay. Biz de geliyoruz bir dakikaya kadar.»</p>

  <p>Ağaçların arasından ağır ağır yürüdü, hepsini geri götürecek yol orada başlıyordu.</p>

  <p>Hayır, şimdi onlardan uzaklaşamam.</p>

  <p>Onlara geldim ben.</p>

  <p>Ağaçların ve çalılıkların arasından geçti ve gelip bir taşın üstüne oturdu. Orman yapraksızdı ve epey uzaktan, birbiri üstüne ince ağaçlar görünüyordu. Siss dik bir bayırın altında oturuyordu, öyle ki çağlayanın sesi boğuluyordu orada, fakat hava hâlâ onunla titriyordu. Arasız ve yabanıl. Her an yeni, her an ilerlemekte.</p>

  <p>O gün arkadaşlarının ona gösterdikleri dikkati düşündü. Buraya geldikleri zaman başka türlü olmaya çalışmalıyım. Nasıl?</p>

  <p>Taşın üstünde oturmuş, uzun bir süre bu sorunu düşündü, arkasında olacak büyük parçalanışın sesini bekleyerek, ona artık olan oldu diyecek büyük parçalanışın. Gelmedi bu ses; sadece kükreyiş çalkandı durdu.</p>

  <p>Her halde bitti.</p>

  <p>Her şey bitti burada, her şey.</p>

  <p>Bugün gerçekten de sözümü bozdum.</p>

  <p>Teyzenin yüzünden yapıyorum bunu, yapmayı becerebiliyorum. Hâlâ bilmiyorum yapmak zorunda mıyım, değil miyim?</p>

  <p>Ama yapacağım.</p>

  <p>Teşekkür ederim Teyze.</p>

  <p>Nerede olduğunu öğrenir öğrenmez yazacağım Teyzeye.</p>

  <p>Uzun süre yalnız başına bırakılmamalı. Arkadaşlar gelmedi daha, fakat ormanın yumuşak tabanına karşın kuru bir dal kırıldı...ve iki güzel gölge düştü önüne: o kızla, o çocuktu. İkisi geliyordu.</p>

  <p>Sıkıntı geçti. Ayağa kalktı, yüzü biraz kızarıktı, oradaydılar işte, ikisi de.</p>
</body>
</html>