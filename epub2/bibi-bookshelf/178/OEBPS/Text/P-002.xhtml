<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="II ">II</h2>

  <h2 title="II ">GECE ARAMASI</h2>

  <p>Unn kaybolmuştu.</p>

  <p>Karanlık basıyordu.</p>

  <p>Olur mu?</p>

  <p>Fakat bu alacakaranlık, rastgele, umutsuz isteklerle geciktirilemezdi; ortalığı kaplamaya, hızla koyulaşmaya devam etti.</p>

  <p>Ama geniş bir bölgede herkes tehlikeyi haber almıştı, arama için toplanmışlardı. Bir çok da fener vardı, ama akşam ve yağan kar, aramayı telâşlı bir karışıklığa boğuyordu. Fener ışığı ve Unn diye bağırmalar, karın ve artan karanlığın içinde sönüp gidiyordu. Herkes kol kol dolaşıyor ve gecenin duvarı ile karşılaşıyorlardı. Bu duvarı yıkmak istiyorlardı. Vaz da geçemiyorlardı, ellerinden geldiğince yıkıyorlardı onu.</p>

  <p>Unn kaybolmuştu.</p>

  <p>Eğer kar dün başlasaydı, diyorlardı arayıcılar, izleri bulurduk. Ama kar gecikti ve işimizi bozdu.</p>

  <p>Gürültüye Siss de katılmıştı. Onunla yola çıkmaktan kimse kaygılı değildi. Boğazına bir yumruk sıkışmış, konuşuyordu. İzin almadan önce evde sert bir çatışma geçmişti.</p>

  <p>«Ben de gidiyorum baba.»</p>

  <p>«Geceleyin fırtınalı havada çocukları almıyoruz» dedi babası, acele hazırlanırken.</p>

  <p>Siss direnmekten vaz geçmedi.</p>

  <p>Derken açık bir soru çıktı ortaya.</p>

  <p>«Dün akşam Unn’la beraberken ne oldu, dikkatini çeken bir şey oldu mu?»</p>

  <p>«Hayır,» dedi Siss, kesin.</p>

  <p>«Peki, ne diyordu?» dedi annesi, lâfa karışarak: «Sen biraz tuhaftın eve geldiğinde. Ne dedi sana?»</p>

  <p>«Anlatmam,» dedi Siss, ve derdemez de çok pişman oldu. Ağzından çok fazlasını kaçırdığını anladı. Yakayı ele vermekti bu.</p>

  <p>«Bunun neden olduğunu bildirir bir şey söyledi mi sana?»</p>

  <p>«Hayır, bunun hakkında hiç bir şey bilmiyorum, o kadar.»</p>

  <p>Bereket ayrıldıktan sonrasını soruyorlardı, böylece Siss’in açık yürekle söyleyeceği bir şey de kalmıyordu. Unn bana anlatmak istediği zaman ben çekip gittim, diye düşünüyordu.</p>

  <p>Annesi dedi ki: «Onun da sizinle gelmesi daha iyi olacak, diye düşünüyorum. Ne olup bittiğini bilmiyoruz. Baksana ne kadar üzüntülü.»</p>

  <p>Böylece Siss de onlarla yola düştü. Başta bir kaç okul arkadaşı daha onlara katılmak istedi, ama evlerine gönderildiler. Siss, göz önünde olsun diye kalabalığın yanı sıra yürütüldü.</p>

  <p>Nerede arayacaklardı? Her yerde. Onlara yollarını gösterecek hiç bir şey yoktu. Teyzenin evi, arama alanının merkeziydi. Teyzenin hali bitikti. Bilgi almak için evine gelmiş bir kaç kişi vardı o sırada: Şurda mı olabilir, burada mı olabilir?</p>

  <p>«Gölün kıyısına bakalım,» diyordu kimi.</p>

  <p>«Gölün yukarısına mı? Donmamış tek su, yakındaki büyük nehir. Oradan kabil değil gidemez.»</p>

  <p>«Orada ne işi var?»</p>

  <p>«Başka yerde ne işi var?</p>

  <p>«Yolu düşünmeden edemiyorum. Otomobillerde türlü türlü adam var.»</p>

  <p>Gecenin karanlığında dışarı uğrayan ve bir şey bulamayan insanlar, aralarında böyle konuşuyor ve susup sıkılıyorlardı. Yol. Sonsuz tehlikelerle dolu, açık yol. Bunu düşünmeyi yeğliyorlardı.</p>

  <p>«Dört bir yana telefon etmiştik çok önceden,» dedi biri acele acele yol üstüne.</p>

  <p>«Başka bir şey daha var; çağlayana ne dersiniz, orada yükselen koca buz yığınına? Oraya bir okul gezintisi yapılacak diye bir lâf döndü dolaştıydı sanırım. Unn kendi başına gitmiş olamaz mı oraya, gidip de kaybolmuş olamaz mı?»</p>

  <p>Teyze kesti bu sözü. «Ama bunu okul kaçakları yapar, değil mi? Unn gibileri değil.»</p>

  <p>«Peki onun gibileri ne yapar öyleyse?»</p>

  <p>«Hiç bir arkadaşı var mı?»</p>

  <p>«Hayır, yok. Hoşlanmaz öyle şeyden. Yalnız dün akşam bir arkadaşı vardı burada, Unn benim yanıma geleli, ilk kez.»</p>

  <p>«Yok canım? Dün mü? Kim o?»</p>

  <p>«Şuradaki canım, Siss. Bir bildiği var ama söylemek istemiyor. Bir şeyler konuştular gibime geliyor. Dün gece Siss evine gittikten sonra sorup öğrenebilirdim. Ama bir şeye yaramaz bu.»</p>

  <p>Teyze bitik bir halde kapının önünde kar altında duruyordu, bir yol gösterici olarak tümden yararsız. Ama hâlâ kalabalığın ortasındaydı.</p>

  <p>«Kar da yağacak zamanı buldu,» dedi teyze. «Tam zamanını buldu.»</p>

  <p>«Hep böyle olur,» dedi içlerinden biri umutsuz.</p>

  <p>«Hayır,» dedi teyze.</p>

  <p>Bütün evlerin lâmbaları yanık kaldı o gece. Yeni yağan kar ayaklar altında eziliyordu bütün patikalar boyunca ve yol aralarında. Fenerler, çalılıklar ve açık fundalıklar arasından karın içinde görülür görülmez pırıldıyordu. Seslenmeler yükseldi, fakat zifiri karanlığı delip de uzaklara ulaşamadı.</p>

  <p>«Sabahleyin ortalık aydınlanınca bir şey bulmak şansımız daha artar,» diye akıl verdi biri. Ama sabaha kadar bekleyemezlerdi.</p>

  <p>Siss bir ağaç yığını arasında kesildi. Fenerleri göremeyecek ve sesleri duyamayacak kadar uzaklaşmışlardı. Babası belli bir uzaklıktan kolluyordu onu, fakat o da hep kenarda durmaya dikkat etti. Birden gücü kuvveti kesilmişti ağaçların arasında, Unn’u düşünerek.</p>

  <p>Nerde Unn?</p>

  <p>«Hey dur!» diye bağırdı yakından biri, fakat Siss duymadı, bağırma çağırma arasında.</p>

  <p>Kesilmişti. Yorgunluktan değil, başka türlü bir çaresizlikten.</p>

  <p>Unn’a hiç bir şey olmamalıydı.</p>

  <p>Arkasında ayak sesleri duydu. Başını döndürdü ve fener ışıkları arasında, ona seslenen genç bir adam gördü; yüzünü gördü onun, bu yüzde içten bir neşe parlıyordu ona doğru; «Hey dur!»</p>

  <p>Korktu bu sesten. Ama şimdi yanına gelmişti.</p>

  <p>«Yo, kaçmak yok!» dedi. «Ne düşündüğünü biliyorum. Benden kaçamazsın.»</p>

  <p>Bir çift güçlü kol sarıverdi onu, Siss bu kolların aşırı bir neşe ile kendisini sıkı sıkı kucakladığını hissetti.</p>

  <p>«Seni bulacağımdan emindim. İçime doğmuştu bu.»</p>

  <p>Siss anlamıştı.</p>

  <p>«Ama ben değilim..»</p>

  <p>Adam güldü.</p>

  <p>«İnandır inandırabilirsen beni. Ama şunu söyleyeyim ki, çok uzatmışsın bu işi.»</p>

  <p>«Ben değilim diyorum size. Ben de Unn'u aramaya bakıyorum.»</p>

  <p>«Unn değil misin sen?» dedi yabancı, neşesi sönmüş. Cevap şaşırtıcı idi, ama Siss söylemek zorundaydı, «Hayır, ben Siss'im.»</p>

  <p>Güçlü kollar onu birden bırakınca Siss bir kütüğe düştü ve ötesi berisi yaralandı. Çocuk kızgın: «Buralarda budalaca dolaşıp durmasan iyi edersin. Herkes seni sanacak.» dedi.</p>

  <p>«Ben de sizinle geleyim öyleyse. Tanırım onu. Unn’u tanırım.»</p>

  <p>«Ya, tanır mısın?» dedi adam, daha nazik.</p>

  <p>Siss ona hiç de kızmış değildi:.</p>

  <p>«Bir yerin acıdı mı?»</p>

  <p>«Hayır hiç.»</p>

  <p>«Şey, yapmak istemezdim...ama görüyorum ki yaralanmışsınız.»</p>

  <p>Mutsuzluk ortasında küçük bir neşe.</p>

  <p>«Bizim bulmaya çalıştığımız kız gibi küçük bir kızsın sen, bu durumda herkesi şaşırtma. Gönül eğlendirmiyoruz burada. Hadi bakayım evine git şimdi,» dedi adam ve gene sert tavrını takındı.</p>

  <p>Siss küstahtı, yollarından çekilmesini istedikleri tatsız bir çocukmuş gibi konuşamazdı kimse onunla. Düşüncesizce dedi ki: «Unn’u tanıyan tek insan benim. Dün akşam beraberdim.»</p>

  <p>Bu söz etkilemiş miydi onu? Hayır. Adam biraz gönülsüz sordu: «Peki bir bildiğin var mı?»</p>

  <p>Siss ona baktı. Aralarındaki fenerin aydınlığında birbirlerinin gözlerini iyice görebiliyorlardı.Adam yusyuvarlak açtığı gözlerini yere dikti ve ayrılıp gitti.</p>

  <p>Siss böyle saçma bir şey söylediği için pişmandı. Hava gergindi. Bir anda kendi kurduğu tuzağa düşmüştü. Küçük kız Siss’in bir şeyler bildiği haberi şimşek gibi yayıldı.</p>

  <p>Dakikaların değeri vardı. Çok geçmeden güçlü bir el, kolunu yakaladı. Ama bu soğuk mermer bakışlı çocuk yabancı değildi, yüzünün taş kesilmiş olduğunu anladı, her zaman böyle değildi, bu akşam korkunçlaşmış ve taşlaşmış bir yüz..</p>

  <p>«Sen misin Siss? Benimle gel.»</p>

  <p>Siss uyuşuktu.</p>

  <p>«Ne istiyorsunuz?»</p>

  <p>«Eve gitmek gerek. Buralarda dolaşamazsın böyle. Ama başka bir şey de var,» dedi ve titretti onu.</p>

  <p>Eli kabaydı, zorluyordu onu kendisiyle gelmesi için.</p>

  <p>«Babam izin verdi bana, sizin haberiniz yok.» dedi karşı koyarak. «Yorulmuş da değilim.»</p>

  <p>«Haydi gel bakayım. Seninle biraz konuşmak istiyoruz bir kaçımız.»</p>

  <p>Olmaz! diye düşündü.</p>

  <p>Unn’u aramak için dışarı çıkanlardan iki kişinin yanına gelince adam bıraktı onu... Bunları tanıyordu Siss. Komşu köyden gelmişlerdi bunlar. Bunun ne demeye geldiğini o an anladı Siss.</p>

  <p>«Babam nerde?» diye sordu.</p>

  <p>«Baban mı, çok uzakta değil, bulacağım. Şimdi beni dinle Siss. Unn hakkında bir şeyler bildiğini söylemişsin. Dün akşam onunla beraberdim demişsin.»</p>

  <p>«Evet, beraberdim. Evine gitmiştim bir ara.»</p>

  <p>«Ne anlattı Unn?»</p>

  <p>«Ne...»</p>

  <p>«Unn hakkında ne biliyorsun?»</p>

  <p>Fenerin ışığında üç çift göz sert sert ona bakıyordu. Eskiden dostça idi bu gözler; şimdi ise taş gibi sert ve korku içindeydiler.</p>

  <p>Siss cevap vermedi.</p>

  <p>«Cevap vermen lâzım. Bu belki Unn’u ölümden kurtarabilir.»</p>

  <p>Siss durdu. «Olmaz!»</p>

  <p>«Unn hakkında bir bildiğin olduğunu söyledin değil mi?»</p>

  <p>«Böyle bir şey demedi. Bunun hakkında bir şey söylemedi.»</p>

  <p>«Bu demekle neyi anlatmak istiyorsun?»</p>

  <p>«Yani herhangi bir yere gitmek istediğini.»</p>

  <p>«Unn bir şey dediyse onu aramamıza yardımcı olabilir bu söz.»</p>

  <p>«Hayır, yardımcı olamaz.»</p>

  <p>«Unn ne dedi sana?»</p>

  <p>«Hiç.»</p>

  <p>«Bunun çok ciddi olduğunu anlıyor musun? Senin başına belâ kesilmek için sormuyoruz bunu, Unn'u bulmak için soruyoruz. Demişin ki...»</p>

  <p>«O kadarcıktı söylediğim.»</p>

  <p>«Sanmıyorum. Senin bir şeyler bildiğini anlıyorum. Ne dedi Unn?»</p>

  <p>«Anlatamam.»</p>

  <p>«Neden?»</p>

  <p>«Çünkü öyle bir şey değildi, onu söylemedi! Saklanacağına dair bir sözcük bile çıkmadı ağzından.»</p>

  <p>«Onu söylememiş olabilir, ama...»</p>

  <p>Siss bağırmaya başladı. «Bırakın beni.»</p>

  <p>Ötekiler birden durdular. Durum kötüleşiyordu.</p>

  <p>«Öyleyse git evine Siss. Yorulmuşun. Annen evdedir umarım.»</p>

  <p>«Yorgun değilim.İzin aldım ben. Burada kalmam lâzım.»</p>

  <p>«Öyle mi?»</p>

  <p>«Evet, sanırım öyle.»</p>

  <p>«Burada vaktimizi boşuna yitiremeyiz. Çok yazık ki bize bilgi vermiyorsun. Oysa söyleyeceklerin bize çok yardımcı olurdu.»</p>

  <p>Hayır, diye düşündü. Adamlar ayrıldılar ondan.</p>

  <p>Kafası bom boştu ve onun değildi sanki. Eve giden kestirme bir yol vardı, ama o bütün gece dışarıda kalmalıydı. Deminki gibi etrafta dolaşmaya başladı, önce fenerlerin yakınında ve sonra onu bir kere daha gizlemiş olan karanlıklarda. Bu sefer başka biri durdurdu onu. Siss’in orada bulunuşundan hiç şaşmamış gibiydi; çok meşguldü.</p>

  <p>«Sen misin Siss. Seninle bir şey konuşacağım. Ne dersin, Unn, çağlayanın içindeki buz dağına bakmaya gitmek istemiş olabilir mi?»</p>

  <p>«Bilmem.»</p>

  <p>«Okulca böyle bir gezinti yapma tasarıları var mıydı?»</p>

  <p>«Evet, vardı.»</p>

  <p>«Tek başına oraya gitmek istediğinden hiç söz etmedi mi sana? Kendi başına kalmak huyu vardı, bilirsin.»</p>

  <p>«Öyle bir şey demedi.»</p>

  <p>Bu o kadar önemli olmayabilirdi, adam çok tedbirliydi, ama Siss için bu, kabı taşıran son damla oldu. Başladı acı acı bağırmaya, kafa tutmaya, karın altında.</p>

  <p>«Hey Tanrım,» dedi adam. «Seni ağlatmak değildi niyetim.»</p>

  <p>«Oraya mı gidiyorsunuz?» Siss kesti ağlamasını.</p>

  <p>«Evet, gitmemiz lâzım, hem de gecikmeden. Son zamanlarda okulda konuşulduğuna göre. Olabilir ki,» dedi, «Unn oraya gitmeyi kafasına koydu, sonra yolunu kaybetti. Nehrin gölden ayrıldığı yerden kıyı kıyı gideceğiz.»</p>

  <p>«Ama sonra...»</p>

  <p>«Yardımın için sana teşekkür ederim Siss. Sen de artık evine gitsen çok iyi edersin.»</p>

  <p>«Olmaz, ben de sizinle nehre geliyorum.»</p>

  <p>«Hiç de korkun yok! Peki, bunu babanla konuşmalısın. Baban orada galiba.»</p>

  <p>Evet, babası oradaydı, ötekiler gibi, güçlü ve sağlam.</p>

  <p>«Ben de gelmek istiyorum. Olur dedinizdi.»</p>

  <p>«O kadar uzağa olmaz.»</p>

  <p>«Yürümeye dayanırım ben de ötekiler gibi,» dedi bağırarak, iş üstünde ve gergin kalabalığın içinde... yola çıkmaya hazır vücudunun gerildiğini duydu.</p>

  <p>«Bahse girerim yürür,» dedi onun böyle istekli ve ateşli olduğunu görüp hoşlanan biri.</p>

  <p>Siss’in o andaki durumunu gören baba, ona olmaz demeye cesaret edemedi.</p>

  <p>«Peki, peki, doğrudur belki de, dayanabilirsin bu işe. Bir yerden annene telefon edeyim. Evde seni bekliyor.»</p>

  <div>
    <br/>
  </div>

  <p>Gölkenarı boyunca nehrin atlbaşına doğru yola koyuldu büyük bir kalabalık. Yürürken açılıyorlardı, ama birbirleriyle bağlantıyı kaybetmemeye dikkat ediyorlardı. Şimdi kar biraz hafiflemişti, ama durmadan yüzlerine vuruyordu ve şimdiden toprağı o kadar kalın bir tabaka halinde örtmüştü ki, yürümeyi güçleştiriyordu. Siss buna dikkat bile etmedi, içi dip diri bir cesaretle doluydu.</p>

  <p>Hemen hepsinde fener vardı. Nehre doğru tepecikler ve burunlar üzerinde parlayan ve titreyen büyük, dalgalı bir ışık parçası gibiydiler. Çok garip bir görünümdü bu, bunun ortasında yürümek de çok garipti. Siss dip diri bir cesaretle doluydu.</p>

  <p>Göl, karla örtülü beyaz bir ova gibi, gecenin içinde kıvrılıp gidiyordu. Buz, granit gibi sağlamdı, bu yüzden orada hiç bir şey geçmiş olamazdı. Unn’un bu kaskatı buz ovasını geçmiş olabileceğini akıllarına bile getiremiyorlardı.</p>

  <p>Tutturmuş gidiyorlardı. Siss, babasının yanından ayrılmamaya çalışıyordu, çünkü onu da yanlarına almaya razı olmuşlardı.</p>

  <div>
    <br/>
  </div>

  <p>Nehrin alt başına vardılar, ve açık, kara suyun sessiz sessiz buzun kenarı altından aktığı yere ışık tuttular. Kara suyu yakından incelediler; korkunçtu. Buz sarayını oradan göremezlerdi. Çağlayan daha çok aşağıdaydı, duyulacak mesafe dışındaydı.</p>

  <p>Su dipten, gürültüsüzce akıyordu. Kalabalık ikiye ayrıldı ve nehrin iki yanından yürümelerine, araştırmalarına devam ettiler.</p>

  <p>Şimdi kar gene yoğunlaşmıştı. Fenerlerin camlarına yapışıp ışığı zayıflatması sıkıcı oluyordu. Buna sinirlenen ve kızan bir genç, ağzının kenarlarından bembeyaz dişlerini göstererek hırladı asap bozucu kara: «Dur be!»</p>

  <p>Der demez de durdu kar. Sanki birden torbası boşalmış gibi kesiliverdi. Çocuk irkildi ve şaşırdı, birinin gözüne çarptım mı diye çarçabuk bir göz attı çevresine. Kimse farkında değildi.</p>

  <p>Artık kar havayı doldurmuyordu... Gecenin ne kocaman, ne sessiz olduğunu ilk kez görüyorlardı şimdi. Siss, buzun altından gürültüsüzce akan suyun yanında durdu. Orada hiç bir şey gizlenemez ve yitemezdi. Düşünme bunu.</p>

  <p>Nehrin iki kenarı boyunca, kumluktan, tepeciklerin ardından aşağı doğru gitmeye başladılar. Toprak bayırlaştı derken, nehir çağıldamaya başladı.</p>

  <p>Haydi! Çalıların, taşların arasına atıldılar. Ama dikkatli bakmak zorundaydılar da.</p>

  <p>Dalga dalga fener alayı, kenarı kalın buzdan süslerle parıldayan nehrin iki yanından ilerliyordu. Aralarındaki su karaydı. Fenerlerin hafif aydınlığı daha ötelere erişemiyordu. Buradan ötesi derin bir meçhuldü. Çağlayanın çok aşağılardan gelen sesini duyuyorlardı.</p>

  <p>Nehrin iki kıyısında hiç bir şey bulamadılar.</p>

  <p>Bundan başka ne bekliyorduk ki, fakat hâlâ.., her aramada böyle olur işte.</p>

  <div>
    <br/>
  </div>

  <p>Aşağı ilk inen bağırdı: «Gelin bakın!»</p>

  <p>Birden hepsi gördüler onu. Siss gördü birden. Güzün o denli çok konuşulan çağlayanlara gitmeye oradakilerden hiç birinin vakti olmamıştı, buz sarayı ancak son günlerde böylesine büyümüştü. Bütün don süresi boyunca su yavaş yavaş, bu sarayı kurmak için geniş bir alan kazanmıştı. Ellerindeki fenerleri bu yontulaşmış çağlayana kaldırdılar, karşılarındaki görünüm ile vurulmuşa dönerek.</p>

  <p>Siss onlara, saraya, karanlığa ve fenerlere baktı... Bu yolculuğu unutamazdı hiç bir zaman.</p>

  <p>Kalabalık, pürüzlü, çıkıntılı buzun üstünden kayarak, bulabildikleri her yarığı fenerleriyle aydınlatarak, çağlayanın iki yanındaki bayırdan aşağı inmeye başladı.</p>

  <p>Bu belli belirsiz aydınlık içinde saray iki kat daha büyüktü. Çağlayan çok yüksekti, ve su yerden ta yukarıya değin donup kalmıştı. Fenerlerini ince ve parlak yanallara tuttular. Kaskatı ve örtüktü; kar tutunacak bir yer bulamamış ve tabanı tepeleme doldurmuştu. Ama yukarıda, sivri tepelerin ve kubbelerin arasındaki çukurları bir örtü ile kapamıştı. Fener aydınlığı ancak kısacık bir alanda dalgalandı; daha ötedeki buz duvarlar karanlıkta kurşuniye çalıyordu. İçerde çok derinde, kendi kendini kapamış olan nehir, gözdağı veren yabanıl bir hayvan gibi kükrüyordu.</p>

  <p>Fakat saray karanlık ve ölüydü, içinden hiç bir ışık sızmıyordu. Köylüler içerdeki odaların durumunu göremiyorlardı, fenerlerinin aydınlığı daha öteye erişemiyordu. Ama gene de büyülenmişti hepsi.</p>

  <p>Kayalara çarpıp köpüğe dönüşerek ve sonra gene köpük ve serpinti halinde kulelerin ve duvarların altından çıkarak sarayda kükrüyordu su, bir araya geliyor ve gene o eski gücü ile akıp gidiyordu. Bu kaskatı kesilmiş kış gecesi ne kadar uzağa, kim bilir!</p>

  <p>Saraydan, nehirden ve bu uçsuz bucaksızlıktan başka bir şeyler yoktu görünürde.</p>

  <p>Saray kapalıydı.</p>

  <p>Yılgınlık geldi mi herkesin üstüne diye baktı Siss. Hayır. Kimsede öyle bir şey görünmüyordu.Bu, herkesin teker teker neyi bulmak istediğine bağlıydı. Her şey kesin olarak buna bağlıydı.</p>

  <p>Fakat herkes duruyordu öyle.</p>

  <p>Gerçekten de ne olmuştu?</p>

  <p>Şimdi kimsenin Siss’i merak ettiği yoktu. Onu babası ile bırakmışlar, bir şey sormuyorlardı. Sadece aramaya devam ediyorlardı. Buz kitlesinin içine hiç biri bundan daha fazla giremiyordu. Karda iki yandan gelerek kulelerin üstünde buluşmuşlar, çağlayanın gürültüsünden ötürü bağırarak birbirlerine öğütler veriyorlardı.</p>

  <p>Biri haykırdı: «burada bir kapı var galiba!»</p>

  <p>O yere koşuştular. Yeşil duvarlar arasında nerdeyse gizli bir kapıydı bu. İki ufak tefek adam, bir feneri yukarı kaldırarak, kendilerine zar zor yol açtılar.</p>

  <p>Hiç bir şey yoktu orada. Sadece, dışarıdakinden çok daha soğuk, buz gibi bir hava ikisini de iliklerine kadar dondurmuştu. Dışarısı ılımandı şimdi. Başka hiç bir çıkışı olmayan bir buz odası. Ardında çalkalanıp duran, kör, bitimsiz kükreyiş.</p>

  <p>Gümbür gümbür öten odanın içinde, burada bir şey yok, diye bağırdılar birbirlerine. Sonra feneri bir kez daha tuttular oraya buraya, ve kenarlarından suyun çağıldayarak aktığını, ancak bir elin sığabileceği dar bir çatlak buldular.</p>

  <p>Bir şey yoktu.</p>

  <p>Sonra dışarı, ötekilerin yanına gelerek, «Hiç bir şey yok,» diye bildirdiler.</p>

  <p>«Ne olacaktı!»</p>

  <p>Havaya yükselen buz yapıya çaresizlik içinde bakıyorlardı. Yüzleri ciddiydi bu gece. Kafile başkanlığını üzerine alan dedi ki: «Bu kadarla işimiz bitmez.»</p>

  <p>Ötekiler bunun ne demek olduğunu anlıyamadılar. Bunun altında bir şey var diye düşünmek zorunda kaldılar hepsi de. Siss babasına baktı. Babası değildi onları yöneten, gelenlerden biriydi o.</p>

  <p>Ama kalabalık arasından biri Siss’in yanına geldi birden. Siss biraz yorgundu, evet, gerçekten çok yorgundu, ama heyecanı yorgunluğunu unutturmuştu ona. Korku ile adama baktı: sorular başlıyacaktı gene.</p>

  <p>«Unn buraya geleceğini söyledi mi?»</p>

  <p>«Hayır.»</p>

  <p>Babası geldi yanlarına ve sert sert dedi ki: «Yeter artık! Daha fazla sıkmıyalım Siss’i.»</p>

  <p>Kafile başkanı olan da geldi ve adama kestirmeden ve kesin dedi ki: «Siss bize bütün bildiklerini söyledi.»</p>

  <p>«Ben de öyle sanırım,» dedi baba.</p>

  <p>«Affedersiniz,» dedi öteki, çekilerek. «Sıkmak istemedim.»</p>

  <p>Siss onlara minnetle baktı. Kafile başkam, «Bir daha gezeceğiz,» dedi, «O kadar çok yarık, çukur var ki, birinden birine düşmüş olabilir... eğer buraya geldiyse elbet, ve inmeye kalktıysa.»</p>

  <p>Kimse karşı koymadı bu öneriye. Çalışmaya başladılar. Bu garip buz sarayı öylesine korkunç bir büyü yayıyordu, ve oradakiler buna öylesine açıktılar ki, gönülden bırakıyorlardı kendilerini bağlanmaya.</p>

  <p>Arama gene başladı.</p>

  <p>Siss bir kez daha durdu ve buz sarayına heyecanla baktı. Arayıcılar buz sarayına her yandan yaklaşmaya başladılar. Buzdan süsler ve sivri kuleler arasındaki karışık girintilere fenerler uzatılıyordu. Sıradan bir saray değildi bu; aydınlık dışarıdan gelse bile, bir şölen için hazırlanmış bir saraya benziyordu.</p>

  <p>Siss doya doya seyretti bu gece sahnesini, coşku içinde, onu da yanlarına aldıkları için coşku içinde ve Unn’u düşünerek sarsıntı içinde. Biraz ağladı; ama kimse görmedi; kendini tutamıyordu.</p>

  <p>Ne olursa olsun dayanacağım diye düşündü. buradan geri dönmüyorlardı. Nehri, öteki donmuş gölün alıp yuttuğu yere değin saraydan başlayarak izliyeceklerdi. Orası öyle pek uzak değildi; çağlayan tam iki büyük gölün arasına düşüyordu.</p>

  <p>Aramaya devam ettiler. Yanlarında ışık ve yaşam vardı. Bilmedikleri bir kaleyi ziyaret ediyorlardı, ve ölüm kalesi gibi görünüyordu bu. İçlerinden biri elindeki sopa ile duvara vuracak olsa, bu duvarın kaya gibi sert olduğu anlaşılıyordu. Vuruş geri tepiyor ve vuranın kollarında titriyordu. Kırılan, açılan bir şey yoktu. Vuruyorlardı gene de.</p>
</body>
</html>