<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="VII ">VII</h2>

  <h2 title="VII ">UNN SİLİNİP GİTMİŞ OLAMAZ</h2>

  <p>Unn böyle silinip gitmiş olamazdı. Siss’in yatak odasında olan bir şeydi bu. Yürekten gelen söz orada doğdu.</p>

  <p>Bir hafta sonra Siss kalkacak duruma geldi. Pencere camlarına karın vurması ile geçen bir hafta ve uykusuz saatlerle dolu geceler. Hiç görülmemişti böylesi kar, çünkü Unn ile ilgili her şey karın altında kalmıştı. Silinmiş gitmişti. Unn’un bütün bütün yittiğini, aramanın boşuna olduğunu dirençle belirtiyordu kar.</p>

  <p>Derken var gücü ve hızı ile direnme ayaklandı. Derken verilen sözler doğdu. Arama taramanın hiç de tavsamadığını duyduğu zaman doğdu bu sözler; her şeyin boşuna olduğu anlaşılınca.</p>

  <p>Yitmiş olamazdı Unn. Yitemezdi. Siss bunu kendi odasında kararlaştırıyordu.</p>

  <p>Artık kimse gelip de onu, sorgu üstüne sorgu rahatsız etmiyordu. Anlaşılan birileri son verdirmişlerdi bu işe. Siss Teyze'yi gidip görmekten korkuyordu. Ama kalkar kalkmaz gitmeliydi, yapacağı ilk iş buydu.</p>

  <p>Belki de Teyze gelir. Siss’i sorguya çeker diye beklediler ama böyle bir şey olmayınca içleri rahat etti. Kadından hiç ses çıkmıyordu. Gene de kalkmasına müsaade edilir edilmez Siss gitmeliydi oraya, böyle dediler ona.</p>

  <div>
    <br/>
  </div>

  <p>Kızın ateş içinde yattığı gecelerden kalma parlak imge şuydu: Unn yitmemiş, ölmemiş, orada duruyor, hani odasında o zaman durduğu gibi.</p>

  <p>Merhaba Siss!</p>

  <div>
    <br/>
  </div>

  <p>Derken Siss kalktı. Ertesi gün okula gidecekti gene ve bundan korkuyordu. Bugün Teyze’ye gidecek, tek başına kalan Teyze’ye. Onu bundan alıkoyacak bir şey yoktu. Evden çıktı.</p>

  <p>Parlak bir kış günü. Anne, ben de seninle geleyim mi, diye sordu tedbirli davranarak. Oraya gitmek bir çok bakımlardan sakıncalı olabilirdi. Siss’i tek başına yollamaya pek de güvenemiyor gibiydi anne.</p>

  <p>«Hayır, olmaz,» dedi Siss, acele acele.</p>

  <p>«Neden olmasın?»</p>

  <p>«Benimle kimse gelemez.»</p>

  <p>Derken baba karıştı lâfa. «Bugün annen de seninle gelirse iyi olur Siss. Unutuyor musun, ötekiler sana onu bunu sorduklarında nasıldı?»</p>

  <p>Anne, «Unn için soracak sana,» dedi.</p>

  <p>«Hayır.»</p>

  <p>«Soracak, her şeyi soracak. Unn sana bir şeyler anlatmış olabilir diye. Ama yanında biri bulunursa', o kadar çok sormaz.»</p>

  <p>«Benimle kimse gelemez,» dedi Siss korku içinde.</p>

  <p>«Peki öyleyse, madem diretiyorsun,» dediler,kabul ettiler. «İstediğin gibi olsun.»</p>

  <p>Siss, annesi ile birlikte gitmesi gerektiğini biliyordu. Anası babası bundan üzgündüler. Ama Siss’in Teyze ile yalnız kalmak zorunda olduğunu bilmiyorlardı.</p>

  <p></p>

  <div>
    <br/>
  </div>

  <p>Acele gitmeye başladı ıssız eve. Evin çevresindeki ağaçlar, karın ağırlığı ile eğilmişlerdi. Boş gibiydi ev, ama bahçe yolu kardan temizlenmişti. Bu işi bir erkek yapmıştı her halde, Teyze bunca güzel temizleyemezdi karı. Öteki beriki ilgilenmişler ve gelip kadının yolunu açmışlardı. Belki de yalnız başına değildi. Siss, korku içinde, girdi.</p>

  <p>Teyze yalnızdı.</p>

  <p>Siss kapıyı açar açmaz, «Ah, sen misin?» dedi. «Ne iyi ettin de geldin, İyileştin mi? Nehre gittikten, sonra hastalanmışsın diye duydum.»</p>

  <p>«İyiyim şimdi. Yarın okula gidiyorum.»</p>

  <p>İçinde korkudan hiç bir iz kalmadığını anladı birden. Korkunun yerini, orada oturmaktan duyduğu rahatlık ve güven almıştı.</p>

  <p>Teyze sürdürdü sözlerini: «Gelemeyişinin nedenini biliyorum. Gelemezdin çünkü. Yoksa gelmekten korktuğun için değil, kabalık olur diye düşündüğünden de değil. Ama ben hep seni bekledim.»</p>

  <p>Siss cevap vermedi.</p>

  <p>Teyze onu kısa bir süre yalnız bıraktı. Sonra geldi ve onun yanına oturdu.</p>

  <p>«Belki de bana Unn hakkında sormak istediklerin vardır,» dedi. «İstersen sorabilirsin.»</p>

  <p>«Ne?» dedi Siss, kendine sorulacak sorulara hazır bir durumda.</p>

  <p>«En çok sormak istediğin ne?»</p>

  <p>«Hiç,» dedi Siss.</p>

  <p>«Bu kadar gizli mi?» diye sordu Teyze ve Siss hiç anlamadı onu.</p>

  <p>Sonra bağırdı: «Artık aramıyorlar mı onu?»</p>

  <p>«Her gün çıkacaklar, ama...»</p>

  <p>Teyze buna inanmıyor muydu artık? Sesi biraz garip geldi kıza.</p>

  <p>«İçeri bakmak istemez miydin?»</p>

  <p>«Evet.»</p>

  <p>Teyze küçük yatak odasının kapısını açtı. Siss, her şey eskisi gibi yerli yerinde mi diye bir göz attı içeri. Ayna, sandalye, yatak, rafın üstündeki albüm. Oradaydı albüm. Elbette böyle olacaktı. Çok geçmemişti ki Unn'un...</p>

  <p>Ama burada hiç bir şeye dokunulmamalı diye düşündü. Unn dönünceye kadar olduğu gibi kalmalı burası.</p>

  <p>Teyze, «Buyur, sandalyaya otur,» dedi.</p>

  <p>Siss sandalyeye oturdu, geçen akşamki gibi. Teyze de yatağın kenarına oturdu, çok tuhaf bir durumdu bu. Derken Siss boşandı: «Unn niçin böyle?»</p>

  <p>Teyze, «Ya nasıl olmalıydı?» diye sordu, üzgün.</p>

  <p>Unn yaşıyormuş gibi konuşmaya dikkat ediyorlardı.</p>

  <p>Siss karşı koyarak cevap verdi: «İyi kızdır Unn.»</p>

  <p>«Evet, öyledir, geçen akşam da mutlu değil miydi?»</p>

  <p>«Yalnızca mutlu değildi,» dedi Siss, unutarak.</p>

  <p>«Geçen ilkyaz annesini yitirmesinden önce Unn'u tanımıyordum,» dedi Teyze. «Elbette görmüştüm,ama iyi tanımıyordum onu. Ve sen benden de az tanıyorsun değil mi Siss. Annesi öleli az olmuş bir kız mutlu olamaz çabucak.»</p>

  <p>«Başka şeyler de vardı.»</p>

  <p>Bunu söylerken irkildi Siss. Ama çok geçti artık. Tehlikeliydi oradaki durumu.</p>

  <p>«Öyle mi?» dedi Teyze, ilgisiz.</p>

  <p>Siss düzeltmeye kalktı o an. «Bir şey bildiğim yok. Bunun üstüne hiç bir şey anlatmadı bana.«</p>

  <p>İşte gene... içinden çıkamadığı kaçınılmaz döngüye düşmüştü gene. Teyze yanına geldi. Siss sıkkın ve sinirliydi. Unn’un Siss’e söyleyip sevgili teyzesinden sakladığı neydi?</p>

  <p>Teyze başında durdu Siss’in ve dedi ki: «Buraya gelip beni bitkin bırakıncaya kadar sordular da sordular Siss. Unn’la ilgili ne varsa sordular. Sana da sorduklarını biliyorum. Sordular, çünkü başka yapacak bir şey yoktu.»</p>

  <p>Durdu. Siss sinirliydi. Teyze bu konuyu kesmek gerektiğini anlamıştı; kız geldiyse... Tutmalı idi kendisini. «Benim de sorup durmamı bağışlamalısın, ama ben teyzesiyim Unn'un... ve sanırım arada fark var. Görüyorsun ki, Unn üstüne ben de herkesin bildiğinden ya da bilir göründüğünden fazla bir şey bilmiyorum. Bana hiç bir şey anlatmadı, anlatmazdı. Sana o akşam özel bir şey söyledi mi Unn?»-</p>

  <p>«Hayır.»</p>

  <p>Teyze baktı ona. Siss sert sert çevirdi gözlerini. Teyze vazgeçti.</p>

  <p>«Yo, senin de bizim bildiğimizden fazla bir şey bildiğin yok elbet. Seni daha ilk görüşünde bu çeşit şeyleri anlatması olası değil hiç de.»</p>

  <p>«Değil ya,» dedi Siss, şimdi artık sarsılmamaya kararlıydı.</p>

  <p>Sonra, «Peki ama, Unn gelmez mi dersiniz?» diye sordu düşünmeden, irkildi ve pişman oldu.</p>

  <p>«Sorma bunu Siss.»</p>

  <p>«Peki.»</p>

  <p>Ama gene de bir cevap verdi onun sorularına.</p>

  <p>«Onu da düşündüğümü tahmin edebilirsin. Unn dönmezse satacağım bu evi ve gideceğim. Burada kalabileceğimi sanmıyorum... Gerçi Unn ancak altı aydır yanımdaydı ama...»</p>

  <p>«Neyse, neyse,» diye ekledi. «Bunu konuşmayalım. Unn dönmeyecek demek değildir bu, çünkü böyle bir şey yapmadı şimdiye değin. Bu odada hiç bir şey değişmeyecek, üzülme.»</p>

  <p>Bunu nereden bildi, diye düşündü Siss.</p>

  <p>«Eve dönmeliyim,» dedi acele.</p>

  <p>«Evet, elbet gitmen gerek. Buraya geldiğin için teşekkür ederim.»</p>

  <p>Benim bir şeyler bildiğimi düşünüyor. Bir daha gelmeyeceğim buraya.</p>

  <p>Teyze, her zaman olduğu gibi, şefkatli ve sakindi.</p>

  <p>Siss acele eve döndü. Böylece iyi bir iş olup bitmişti.</p>
</body>
</html>