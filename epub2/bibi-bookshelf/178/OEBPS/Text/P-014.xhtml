<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="XIV ">XIV</h2>

  <h2 title="XIV ">MARTTA BİR GÖRÜNTÜ</h2>

  <p>Bütün o kış ortası havasından sonra mart geldi: açık göğü ile. Artık sabahlar daha erkendi, parlak ve buz gibi. Kar yığınları katılaşmıştı; kayak için bire bir. Kayak gezintilerinin zamanı idi bu dönem; buz sarayına yapılan gezilerin günü. Martın sonuydu şimdi.</p>

  <p>Cumartesi günü evlere dağılmadan önce sınıf bir kayak gezintisi yapmayı kararlaştırdı. Pazar sabahı gideceklerdi. Bu gezinti olağanüstü bir özellik, de taşıyordu. Çünkü Siss geliyordu onlarla..</p>

  <div>
    <br/>
  </div>

  <p>Siss’i kandırmayı kararlaştırmışlardı. Aralarından üçü yanına gittiler onun.</p>

  <p>«Sen de bizimle gel Siss, bu seferlik.»</p>

  <p>Onun en sevdiği üç arkadaştı, bunlar..</p>

  <p>«Hayır, olmaz,» dedi.</p>

  <p></p>

  <p>O üç kişiydi gelenler. Arkadaşları kimi göndereceklerini biliyorlardı.</p>

  <p>İlk hayırda dön geri etmediler.</p>

  <p>«Gel bizimle Siss. Kırma bizi. Biz sana bir şey yapmadık ki...»</p>

  <p>Siss’e karşı güçlü bir akım vardı. O ise buz sarayına tek başına gitmeye niyetliydi, ama...</p>

  <p>O üç kişiden, Siss’in inatçı olduğunu bilen biri, bir adım daha attı ve yumuşak bir sesle, «Siss, senin de bizimle gelmeni istiyoruz,» dedi.</p>

  <p>«Siss» diye tekrarladı, daha da yumuşak bir sesle, kandırıcı, tehlikeli bir silâh gibi kullanarak sesini. Ötekiler bu sözlerin etkisini daha da arttırarak, put gibi durmuş bakıyorlardı.</p>

  <p>Ve çok güçlüydüler. Verilen söz bir yana bırakıldı. Siss, kendisini kandırmaya çalışanlara, insanın cevap verirken kullandığı ve onu kandırmaya çalışanın ki gibi korkutucu bir sesle: «Peki, geliyorum», dedi, «ama gelirsem buz sarayına gideceğiz.»</p>

  <p>Üçü de neşelendiler: «Hah, şimdi yola geldin.»</p>

  <p>Siss, yalnız kalınca bir suçluluk duygusuna kapıldı. Fakat annesi ile babası, kızlarındaki üzüntünün bu nedenden ötürü olduğunu anlayınca sevindiler.</p>

  <p>Sabahleyin toplandılar ve gürültü patırtı içinde yola koyuldular. Soğuk, açık bir sabahtı, olabileceği en iyi zamanındaki gibi sıkılaşmış toprağın üstünde kar gevşekti biraz. Çağlayandan öteye gidecekleri için herkes memnundu ve Siss de aralarında olduğundan genel bir sevinç vardı. Siss onların dostluğunu biliyordu; yeni karla örtülü buz tabakası üstündeki kayaklar gibi ayakta tutuyordu bu dostluk neşesini.</p>

  <p>Herkes olması gerektiği ve olmaması gerektiği gibiydi.</p>

  <p>Açılmış bir yolu izleyerek çağlayanın tam altındaki nehre vardılar. Burada büyük sessiz göller vardı, buz katılaşmıştı, isterseniz üstünden geçebilirdiniz. Çağlayan gürlüyordu sessizlik içinde; oraya değin gittiler.</p>

  <p>Hepsi de buz sarayını kış içinde bir ya da iki kez görmüşlerdi, bu yüzden şaşırtmıyordu onları... Ama korkunç ve esrarlı yükseliyordu üstlerinde. Pırıl pırıldı şimdi ve kar yoktu yüzeyinde. Mart güneşi bugün onu erken erken aydınlatmanın yolunu bulmuştu. Ve buzun çeşitli biçimleri üzerinde oynuyordu.</p>

  <p>İyi kalbli çocuklar, o sakıncalı konu üstüne Siss’e hiç bir şey açmamayı akıllarından çıkarmadılar. Siss de bunu anladı ve hem güvenlik duydu, hem sıkıntı. Yeniden karşılaştığı bu yerin görünümü, gizliden gizli karma karışık ediyordu içini. O gece kendisi ile saray arasında bağ kurmuşlardı insanlar; geride kalmalı ve ötekilerden burada ayrılmalı idi.</p>

  <p>Sesi gittikçe yükselen çağlayanın kükreyişini dinleyerek, saraya doya doya baktılar... Ve sonra yola koyulmaya hazırlandılar.</p>

  <p>Siss put gibi kaldı. Çocukların korktukları şey olmuştu işte. Onlara, belki de Siss’i hiç kandıramadıkları kuşkusu geldi. Onun bir şey söylemesini bekleyerek duruyorlardı.</p>

  <p>«Bakın,» dedi Siss, «buradan öteye gideceğimi hiç sanmıyorum. Ben gerçekte yalnızca buraya gelmek istemiştim.»</p>

  <p>«Neden?» diye sordu biri. Ama Siss’i gelmeye kandıran üç kişiden biri atıldı o an: «Karar Siss’indir. Eğer daha gelmek istemiyorsa, biz karışamayız buna.»</p>

  <p>«Hayır, buradan döneceğim,» dedi Siss, diretmek istediği zaman hep takındığı tavırla.</p>

  <p>«Biz de döneceğiz,» dediler içtenlikle.</p>

  <p>Siss’in canı sıkkındı. «Yo, dönmeyeceksiniz elbet. Ne olur! Tasarladığınız gibi gitseniz olmaz mı? Burada biraz tek başıma kalmak isterdim.»</p>

  <p>Ötekilerin başları eğildi. Bu yüzlerde, biz de seninle kalamaz mıyız, sözleri yazılı idi açıkça. Burada tek başına kalmak istediğini söylerken takındığı vakur davranış, ötekilere, bütün kış Siss’in içinde bulunduğu hali düşündürdü. Bu onları durdurdu ve susturdu.</p>

  <p>Siss yüzlerinden okudu, günün tadı kaçmıştı, ama ona karşı bu ilgi sürüp gittikçe yapacak bir şey yoktu. Çok geçti artık, verdiği söz bir... duvar gibi dikilivermişti içinde.</p>

  <p>«Bugün artık bizimle beraber olmak istemiyor musun daha?»</p>

  <p>«Hayır, istemiyorum. Anlamıyorsunuz, biliyorum, söz verdiğim bir şey bu.» dedi onları irkilterek.</p>

  <p>Ötekiler de bu sözün, Unn’a verilmiş bir söz olduğunu anladılar, aşağı yukarı. Ve hiç biri bilmiyordu Unn'un yaşayıp yaşamadığını. Böyle olunca da durum korkunçlaşıyordu. Bütün tartışmayı durdurdu bu.</p>

  <p>«Ben evin yolunu bulurum, biliyorsunuz. Kendi izlerimizden dönerim.»</p>

  <p>O böyle olağan konuşunca, ötekiler de seslerini buldular ve cevap verdiler ona, giderek tartıştılar da.</p>

  <p>«Evet, orası öyle,» dediler, «ama sorun bu değil.»</p>

  <p>«Bütün kış duvarın dibinde durdun» demeyi göze aldı içlerinden biri.</p>

  <p>«Biz de her şey eskisi gibi olacak diye düşündüktü.»</p>

  <p>«Ben sizden önce dönerim eve,» dedi Siss, sorunu tartışmak istemiyordu.</p>

  <p>«Evet, ama biz her şey eskisi gibi olacak diye düşündüktü, anlıyorsun.»</p>

  <p>«Devam et istersen, ama böyle konuşma,» dedi Siss yalvararak.</p>

  <p>Ona baktılar, ve sonra birer birer bayırdan aşağı kaymaya başladılar. Derken aşağıda küçük bir düzlükte buluştular, sanki bir toplantı yaptılar orada, ve arkasından, sıkıca kenetli bir küme içinde yaylanıp gittiler.</p>

  <p>Siss, utangaç ve mutsuz, uçan kayakları ile geriye, çağlayana ve buz duvarına döndü. Çağlayanın sesi, çağıran bir ses gibi çekti onu.</p>

  <p>O geceki insanların anısı. Burada sanki beklenmeyen bir şey olacakmış gibi nasıl da sabırla kalmışlardı o gece. Çünkü burada bir şeyler geçtiğine inanmışlardı. İnsanın tümden şaşkına döndüğü zaman gidecek başka yer yoktu.</p>

  <p>Tekrarladı bu düşünceyi: Ben tümden şaşırmışım. Bu çeşit sözler, anlamı bilinmeden söylenir günde birkaç kez.</p>

  <p>Utangaç ve mutsuz, arkadaşlarından ayrılmış ve doğru bu kükreyişe, doğru bu buz duvarına gelmişti.</p>

  <p>Hangi açıdan bakarsanız bakın, ürkütecek kadar yüksek ve garipti buz sarayı. Parlak ve kıvılcım kıvılcım, kardan soyunmuş ve içinde yaşadığı yumuşak mart havasının ortasında soğuk bir çemberle çevrili. Nehir, kara ve derin, buzun altından tıkıyor, hızını dibe çekerek ve koparabildiği her şeyi alıp sürükleyerek.</p>

  <p>Siss uzun süre kaldı orada. O gece arayıcılar, oradan ayrılmadan önce, tam o kasvetli türkü başlamadan önce yaptıkları gibi, kalmak istedi. Onlar parıldayan fener aydınlığında, sanki yitik kız karşılarına çıkacak da, aranıp bulunacak bir şey yok burada diyecekmiş gibi bekliyorlardı. Siss böyle bir şeye inanamazdı.</p>

  <p>O sırada büyük bir kuş geçti, kızın gözünü alarak ve derdemez yitti gitti.</p>

  <p>Burada aranacak hiç bir şey yok, bulunacak hiç bir şey.</p>

  <p>Kalmaya karar verdi. Kayakları çıkardı ve katılaşmış kar üzerinde, buz duvarı boyunca yürümeye başladı. Tek başına buz sarayı büyüleyici idi yeterince, yalnız dış görünüş bakımından değil, kendi kendini kurması bakımından da. Şimdi tümü ile yoğun ve güçlüydü. Ta tepeye değin gitmeye karar verdi Siss. Oraya tırmanmaya, ille orada olmaya.</p>

  <p>Oraya vardığında buzdan biçimlerin karışıklığına baktı. Kardan arınmıştı tümü ile. Çekine çekine kendisini bıraktı kaygan buzun üstünden aşağı, ta hendeklerin dibine değin, pek de sağlam olmayabilir diye yarı korkarak... Ve şu kemiren düşünce ile: Belki de böyle olmuştu, tam böyle olmuştu, kim bilir?</p>

  <p>Utangaç ayrılmıştı arkadaşlarından işte. Utanıyordu, çünkü onlarla gitmekle bir şeye ihanet etmişti nasılsa, kandırıcı gözler, dost dudaklar ve bir küçük kayak gezintisi uğruna unutmuştu verdiği sözü. Hayır, bir kayak gezintisi için değil, daha çok onlarla bir arada olması için direnilmişti, karşı koymak çok güç olmuştu gittikçe. Güçsüz kalıncaya değin direnmişti Siss.</p>

  <p>Tepenin ve o birbiri içine geçmiş buz kubbenin üzerinde duyguları karmakarışıktı Siss’in. Hendekler boyunca ve yarıkların içinden kaydı, sonunda düz bir kaya çıkıntısının üstüne, ta kenarına geldi, şimdi güneşle ve duvarlarla karşı karşıya idi. Bulunduğu yerin neresi olduğunu hesaplamakta kafası karışmıştı. Saydam ve katı buzdan bir oyuğa girmişti kayarak. Oyuğun üstünde güneş parlıyor ve yüzlerce çeşit biçim yansıtıyordu.</p>

  <p>Siss haykırdı birden: Unn oradaydı! Tam önünde, buz duvarın arasından bakıyordu.</p>

  <p>Bir ışık parlayışında Unn’u gördüğünü sandı, buzun ta dibinde.</p>

  <p>Güçlü mart güneşi tam onun üzerinde parlıyordu, apaydınlık bir ayla ortasındaydı, bütün renkli parlak çizgiler ve ışınlar, görülmemiş güller, buz gülleri ve buz süsleri, sanki büyük bir şenlik için, donanmıştı.</p>

  <p>Siss, vücudu donup kalmış, bütün bunları gördü. Davranmaya ve ilk haykırışından daha üstün bir çığlık koparmaya güçlü bulmadı kendini bir an için. Bir görüntü karşısında olduğunu anladı. Böyle görüntülerle karşılaşmış olanlardan çok duymuştu bunu. İşte şimdi o da onlardan biriydi. Bir görüntü idi bu karşısındaki, Unn görünüyordu gözüne.</p>

  <p>Görüntü silinmiyordu, öyle gibi geliyordu ona: “Buzun içinde kımıltısız duruyordu...Fakat bakmak Siss’i çok etkiliyordu.Bir sanrı gibi gelmişti.</p>

  <p>Unn, buz duvarlar ardında çok kocaman görünüyordu, olduğundan çok büyük. Gerçekte yalnız yüzü parlıyordu, vücudunun geri kalan yanı gölgeli idi.</p>

  <p>Keskin ışınlar, görünmeyen yarıklardan ve köşelerden gelerek görünümü kesiyorlardı. Unn’un çevresinde görünümü güçleştiren kamaştırıcı bir parlaklık vardı. Siss dayanamadı bu görünüme. Bütün gücünü toplayıp başka oyukların içine süründü, gizlenmekten başka bir şey düşünmeksizin.</p>

  <p>Doğrusu çok da uzun bakmıştı; titriyordu.</p>

  <p>Kendine geldiğinde epey uzaklaşmıştı oradan. Şöyle düşündü: Şimdi artık silinmiştir görüntü. Görüntüler çabuk silinir.</p>

  <p>Bu da Unn’un ölmüş olduğu anlamına geliyordu her halde.</p>

  <p>Elbette.Unn ölmüştür.</p>

  <p>Başını gerçeğe çarptıkça kalbi param parça oluyordu. Düşünmek istemediği, kendi kendine konuşmak istemediği, fakat her zaman alttan alta ona korku veren bu şeyi —herkesin bunca açık ve bunca sık sözünü ettiği bir şeyi — şimdi kafasından kovmanın yolu yoktur artık. Buna inanmıştı.</p>

  <p>Yatmış bunu düşünürken tam arkasında bir hışırtı duydu, rüzgârın apansız soluğunu hissetti, baktı ki bir hava akımı var...birdenbire. Çok yakın.</p>

  <p>Ürperdi. Buzun üstünde yatmak üşütüyordu. Kaygan kovuklarda sürünmeye başladı. Geriye dönmek çok güçtü. Altında, buzun içinde, kıvılcımlanan yarıkların görülmemiş bir oyunu ve bitip tükenmez bir ışık cümbüşü vardı. Ara sıra tehlikeli de görünüyordu bu, nereye gittiğini bilmeden oradan oraya kaydı. Ama yeniden yukarı çıkmayı başardı.</p>

  <p>Tepeye vardığında her şey ona sıkıcı ve güç göründü. Çevresine bakarak durdu bir süre ve gerçekten bir şey gördüm mü, görmedim mi diye şaşmaya başladı.</p>

  <p>Elbette görmüştü.</p>

  <p>Ve şöyle düşündü: İlkyazda bir gün bütün bu buzdağı parça parça olacaktı. Çatlayacak ve akarsu alıp götürecek onu, parçalayacak, aşağıdaki akıntıya döküp götürecek, kayalara çarpıp daha da küçük parçalara ayıracak ve tümünü eritecek aşağıda gölün içinde... Ve böylece sonu gelecek onun.</p>

  <p>O günü gözünün önüne getirerek durdu orada, olmasını istediği o şeyi. O sırada buz sarayının üzerinde olacağını da gözünün önüne getirdi bir an için... ama bu düşünceyi hemen kovdu kafasından.</p>

  <p>Olmaz.</p>

  <p>Siss kayaklarını buldu. Onları ayağına takacağına, sıcak, güneşli bayırda, sıcak ormanda oturdu. Daha yeterince kendine gelmiş değildi. Unn’un görüntüsü ile, buzun süslenmeleriyle sersemlemişti.</p>

  <p>Şurası yüzde yüzdü: Bundan kimseye söz edemezdi. Dünyada kimseye!</p>

  <p>Niçin görmüş olsundu bunu? Unutmuş muydu yoksa onu birkaç kez?</p>

  <p>Ne annesine, babasına bir sözcük, ne teyzeye, ne de başkasına.</p>

  <p>O görüntüyü görmüş müydü gerçekten? Belki de yukarıda, güneşin altında uyuklayıvermişti ve bir an için bir düş görmüştü olmaz mı? Güneş aydınlığında, kayaklarına oturmuş, çevresine bakarken bütün bunların bir düş olduğuna inanmak kolaydı.</p>

  <p>Hayır, o kadar kolay değildi. Bütün vücudu titriyordu. Kısa bir düşten sonra olacak iş değildi bu.</p>

  <p>Titreyen parmakları ile kayaklarını zar zor geçirdi ayağına. Başını kaldırıp buz sarayına baktı ve düşündü: Onu son kez görüşümdür bu umarım. Buraya gelmeye bir daha kalkışmam.</p>

  <p>Ve kayakları ile yola koyuldu.</p>

  <p>Siss eve yorgun ve ter içinde döndü. Ana baba bu işte olağanüstü bir şey olduğunu üzüntü ile gördüler.</p>

  <p>«Niçin erken döndün? Hasta mısın?»</p>

  <p>«Yo, bir şeyim yok.»</p>

  <p>«Ama arkadaşlarının daha epey sonra döneceklerini biliyoruz. Anlamak için telefon ettik.»</p>

  <p>«Çağlayandan döndüm ben.»</p>

  <p>«Neden?»</p>

  <p>«Hiç,» diye cevap verdi onların bu meraklı sorularına. «Bütün turu bitiremeyeceğimi anladım ve onlarla sadece nehre kadar gittim.»</p>

  <p>«Bütün turu bitiremeyecek miydin?»</p>

  <p>«Ama şimdi iyiyim. Biran için öyle düşündüm.»</p>

  <p>«Canımız sıkıldı buna,» dedi babası.</p>

  <p>«Evet, bugün çok mutluyduk. İyileştin artık diye düşünmüştük.» dedi annesi. «Her şey eskisi gibi olacak diye düşünmüştük.»</p>

  <p>İyileşmiştin, dediler.</p>

  <p>Kestirip attılar ve onun gerçekleşmesini istediği şeyi ortaya çıkardılar: İyileşmek, kurtulmak. Söylemesi kolaydı, ama o görüntü gözlerinin önünde oynayıp dururken nasıl olacaktı bu? Küçük bir maksat için yalan söylediğini biliyordu; onlar da yutmuyorlardı bunu. Ama ne olursa olsun ağzını sıkı tutmalıydı. O anda onları memnun etmenin bir yolunu bulmaya istekliydi, ama bunu yapmak için yalan söyleyemedi... ve bundan başka ne yapabilirdi? Sessizce annesine baktı.</p>

  <p>«Git yıkan da terini at,» dedi annesi. «Sonra konuşuruz bunu.»</p>

  <p>«Sonra neyi konuşacağız?»</p>

  <p>«Hadi git. Su sıcak.»</p>

  <p>Eve ne zaman yorgun argın dönse annesi bunu öğütlerdi ona. Hadi banyoya.. Git de yıkan.</p>

  <p>Sıcak suya girdi. Fakat parlayan buz gülleri ve çakan aydınlık arasındaki yüzü gördü gene. Her yerde vardı o. Böyle bir gezintiden sonraki yorgunluk ve rahatlık onu köşede bekliyordu, ama yaklaşmak ne mümkün! Buz duvarlar, içlerindeki dört kez büyümüş yüzle burada karşısındaydı.</p>

  <p>Tek başına taşıdığı korkunç bir şey, en derin düşünceleri arasında, dille getirmeye cesaret edemediği düşünceleri arasında gizlenmek zorunda olan bir şey.</p>

  <p>Siss, dedi.</p>

  <p>Hayır, hayır, bir şey demedi.</p>

  <p>Fakat yüz, sıcak suyun altında duruyordu.</p>

  <p>Siss? dedi. Korku pusuya yatmıştı, banyoya karşın. Evin her yerinde pusuya yatmıştı, şimdi yakalıyordu Siss’i. Buz duvarlar vardı, gözler...</p>

  <p>«Anne!» diye bağırdı.</p>

  <p>Annesi, sanki bu seslenişi bekliyormuş gibi belirdi o an. Siss küçüktü. Fakat olanı biteni ağzından kaçırmamak gerektiğini unutmuyordu.</p>
</body>
</html>