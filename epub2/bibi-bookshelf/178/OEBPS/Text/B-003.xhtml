<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="III ">III</h2>

  <h2 title="III ">TEK BİR AKŞAM</h2>

  <p>Unn her halde onu pencerede bekler olmalıydı ki, Siss kapıya gelmeden dışarı çıktı. Üstünde okul pantalonu vardı.</p>

  <p>«Karanlık mı basmış?» diye sordu.</p>

  <p>«Karanlık mı? Evet, ama ne çıkar,» diye cevap verdi Siss, karanlıktan ve kestirme orman yolundan korktuğu halde.</p>

  <p>«Ayaz da çıkmış galiba? Korkunç soğuk bu akşam.»</p>

  <p>«Ne var bunda,» dedi Siss.</p>

  <p>Unn dedi ki; «Buraya gelmek istemen çok güzel. Teyzemin dediğine göre, bir kez daha gelmişsin eskiden, çok küçükken.»</p>

  <p>«Evet, anımsıyorum o gelişimi. Seni hiç bilmiyordum o zaman.»</p>

  <p>Birbirlerini inceliyorlardı konuşurken. Teyze çıktı tatlı tatlı gülümseyerek.</p>

  <p>«Teyzem,» dedi Unn.</p>

  <p>«İyi akşamlar Siss. Hadi çabuk girin içeri; dışarıda durmayın, çok soğuk. Sıcak odaya gelin, üstünüzdekileri çıkarın.»</p>

  <p>Unn’un teyzesi nazik ve yumuşaktı. Küçük ve sıcak oturma odasına girdiler. Siss buz tutmuş botlarını çıkardı.</p>

  <p>«İlk gelişinizden burayı anımsıyor musunuz?» diye sordu teyze.</p>

  <p>«Hayır.»</p>

  <p>«Hiç bir değişiklik yok, o zamanki gibi. Annenizle gelmiştiniz. Çok iyi biliyorum.»</p>

  <p>Teyze konuşkan görünüyordu; anlaşılan pek az fırsat geçiyordu eline, konuşma fırsatı. Unn, konuğunu teyzesi kendisine bıraksın diye bekledi. Ama teyzenin daha niyeti yoktu buna.</p>

  <p>«Sizi ondan sonra her yerde gördüm, ama kendi evimde göremedim Siss. Elbet sizi buraya getirecek bir şey yoktu. Ta Unn yanıma gelinceye kadar. Bu da önemli bir yenilik. Unn yanımda olduğu için çok mutluyum, biliyorsunuz.»</p>

  <p>Unn sabırsızlıkla bekliyordu.</p>

  <p>Teyze dedi ki: «Anlıyorum Unn. Ama acele etme. Siss’in şimdi ısınması lâzım iyice.»</p>

  <p>«Üşümüyorum.»</p>

  <p>«Sobanın üstünde her şey hazır,» dedi teyze. «Bence bu havada, günün bu saatinde dışarı çıkmak için hem çok geç, hem çok soğuk. Bir pazar günü gelin.»</p>

  <p>Siss Unn’a baktı ve cevap verdi: «Bugün gelmesem olmazdı.»</p>

  <p>Teyze iyilikle güldü. «Hayır, bu durumda...»</p>

  <p>«Annemle babam yatmadan kolayca dönerim eve,» dedi Siss.</p>

  <p>«Peki. Gelin şimdi, için şunu.»</p>

  <p>Teyzenin onlara hazırladığını içtiler. Çok iyi geldi, ısıttı onları. Siss’i heyecan sarmıştı. Biraz sonra yalnız kalacaklardı.</p>

  <p>Unn dedi ki: «Benim kendi odam var. Oraya gideceğim.»</p>

  <p>Siss’in gerginliği çözülüverdi. İşte başlıyordu.</p>

  <p>«Senin de kendi odan var, değil mi Siss?»</p>

  <p>Siss başını salladı.</p>

  <p>Teyze öylesine arkadaş ve konuşkandı ki, neredeyse onlarla birlikte Unn’un yatak odasına gelmeye niyetli denilebilirdi. Ama buna karşı konacağı da açıktı. Unn öylesine kesip attı ki, teyze oturduğu yerde kaldı.</p>

  <p>Unn'un odası tertemiz ve düzenliydi, burada garip bir şey var diye düşündü Siss. İki küçük lâmba aydınlatıyordu odayı. Çeşitli gazeteler kesilip kesilip duvarlara asılmış ve aralarında Unn’a benzeyen bir kadının fotoğrafı, kim olduğunu sormanın gereği ne... Bu odanın hiç de garip bir yanı olmadığını az sonra anladı Siss; tam tersine, kendi  odasına çok benziyordu.</p>

  <p>Unn, soran gözlerle baktı ona. «Güzel bir oda,» dedi Siss.</p>

  <p>«Seninki nasıl? Daha mı büyük?»</p>

  <p>«Yo, bunun kadar,»</p>

  <p>«Daha büyüğünün ne gereği var? »</p>

  <p>«Evet, yok ya.»</p>

  <p>Asıl konuya girmeden biraz konuşmaları gerekiyordu. Odadaki tek iskemleye oturdu Siss, pantalonlu bacakları sarktı önünde, sallandı. Unn da yatağın kenarına oturdu ve ayaklarını salladı.</p>

  <p>Bir anda kendilerini geri çektiler, araştıran gözlerle birbirlerine baktılar ve öyle kaldılar. Böylesine basit bir şey değil bu... Kimi gizli nedenlerden ötürü.. Arkadaşlık kurmak istedikleri için şaşkınlık ve sıkıntı içindeydiler. Gözleri anlayışla karşılaşıyor, birbirlerine bir çeşit özlemle bakıyorlardı, ama gene de derin bir sıkıntı içindeydiler.</p>

  <p>Unn yere atlayıp kapıyı çekti ve kilidi çevirdi.</p>

  <p>Siss, ne oluyor gibilerden baktı ve sordu: «Neden kitliyorsun?»</p>

  <p>«Teyzem gelebilir de...»</p>

  <p>«Bundan mı korktun?»</p>

  <p>«Korkmak mı? Yok canım. Ondan değil. Ama ikimiz yalnız kalalım isterim. Şimdi kimse gelmez içeri.»</p>

  <p>«Hayır, kimse gelmez artık.» diye tekrarladı Siss, mutluluk duymaya başlayarak. Unn ile arasında bir dostluk ilişkisinin kurulmakta olduğunu anlıyordu. Ama gene de konuşmadan durdular öyle. Sonra Unn sordu: «Kaç yaşındasın Siss?»</p>

  <p>«Onbiri geçtim biraz.»</p>

  <p>«Onbir yaşındayım ben de,» dedi Unn.</p>

  <p>«Boyumuz da aynı gibi.»</p>

  <p>«Evet, neredeyse aynı boydayız,» dedi Unn.</p>

  <p>Birbirlerini sevdiklerini anlıyorlardı, konuşma gene de güçlükle yürüyordu. Çevrelerindeki öte beriyi elliyor, inceliyorlardı. Oda tatlı sıcaktı. Bu gürül gürül yanan sobanın yüzündendi elbet, ama yalnızca ondan değil. Birbirleriyle uyuşmuş olmasalardı, sobanın hiç bir yardımı dokunamazdı buna.</p>

  <p>Bu sıcaklıkla sordu Siss: «burada bizlerle yaşamayı seviyor musun?»</p>

  <p>«Evet, teyzemle olmaktan hoşlanıyorum.»</p>

  <p>«Evet, elbette, benim demek istediğim o değil. Okulda demek istiyorum ben... Neden bizimle hiç...»</p>

  <p>«Bak, bunu bana sorma demiştim sana,» dedi Unn kısaca, ve Siss o an pişman oldu sorduğuna.</p>

  <p>«Epey kalacak mısın burada?» diye sordu çarçabuk, bunun sakıncalı bir soru olmadığına güvenerek. Var mıydı bir sakınca bunda? Hayır, olamazdı, ama o kendini tümden rahat bulmuyordu; insan bilmeden ileri gidebilirdi sorularında.</p>

  <p>«Evet, burada kalacağım,» diye cevap verdi Unn. «Teyzemden başka yanında kalacağım kimsem yok artık.»</p>

  <p>Gene sessiz sessiz durdular. Sonra Unn merakla sordu. «Neden annemi sormuyorsun hiç?»</p>

  <p>«Ne?»</p>

  <p>Yakalanmış gibi duvara doğru daldı kaldı Siss.</p>

  <p>«Bilmem,» dedi.</p>

  <p>Unn'un gözleriyle karşılaştı gene. Kaçınılmazdı bu. Soru ortadaydı, önemli olduğu için de buna cevap vermek zorunluğu vardı. «Sanırım geçen ilkyaz ölmüş de. Benim duyduğum bu.»</p>

  <p>Unn, teker teker ve ağır bir sesle dedi ki: «Annem evli değildi. Bundan ötürü de benim...» Durdu.</p>

  <p>Siss başını salladı.</p>

  <p>Unn sürdürdü sözlerini: «Geçen ilkyaz hastalandı ve öldü. Bir hafta yattı ancak. Sonra öldü.»</p>

  <p>«Evet.»</p>

  <p>Bu söylenince bir rahatlık oldu; sanki daha bir aydınlık geldi odaya. Unn'un ona şimdi anlattığını bütün köy biliyordu. Teyze, geçen yaz Unn yanına geldiğinde her şeyi hattâ fazlasiyle anlatmıştı. Unn bunu bilmiyor muydu? Tavına girmiş bir arkadaşlığın başında hâlâ bu konu açılıyordu. Başka şeyler de vardı. Unn dedi ki: «Babam hakkında bildiğin bir şey var mı?»</p>

  <p>«Hayır.»</p>

  <p>«Annemin azıcık anlattığı bir şeyden başka benim de bir bilgim yok. Onu hiç görmedim. Bir arabası varmış.»</p>

  <p>«Evet, vardı herhalde.»</p>

  <p>«Neden herhalde diyorsun?.»</p>

  <p>«Bilmem... Çoğu kimsenin arabası var, yok mu?»</p>

  <p>«Evet, öyle galiba. Onu hiç görmedim. Teyzemden başka akrabam da yoktu. Hep teyzemle oturacağım.»</p>

  <p>Evet! diye düşündü Siss, hep burada kalacaktı. Onun, daha ilk karşılaştıklarında büyüleyen ve hâlâ da büyüleyici olan bir çift pırıl pırıl gözü vardı. Ana baba konusu üzerinde daha fazla durmadılar. Siss’in anası babası ise hiç açılmadı. Unn’un bu konuda her şeyi öğrenmiş olduğunu biliyordu Siss; namuslu bir evde yaşıyorlardı, babasının şerefli bir işi vardı ve bir aileye gerekli olan her şeyleri... bundan ötürü de arkadaşına anlatacak bir yanı kalmıyordu. Unn da sormadı. Sanki Siss’in ailesi, Unn’unkinden daha azmış gibi.</p>

  <p>«Erkek kardeşlerin, kız kardeşlerin var, değil mi Siss?»</p>

  <p>«Hayır, tek çocuğum ben.»</p>

  <p>«Çok iyi,» dedi Unn.</p>

  <p>Siss’e öyle geldi ki, Unn'un bu noktaya dikkat etmesinin gerçek anlamı, burada bütün bütün kalacağını düşünmesiydi. Dümdüz bir yol gibi açılıyordu önlerinde dostlukları, önemli bir şey olmuştu.</p>

  <p>«Elbette çok iyi. Sık sık görüşebileceğiz demektir bu.»</p>

  <p>«Her zamanki gibi okulda her gün buluşuruz.»</p>

  <p>«Evet, buluşuruz.»</p>

  <p>Birbirlerine güldüler kısa bir süre. Kolaydı bu. Zaten olagelen bir şey. Unn yatağın yanındaki duvara asılı bir aynayı indirip gene yerine oturdu, kucağında tutarak.</p>

  <p>«Buraya gelsene.»</p>

  <p>Siss niçin olduğunu anlamadan Unn'un yanına, yatağın kenarına oturdu. İkisi de aynanın birer ucundan tuttular, yüzlerine doğru kaldırdılar ve hareketsiz oturdular, yan yana, neredeyse yanak yanağa.</p>

  <p>Gördükleri neydi?</p>

  <p>Daha farkına varmadan birbirleriyle doluvermişlerdi.</p>

  <p>Kirpiklerinin altında ışıkla ve ışınla dolu dört göz, aynayı dolduruyordu. Sorular çakıp çakıp yitiriyordu. Bilmiyorum: Işıklar ve ışınlar, senden bana, benden sana mı, yoksa yalnızca benden sana mı yansıyor., aynaya giriyor, sonra gene çıkıyor, bunun ne olduğu üstüne ne bir cevap, ne bir açıklama. Bu somurtuk kırmızı dudaklar senin dudakların mı, hayır değil, benim dudaklarım, ne kadar da benziyorlar birbirlerine! Saçlar da aynı biçim, o parlaklık, o ışın. Biziz bu! Değiştiremeyiz bunu, başka bir dünyadan gelmişiz gibi. Resim sallanmaya başlıyor, kenarlardan taşıyor, toplanıyor, hayır toplanamıyor. Gülen bir ağız o. Başka dünyalardan bir ağız. Hayır, bir ağız değil, bir gülümseme değil o, kim bilir ne ! Sadece alabildiğine açılmış kirpikler var, ışıkların ve ışınların üstünde.</p>

  <p>Aynayı bıraktılar, kızarmış, şaşkın yüzlerle birbirlerine baktılar. Birbirlerine ışık saçtılar, ikisi bir tektiler; inanılmaz bir andı.</p>

  <p>Siss sordu: «Ne olduğunun farkında mısın Unn?»</p>

  <p>Unn sordu: «Sen de anladın mı?»</p>

  <p>Birden her şey eski halini aldı, kabalaştı. Unn silkelendi. Bu garip olaydan sonra, kendilerine gelmek için, oturmaları gerekti.</p>

  <p>Az sonra biri dedi ki: «Bir şey olduğunu sanmıyorum.»</p>

  <p>«Yo, ben de sanmıyorum.»</p>

  <p>«Ama çok garipti.»</p>

  <p>Elbette bir şey olmuştu, ve daha da uzaklaşmamıştı, onlar uzaklaştırmaya çalışıyorlardı onu..Unn aynayı yerine koydu ve çok sakin olarak oturdu. ikisi de sessizliği bozmadılar ve beklediler. Kilitli kapının tokmağına kimse dokunmamıştı. Teyze rahat bırakmıştı onları.</p>

  <p>Çok sakin. Siss, Unn’a bakıyordu şimdi ve onun kendisini nasıl da dizginlediğini görüyordu... Unn birden, ayartıcı bir sesle, «Siss, soyunalım,» deyince yüreği ağzına geldi.</p>

  <p>Siss ona baktı: «Soyunalım mı dedin?»</p>

  <p>Unn ışık saçıyordu sanki. «Evet. Bütün soyunalım. Ne güzel, değil mi?»</p>

  <p>Ve o hemen başladı soyunmaya.</p>

  <p>Elbet ya! Siss de birden bunun çok güzel bir şey olacağını düşündü ve acele üstündekileri çıkarmaya başladı, Unn'la yarışarak, Unn'dan önce hazır olabilmek için.</p>

  <p>Unn daha önce davranmıştı ve bu yüzden ilk o bitirdi soyunmayı. Pırıl pırıl ayakta duruyordu.</p>

  <p>Ondan hemen sonra Siss kalktı ayağa, pırıl pırıl. Birbirlerine baktılar. Garip anların en kısası.</p>

  <p>Siss belki de ondan beklenecek gürültülü bir hareket yapmak üzereydi, ve bir şey tutmak ister gibi arandı. Daha öte gitmedi. Unn'un tetik bakışlarına dikkat etti, bir gerginlik var gibiydi yüzünde. Sakin duruyordu Unn. Ama gitti gidecek bir sakinlik. Yüzü mutluydu, bu yüze bakmak rahatlatıcıydı.</p>

  <p>Sanki mutluluktan allak bullak olmuş gibi birden dedi ki: «Of, hayır Siss, çok soğuk. Hemen giyinsek iyi olacak.» Giyitlerini aldı.</p>

  <p>Siss olduğu yerde duruyordu. «Güreşmeyecek miyiz?» Yatakta taklalar atmaya hazırdı ve soytarılıklar yapmaya.</p>

  <p>«Olmaz, çok soğuk. Böyle dondurucu havalarda evlerin içi de iyi ısınmıyor yeterince.»</p>

  <p>«Ama burası sıcak, sanırım.»</p>

  <p>«Hayır, bir hava akımı var. Duymuyor musun? Güreşmeyi düşünmekten ne zaman vaz geçeceksin?»</p>

  <p>«Öyle olsun.»</p>

  <p>Siss’in de aklı yattı. Doğruydu. Biraz üşümüştü. Pencere camını kırağı kapamıştı. Dışarıda sonsuz bir ayaz vardı. Siss de giyitlerini kaptı yerden.</p>

  <p>«Çıplakken koşmaktan başka yapılacak çok şey var,» dedi Unn.</p>

  <p>«Elbet var.»</p>

  <p>Siss, neden böyle yaptığını Unn’a sormak istedi, ama söze başlamak güç geldi ona. Vazgeçti. Acelesiz giyindiler yeniden. Doğrusunu söylemek gerekirse, Siss kendisini oyuna gelmiş hissediyordu. Bu kadarla mı kalacaktı bu?</p>

  <p>Önceki yerlerine geçip oturdular, küçük yatak odasındaki tek oturacak yerlere. Unn oturdu ve Siss’e baktı, ve Siss daha açığa çıkmamış bir şey olduğunu anladı. Belki de bunun ortaya çıkması çok heyecan verici olabilirdi. Unn artık o denli mutlu görünmüyordu... kaşla göz arasında olmuştu ne olduysa.</p>

  <p>Siss sinirlenmişti.</p>

  <p>«Yapacak bir şey bulamayacak mıyız?» diye sordu beceriksizce durduğunu görünce Unn’un.</p>

  <p>«Ne yapacaktık?» dedi Unn, dalgın.</p>

  <p>«Yoksa eve gideyim.»</p>

  <p>Bir tehditti bu sanki. Unn hemen dedi ki: «Neden gidecekmişsin?»</p>

  <p>Ah hayır, Siss de gitmek istemiyordu. Kalmak isteği ile içi titriyordu.</p>

  <p>«Geldiğin yerin resmi yok mu sende? Albümün yok mu?»</p>

  <p>Hedefi bulmuştu. Unn kitap rafına koştu, iki albüm alıp getirdi.</p>

  <p>«Bu tüm benim. Çocukluğumdan bugüne değin. Hangisini görmek istersin?»</p>

  <p>«Hepsini.»</p>

  <p>Sayfaları çevirmeye başladılar. Uzaklarda bir yerde çekilmişti bu resimler, ve Siss bir kul bile tanımıyordu onların içinde, Unn’u bir yana bırakırsak. Bir çoklarında vardı Unn. Resimler geldikçe kısa kısa açıklamalar yapıyordu. Bütün öteki fotoğraf albümleri gibi bir albümdü. Bir sayfada güzel bir kızın resmi çıktı. Unn gururla «İşte annem.» dedi...</p>

  <p>Uzun uzun baktılar resme.</p>

  <p>Biraz sonra da Unn, «Bu da babam,» dedi. Bir delikanlı, bir otomobilin yanında duruyordu. Biraz benziyordu Unn’a.</p>

  <p>«Kendi arabası,» dedi Unn.</p>

  <p>Siss biraz korkarak, «Şimdi nerde?» diye sordu.</p>

  <p>Unn umut kırıcı bir sesle cevap verdi: «Bilmem.. Neredeyse nerde.»</p>

  <p>«Doğru.»</p>

  <p>«Anlattım ya sana, kendisini hiç görmedim. Yalnız resmi var.»</p>

  <p>Siss başını salladı.</p>

  <p>«Eğer babamı bulsalardı, sanırım teyzemin yanına gelmek zorunda kalmazdım.»</p>

  <p>«Kalmazdın, elbet.»</p>

  <p>Unn’un resimleriyle dolu albüme bir daha baktılar. Her zaman harika kızmış, diye düşündü Siss. Derken bu albümün de sonuna geldiler.</p>

  <p>İkincisi ne?</p>

  <p>Bir şey bekliyorlardı. Unn’un sessizliği anlatıyordu bunu Siss’e. Siss hep beklemişti bunu, hem öylesine bir gerginlik içinde ki, tam iki kez irkilmişti, artık ortaya çıkmış gibi şiddetle irkilmişti. İşte şimdi ortaya çıkıyordu beklediği, torbasından titreye titreye sanki. Uzun bir sessizlikten sonra Unn dedi ki: «Siss.»</p>

  <p>Başlıyor!</p>

  <p>«Evet?»</p>

  <p>«İstediğim bir şey var...» dedi Unn, kızararak.. Siss şaşırmıştı.</p>

  <p>«Ya?»</p>

  <p>«Benim halimde şimdi bir şey gördün mü?» diye sordu Unn çarçabuk, ama Siss’in tam gözlerinin içine bakarak.</p>

  <p>Siss büsbütün şaşırmıştı. «Hayır.»</p>

  <p>«Sana söylemek istediğim bir şey var,» diye başladı gene Unn, sesi tanınmaz bir haldeydi.</p>

  <p>Siss soluğunu kesti.</p>

  <p>Unn sürdürmedi sözünü. Ama sonra, «Bunu hiçkimseye söylemedim bugüne değin,» dedi.</p>

  <p>Siss kekeledi: «Annene de söylemek istemedin mi?»</p>

  <p>Sessizlik.</p>

  <p>Unn’un gözlerini korku bürüdüğünü gördü Siss. Anlatmayacak mıydı yoksa? Siss, «Şimdi söylemiyecek misin?» diye fısıldayarak sordu.</p>

  <p>Unn çekti kendini: «Hayır.»</p>

  <p>«Öyle olsun.»</p>

  <p>Gene bir sessizlik, ikisi de, teyze gelse de kapıyı açsa diye istemeye başladılar.</p>

  <p>Siss, «Ama eğer...» diye başladı.</p>

  <p>«Yapamam, yapamam.»</p>

  <p>Siss çekildi. Kafasında bütün düşünceler karma karışıktı. Yalvarırcasına dedi ki: «İstediğin bu muydu?»”</p>

  <p>Başını salladı Unn. «Evet, hepsi buydu.»</p>

  <p>Unn, sıkıntıdan kurtulmuş ve böylece bu iş bitmiş gibi başını salladı. Başka bir şey olmadı. O anda Siss de sıkıntıdan kurtulduğunu hissetti.</p>

  <p>Kurtulmuştu ama, sanki aldatılmıştı da o akşam ikinci kez. Bununla birlikte, ona korku salacak bir şeyi duymaktan daha iyiydi bu.</p>

  <p>Sanki dinlenir gibi bir süre oturdular.</p>

  <p>Siss düşündü: kalkıp gitsem şimdi.</p>

  <p>Unn dedi ki «Gitme Siss.»</p>

  <p>Gene sessizlik.</p>

  <p>Ama bu sessizlik güvenilir gibi değildi, pek de sürmedi. Birden bir rüzgâr koptu, sık sık yön değiştiren, keyfine bağlı rüzgârlardan biri. Durdu sonra gene, ve onu sıçrattı yerinden.</p>

  <p>«Siss.»</p>

  <p>«Evet.»</p>

  <p>«Ben cennete gideceğime hiç güvenmiyorum.»</p>

  <p>Unn bunu söylerken duvara bakıyordu; başka bir yere bakmak da olanaksızdı gerçekte. Siss kızardı bozardı: «Ne?»</p>

  <p>Artık kalamazdı orada. Unn daha çoğunu söylemek kararını verebilirdi çünkü.</p>

  <p>Unn sordu: «Ne dediğimi duydun mu?»</p>

  <p>«Duydum..» Sonra hemen ekledi: «Eve gitmem lâzım artık.»</p>

  <p>«Eve mi?»</p>

  <p>«Evet, geç kalacağım yoksa. Bizimkiler yatmadan evde olmam gerek.»</p>

  <p>«Daha yatmazlar.»</p>

  <p>«Gitmem lâzım işte.» Ve acele ekledi: «Soğuk nerdeyse öyle artacak ki, dönüşte burnum donar.» Kafası karma karışık, saçma sapan konuşuyordu. Bir yolunu bulup gitmesi gerekti buradan. Kısaca kaçması lâzımdı.</p>

  <p>Siss’in sözleri üzerine kıkırdadı Unn, şakaya katılarak.</p>

  <p>«Yapma,» dedi, «bırak donsun burnun.» Siss konuyu değiştirdiği için Unn memnundu. İkisi de o çetrefil konuları açmaktan kaçınmak gerektiğini anlıyorlardı.</p>

  <p>Unn kapının kilidini açtı. «Otur. Paltonu getirmeye gidiyorum,» dedi buyurur gibi.</p>

  <p>Siss şimdi kaygılar içindeydi. Tehlikeliydi burası. Unn’un söyleyemediği neydi? Ama onun hep Unn`la olması lâzımdı. Hep. Ayrılmadan önce ona şunu söylemeliydi: Başka bir gün söyleyebilirsin arkasını. İstediğin zaman, başka bir gün. Bu akşam daha ileri gidemezdik: Fazla bile oldu gerçekte. Ama eğer daha ileri gitmiş olsalardı, bir çok şeyleri güçleştirirdi bu.</p>

  <p>Yoksa başka şeyler karıştırabilirdi, o da her şeyi bozardı onlar için. Oysa onlar birbirlerinin gözleri içinde yansımışlardı.</p>

  <p>Unn elinde onun paltosu ve botları ile geldi, ve onları gürül gürül yanan sobanın yanına koydu. «Isınsın burada.»</p>

  <p>«Yo, gitmeliyim hemen,» dedi Siss, botlarını ayağına çekerek.</p>

  <p>Siss soğuğa karşı göğsünü bağrını kapatırken, Unn ayakta konuşmadan duruyordu. Burnum donacak diye saçma sapan konuşmanın gereği yoktu hiç, ikisi de o gergin durumdaydılar gene. Ayrılırken söylenmesi gerekli sözleri de bulup söyleyemiyorlardı. Yakında gene gelmez misin? Bir daha sefer sen bana gelmez misin? Akıllarına gelmedi. Sıkıntı ve zorluk vardı sadece. Bozuntuya vermediler, ama böyle yüz yüze dururken büyük bir zorluk içindeydiler.</p>

  <p>Siss hazırlanmıştı.</p>

  <p>«Neden gidiyorsun?»</p>

  <p>«Dedim ya, gitmem lâzım eve.»</p>

  <p>«Evet, ama...»</p>

  <p>«Gitmem lâzım dediğim zaman...»</p>

  <p>«Siss...»</p>

  <p>«Bırak gideyim.»</p>

  <p>Kapı şimdi kilitli değildi, ama Unn yolu kesti. İkisi de teyzenin odasına girdiler.</p>

  <p>Teyze, elinde bir takım işler, iskemlesinde oturuyordu. Ayağa kalktı, akşamki gibi güler yüzle.</p>

  <p>«Hemen gidiyor musun Siss?»</p>

  <p>«Evet, artık gitmem lâzım diye düşünüyorum.»</p>

  <p>«Aranızda gizli kapaklı bir şey kalmadı değil mi?» dedi muzip muzip.</p>

  <p>«Daha bu akşamdan değil.»</p>

  <p>«Kapıyı kitlediğini duydum Unn.»</p>

  <p>«Evet, kitledim.»</p>

  <p>«Hiç de dikkat etmezsin,» dedi teyze. Sonra değişik bir sesle: «Bir şey mi oldu?» diye sordu.</p>

  <p>«Ne olacak? Bir şey olmadı elbette.»</p>

  <p>«Suratınız asık da.»</p>

  <p>«Yo, hiç de değil.»</p>

  <p>«Öyle olsun, üzülmeyin. Sanırsam yaşlanıyorum da kulaklarım ağır işitiyor.»</p>

  <p>«Konukseverliğinize teşekkür ederim,» dedi Siss, olanı biteni bilmeden onları şaşkına çeviren teyzeden bir an önce uzaklaşmaya çalışarak.</p>

  <p>«Dur biraz,» dedi teyze. «Dışarı çıkmadan önce sıcak bir şey iç.»</p>

  <p>«Yo, teşekkür ederim, başka zaman artık.»</p>

  <p>«Çok telâşlısın.»</p>

  <p>«Eve gitmesi lâzım da,» dedi Unn.</p>

  <p>«Peki öyleyse.»</p>

  <p>Siss ayakta duruyordu: «Allahaısmarladık, konukseverliğiniz için çok teşekkür ederim.»</p>

  <p>«Geldiğin için teşekkür ederiz Siss. Isınmak için koşmalısın. Hava git gide daha da soğuyacak gibi geliyor bana. Zifir gibi de karanlık.»</p>

  <p>«Sen neden orada duruyorsun Unn?» dedi teyze. Sabahleyin birbirinizi göreceksiniz.»</p>

  <p>«Evet, göreceğiz,» dedi Siss. «iyi geceler.»</p>

  <p>Teyze içeri girdikten sonra Unn kapıda durdu. Kaldı öyle. Ne olmuştu onlara? Ayrılmaları olacak şey değildi sanki. Garip bir şey geçmişti.</p>

  <p>«Unn...»</p>

  <p>«Efendim.»</p>

  <p>Siss soğuğa daldı. Daha kalabilirdi, epey vakti vardı, ama tehlikeliydi bu. Daha fazlası olmamalıydı artık.</p>

  <p>Siss koşmaya başlamadan dönüp baktı. Unn hâlâ orada, aydınlık kapıda duruyordu, güzel, garip ve,ürkek.</p>
</body>
</html>