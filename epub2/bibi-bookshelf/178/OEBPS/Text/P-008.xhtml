<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="VIII ">VIII</h2>

  <h2 title="VIII ">OKUL</h2>

  <p>Siss ertesi sabah okul bahçesine girdi. Daha gün iyice ışımamıştı, her zamanki gibi.</p>

  <p>Derdemez arkadaşları çevresini aldılar. Orada bulunanların üçü dördü çepeçevre sardılar onu. Siss’i hepsi severdi.</p>

  <p>«A, geldin mi?»</p>

  <p>«İyileştin mi?»</p>

  <p>«Ne korkunç geceydi o, değil mi?»</p>

  <p>«Düşün, Unn'un izini bile bulamadılar.»</p>

  <p>Siss evet ya da hayır diye cevap veriyordu. Bir süre baktılar ona, ama daha fazla kurcalamadılar.</p>

  <p>Başkaları da geldi, ve derdemez Siss sıkı bir çevre ortasında kaldı. Yalnızca kızlar değil, oğlanlar da. Tümü de aşağı yukarı bir yaştaydılar. Bütün o gürültü patırtı içinde, Siss ne derse yapmaya istekli idiler. Yeniden bir araya geldikleri bu sabah gözlerinin mutluluk dolu olduğunu gördü Siss. Bunu görmek iyi bir şeydi, ama verdiği kutsal sözü bir an bile unutmuyordu o. Verdiği sözün sınanacağı yerdi burası.</p>

  <p>İçlerinden bir kaçı övüne övüne, «Biz de aramaya katıldık.» dedi.</p>

  <p>«Evet, biliyorum.»</p>

  <p></p>

  <div>
    <br/>
  </div>

  <p>Onun başına gelen şey, o birkaç günü sinirlilik ve şaşkınlık ile doldurmuştu... Unn kara bir gölge gibi ortada. Ama artık akılları kabul ediyordu olanı biteni, artık kendilerini vermiyorlardı bu işe... İşte şimdi Siss de aralarında idi, tıpkı eskisi gibi görünüyordu. Mutlu idiler. Siss arkadaşlarından bir ikisine dikkat etti, kendisi ile eşit saydığı bir ikisine. Şaşkın ve mutlu duruyorlardı orada. Bunu görmemezlikten gelemedi. Verdiği sözden ve bu söze uyarak arkadaşlarından uzak duracağı için, onlarla oynadığı eğlenceli oyunları düşündü bir an. Ve söz verdiği için bütün bunlar boğazında bir yumru olup kaldı.</p>

  <p>Hava gergindi. Oradaki dost kalabalık için değil ama Siss için tepeden inme, belirgin bir gerginlikti bu.</p>

  <p>Herkesin aklından geçen soruyu, içlerinden biri sormadan edemedi: «Neydi sana söylediği?»</p>

  <p>Sanki bir bıçakla bir yeri kesilmiş gibi irkildi, ama artık soranı durdurmak çok geçti: «Sana bir şeyler söylemiş diyorlar. Sen de onu...»</p>

  <p>Başka biri sertçe, «Kes!» dedi.</p>

  <p>Ama çok geç. Olan olmuştu. Siss’in karşı koyma gücünün git gide azaldığı o an, tüy dikmişti büsbütün bu olay. Hareketli bir kızdı, öylesine atlayıp sıçrardı ki, korkuturdu arkadaşlarını. İşte gene öyle yabanıl çığlıklar atarak saldırdı onlara: «Dayanamıyorum artık.»</p>

  <p>Sonra onların önünde kendini karların içine attı, göz yaşlarına boğuldu.</p>

  <p>Onu çevreleyen çocuklar kala kalmışlardı. Hiç beklemiyorlardı bunu, tanıdıkları Siss’e benzemiyordu. Siss ağlayarak yatıyordu orada.Sonunda oğlanlardan biri gitti, karlı çizmesi ile dürttü onu. Ötekiler birbirlerine ya da başka yana baktılar. O gün gene göz gözü görmüyordu kardan ve sanki boru gibi ötüyordu rüzgâr.</p>

  <p>Çocuk o konuya dokunmadı.</p>

  <p>«Siss,» dedi iyilikle ve çizmesi ile dürttü onu</p>

  <p>Siss başını kaldırıp baktı ona.</p>

  <p>O mu?</p>

  <p>O güne değin hep arkalarda kalan bir çocuktu;öne çıkmazdı. Kimse önem vermezdi ona, o da yuvarlanıp giderdi böyle.</p>

  <p>«Siss,» dedi iyilikle ve çizmesi ile dürttü onu. Sırtındaki karları süpürdüler hızlı hızlı. Ve sonra, bereket, okul gününü başlatan öğretmen göründü.</p>

  <p>Hepsi yerlerine oturunca öğretmen kürsüsünden dost bir selâm geldi. Öğretmenin kendisine o konuyu açmayacağına emindi Siss.</p>

  <p>«İyileştin mi Siss?»</p>

  <p>«Evet.»</p>

  <p>«Çok güzel.»</p>

  <p>Bu yetti. Birden hava daha yumuşadı. Siss, çizmesi ile onu öylesine iyilikle dürten çocuğu düşündü. Oturduğu yerden ensesini görüyordu onun. Çok şükür, sabah umduğundan daha kolaylaşmıştı işler, o talihsizce başlangıçtan sonra: çok daha kolaylaşmıştı. Her şeyin üstünde sanki ince, ipince bir örtü var gibiydi.</p>

  <p>Unn’un sırası boş mu diye bakıvermişti kaş göz arasında. Evet, kimse oraya uğramamıştı, oysa Unn’un sırası öyle bir yerde idi ki, çocuklardan biri geçerken pekâlâ oturabilirdi oraya.</p>

  <div>
    <br/>
  </div>

  <p>Günün geri kalan döneminde rahat bıraktılar Siss’i. Teneffüste, duvar kenarında tek başına durdu. Ötekiler bunu şimdilik hoş gördüler. Sabahleyin olanlardan ötürü biraz utanıyorlardı her halde. Unn üstüne ne bir araştırma, ne bir fısıltı, ne bir lâf vardı; anlaşılan içleri günlerdir boşalmıştı, bıkmışlardı artık bu konudan. Siss’in gelmesi ile bir anlık bir alevlenme olmuştu. Gerçekte Unn hiç bir zaman onlarla arkadaşlık etmemişti, sadece saygı duyulan bir yabancı olarak kalmıştı, o kadar.</p>

  <p>Siss birden duvarın dibinde durduğunu farketti; Unn da öyle yapardı ya, biraz ötede oyun çığlıkları yükselirken, her zaman. Kızlardan biri, kısa bir süre için, baş olmayı üzerine almış gibiydi.</p>

  <p>Ve burada kalacağım. Söz verdim.</p>

  <p>Siss buna aldırmadı da, daha çok o andaki duruşunun garipliği, alışılmamışlığı düşündürdü onu. İlk başta böyle geldi ona, sonra bir açılma, bir rahatlama oldu.</p>

  <div>
    <br/>
  </div>

  <p>Günler geçip gitti, derken noel geldi, her yıl olduğu gibi. Ama Siss için her yılki gibi bir noel değildi bu, çünkü noel gecesi evinde kaldı, kimseyi çağırmadı. Annesi babası bırakmışlardı onu, nasıl isterse öyle yapsın diye. Gittikçe herkes anlamıştı onun nasıl bir gerginlik içinde olduğunu. Dışarıda kar yığıldıkça yığılıyordu.</p>

  <p>Boyuna yığılıyordu kar, ve Unn ortada yoktu hâlâ.</p>

  <p>Şurda burada arama işi sürüp gidiyordu belki de ...Ama bu kar yığınları içinde artık hiç bir iz yoktu. Elbet herkes her gün bunu düşünmüyordu hiç de. Kar yağıyordu, dışarıda ve düşüncelerde her şeyin üstünü örterek.</p>

  <p>Teyze, hep yalnız, noel boyunca kimseyi görmeye gitmedi, ama onu yoklamaya gelenler oldu. Siss böyle bir işe kalkışmadı. Teyzenin, evini satıp başka bir yere gittiği haberini korku içinde bekliyordu. Kadın bunu yaptığı anda, o da bütün umudunu yitirmiş olacaktı.</p>

  <p>Teyze hâlâ oradaydı.</p>

  <p>Siss annesine gidip sormak istiyordu; «Artık Unn’u düşünmüyor musun hiç?» diye.</p>

  <p>Sanki herkes unutmuştu Unn’u. Siss ondan söz edildiğini hiç duymuyordu. Sormadı annesine, ama sanki ağırlığı gittikçe artan bir yükün altında olduğunu hissediyordu. Buz sarayının gece halini düşünüyordu sık sık; sanki insan elinden çıkmış gibiydi... İlk yaza doğru, buzun üstü kayak için elverişli hale gelince gidecekti oraya.</p>

  <p>Gene gitti annesine ve şikâyetini söyledi, ama daha çok genelleştirerek: «Kimse Unn’u düşünmüyor artık,» dedi.</p>

  <p>«Kim düşünmüyor?»</p>

  <p>«Kimse düşünmüyor!» dedi Siss, hiç de bunu söylemek istemediği halde. Hava kararmıştı, o da söyleyeceğini söylemişti.</p>

  <p>Annesi sakin cevap verdi: «Nerden biliyorsun kızım?»</p>

  <p>Siss sustu.</p>

  <p>«Hem de kimse tanımıyordu ki Unn’u. Doğru değil ama, bunun da etkisi var biraz. Herkesin düşünecek çok şeyi var, biliyorsun.» Anne, Siss’e baktı ve şunu ekledi sözlerine: «Unn’u her zaman düşünecek tek insan sensin.»</p>

  <p>Sanki büyük bir armağan verilmişti Siss'e</p>
</body>
</html>