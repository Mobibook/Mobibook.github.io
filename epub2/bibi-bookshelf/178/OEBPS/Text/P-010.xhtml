<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="X ">X</h2>

  <h2 title="X ">KUŞ</h2>

  <p>Sert tırnakları ile yabanıl kuş iki sivri tepe arasına bir eğri çizgi çekti, zamansız. Konmadı,bir daha yükseldi, yolunu bölerek. Sürekli uçuşunda bir yuvası, belli bir amacı yoktu.</p>

  <p>Altında kış görünümü yayılıyordu. Nereye gitse ıssızdı. Gözlerinin altındaki bu görünümü dilimlere böldü. Gözleri sanki puslu hava içinden görünmez bir aydınlık ve cam parçaları saçıyor gibiydi ve bu gözler her şeyi görüyordu.</p>

  <p>Buranın hakimiydi o... Ve bu yüzden yaşam bom boştu. Kuşun tüylü pençeleri buz gibi soğuktu. Uçarken tırnaklarının arasında inliyordu soğuk rüzgâr.</p>

  <p>Kuş, ıssız kırları dilimlere ve helezonlara bölerken her şey ölüydü. Eğer aşağıda ağaçların, çalıların arasında canlı bir şey olsaydı, gözleri ışıkla parlar ve çizdiği eğri çizgi aşağı doğru kayardı, ve burası şimdikinden daha ölü olurdu.</p>

  <p>Kendine benzer hiç bir şey görmedi.</p>

  <p>Büyük kırların üstünde dolandı, boyuna uçarak ve hiç yorulmadan.</p>

  <p>Ölmeyecek o.</p>

  <div>
    <br/>
  </div>

  <p>Korkunç bir kar fırtınası geçmişti kırların üstünden. Açık yerlerde kar savrulup gitmişti. Kar yığınları hafifledi, onları yoğunlaştırıp sıkıştıracak hiç bir tılsım yoktu; büyük dalgalar halinde dönüp duruyorlardı. Açık havayı, soğuk bir güneş izledi. Yükseklerde, buz sarayının üstündeki havada, kuşun keskin gözü, bu biçim değişikliklerini gördü.</p>

  <p>Bugün buz sarayının üstündeki kar süpürülüp gitmişti, öyle ki, gerçek biçimi neyse öyle görünüyordu. Kuş bu değişikliği gördü. Ve aşağıya bir şimşek çaktırdı: Önce gözleri, sonra kendi dikildi. Bu dimdik dalışının ortalarında birden döndü, hızını kısmak için sallandı, yeniden dönüp buz duvara kadar uçtu. Sonra baş döndürücü bir yüksekliği tırmandı ve gökyüzünde küçük kara bir nokta oldu.</p>

  <p>Hemen ardından bir daha aşağı yöneldi. Buz sarayının önünde, tam o noktaya bir çizgi daha çekilmiş oldu böylece. Başı boş bir kuştu bu, onu gören olmamıştı hiç, istediğini yapmakta özgürdü, istediği zaman alıcı bir kuş olurdu. Ayrılamıyordu o noktadan, ne saldırabiliyor, ne de bir yere tutunabiliyordu... Buz duvarını, rüzgârın kara bir soluğu imiş gibi, yalayıp geçiyordu sadece. Bunun arkasından da ufuklara doğru uzaklaşıyor, ya da helezonlar çizerek yukarılarda uçuyordu. Hemen ardından aynı noktada buz duvarını yalayıp geçiyordu gene. Rüzgâra arkadaşlık eden, çelik pençeli, tümden başına buyruk bir kuş değildi artık. Buraya sımsıkı bağlanmıştı, kendi özgürlüğünün tutsağı idi, vazgeçemiyordu. Gördüğü şey onu şaşırtmıştı.</p>
</body>
</html>