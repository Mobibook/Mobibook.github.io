<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="V ">V</h2>

  <h2 title="V ">BUZ SARAYI</h2>

  <p>«Hadi kalk artık Unn,»</p>

  <p>Teyzenin her zamanki seslenişi. Bugün de herhangi bir okul günüydü.</p>

  <p>Fakat Unn için herhangi bir gün değildi bugün; Siss’le buluştuklarının ertesi günüydü.</p>

  <p>«Haydi kalk Unn!» Gerçi okul için acele edilecek saat değildi. Ama teyze böyleydi, son dakikaya kadar beklemezdi.</p>

  <p>Unn, başını kaldırdığında, dışarıdan, karanlıktan çelik gibi sert buzun her zamanki gürültüsünü duydu. Yeni günün başladığına bir işaret gibiydi bu. Ama odasının içinde, uyumadan önce, ona gece yarısı olduğunu söyleyen bir ses duymuştu. Siss’le geçirdiği akşamdan sonra, onunla birlikte iken neler olabileceğini düşünmekten ötürü uzun süre uyuyamamıştı.</p>

  <p>Kahvaltı eden teyze, dışarısı her zamankinden soğuk, dedi. Unn zar zor baktı evin üstünde parıldayan yıldızlara. Doğu göğünün gittikçe solduğu şöyle böyle görünüyordu: kaskatı soğuk bir noel arefesi şafağı.</p>

  <p>Karanlık hafifledikçe ağaçlar belirmeye başladı, çiğden bembeyaz; Unn okula hazırlanırken bu ağaçları seyrediyordu.</p>

  <p>Okul için ve Siss için.</p>

  <p>Ve bugün ötekini düşünmemeliydi.</p>

  <p>Birden çarptı onu bir düşünce; Siss’le, öylesine biçimsiz bir şekilde ayrıldıktan bir kaç saat sonra karşılaşmak olacak şey değildi. Siss’i öyle ürkütmüştü ki, kaçıp gitmişti kız. Onunla hemen karşılaşmak gereksizdi. Bugün okula gitmek gereksizdi.</p>

  <p>Ağaran şafakta beyaz çiğle örtülü ağaçların ormanına baktı. Bir yerlerde gizlenmeliydi, kaçmalıydı, bugün Siss'le karşılaşmamalıydı.</p>

  <p>Yarın başka, ama şimdi olmaz. Bugün Siss’in gözlerinin içine bakamazdı. Daha fazla düşünmedi; bu düşünce onu kıskıvrak bağladı.</p>

  <p>Siss, buluşmak için öldüğü Siss, ama...</p>

  <p>Her günkü gibi evden çıkmalıydı herhalde. Evde kalıp okula gitmek istemediğini söylemek gereksizdi. Teyze bunu kabil değil onaylamazdı. Hastayım demek için de vakit çok geçti artık... Mazeretler uydurmaya hiç de alışık değildi. Aynada kendine bir göz attı; şu kadarcık bile hasta hali yoktu yüzünde, yalan uydurmaya kalkmak gereksizdi. Her zamanki gibi, okula diyerek çıkacaktı, sonra da kimseye görünmeden sıvışacaktı. Sıvışacak ve okulun kapanma saatine değin gizlenecekti.</p>

  <p>Hattâ teyze bile onu seslenip kaldırdığı halde çantası ile hazır görünce, «Bu kadar erken mi gidiyorsun?» diye sormuştu.</p>

  <p>«Her zamankinden erken mi?»</p>

  <p>«Değil mi?»</p>

  <p>«Siss’i görmek istiyorum da.» Bunu söylerken bir acı duymuştu içinde.</p>

  <p>«A,sahi.Onun için mi bunca acele?»</p>

  <p>«Hı.»</p>

  <p>«Öyleyse ben ne desem boş, anlıyorum. Gideceksin. Bereket palton kalın, acı bir soğuk var. Çift eldiven giy.»</p>

  <p>Teyzenin sözleri sakin okul yolu boyunca bir çit gibiydi; onları aşmak çok zordu ve okula götürürdü insanı. Ama bugün değil! Dün akşam Siss’in ayrılıp gitmesinden sonra değil.</p>

  <p>«Ne var Unn?»</p>

  <p>Unn geriye döndü. «Eldivenlerimi bulamadım.»</p>

  <p>«Burada. Burnunun ucunda.»</p>

  <p>Solan karanlıkta evden çıktı. Gözden yiter yitmez bugün saklanmanın bir yolunu bulmalıydı.</p>

  <p>Hayır, onun bugün bir tek düşüncesi vardı;</p>

  <p>Siss.</p>

  <p>Onun yolu bu. Siss’in yolu bu.</p>

  <p>Onu göremeyeceğim, yalnızca düşüneceğim onu.</p>

  <p>Şimdi başka hiç bir şey düşünmemeliyim, bulduğum Siss’i düşünmeliyim sadece.</p>

  <p>Siss ve ben aynada.</p>

  <p>Işıklar ve ışınlar.</p>

  <p>Sadece Siss’i düşünmeliyim.</p>

  <p>Her adımda.</p>

  <p>Şimdi işte onu gizleyebilecek çiğle örtülü ilk beyaz ağacın önündeydi. Orada yolu bıraktı. Hiç belli etmeden her zamanki gibi eve döneceği saate değin saklanmalıydı.</p>

  <p>Ama ne yapacaktı bir başına? Koca bir ders günü. Ve böyle bir soğukta. İçine çektiği hava soluğunu kesmeye çalışıyor, onu sıkıyor gibiydi. Çenelerine vuruyordu. Ama sıcak paltosu ve o güz soğuğa alışmış olması onu donmaktan koruyordu.</p>

  <p>Bum! Donmuş gölün üstündeki kara, parlak çelikten bir gümbürtü geldi.</p>

  <p>Başka yolu yoktu. Çözüm yolu buydu. Yapması gereken işi o an buldu: buzu görmeye gidecekti.</p>

  <p>Tek başına.</p>

  <p>Böylece bütün gününü oyalayacak işi var demekti, ve ısınırdı da.</p>

  <div>
    <br/>
  </div>

  <p>Bir kaç gün önce okulda buzlara gitmek işi konuşulmuştu. Unn hiç karışmamıştı buna, ama yeterince öğrenmişti ne olduğunu onun, ve çocuklar hemen gitmeliyiz demişlerdi, yoksa bugün yarın kar bastırır neredeyse.</p>

  <p>Biraz ötede bir çağlayan vardı ve bu çağlayan uzun, sert soğuk süresince, çevresinde olağanüstü bir dağ yapmıştı. Saray gibi diyorlardı ve hiç kimse daha önce böyle bir şey olduğunu hatırlamıyordu. Niyet bu sarayı gezmekti. Önce yol boyunca nehrin döküldüğü yere varılacak, sonra nehirden aşağı çağlayana gidilecekti. Bu kısa kış günleri tam bu iş için biçilmiş kaftandı.</p>

  <p>Günü harika geçecekti.</p>

  <p>Ama onu görmeye Siss’le gidecektim ben.</p>

  <p>Sürdü götürdü bu düşünceyi sevinerek ve mutluluk duyarak: Bundan sonra Siss’le geleceğim orayı görmeye... daha iyi olacak.</p>

  <p>Buz öylesine pırıl pırıl parıldıyordu ki, buz gibi görünmüyordu hiç. Buz tabakası. Donarken suyun içine hiç kar düşmemişti, donduktan sonra da düşmemişti.</p>

  <p>Şimdi buz yoğun ve sağlamdı. Çatırdıyor, çatlıyor ve sertleşiyordu. Unn ona doğru koşuyordu. Soğuktan ötürü koşmak çok olağandı sanki. Öte yandan, insanların bulunduğu yerden bir an önce uzaklaşmak için de koşuyordu... bütün gün için gizlenmeye gidiyordu da ondan.</p>

  <p>Yolunu bulmuştu artık. Teyzenin sevecen sesindeki dirençli çağrı, «Unn buraya gel!» gelmiyordu. Teyze onun şimdi okulda olduğunu düşünüyordu.</p>

  <p>Fakat okulda ne diyeceklerdi? Bunu düşünememişti.</p>

  <p>Hastalanmış olabilirdi. Elbette. Siss de böyle mi düşünecekti? Belki de Siss anlayacaktı neden gelmediğini.</p>

  <p>Unn ayak seslerini yansıtan donmuş, taş katılığındaki toprağı koşarak geçti. Aralarında boşluklarla beyaz ağaçlar. Meraklı gözlerden saklanmak için ağaçların arasından bir sağa bir sola koşuyordu. Şimdi artık buzun üstünde gidecek ve göl kenarını dolaşacaktı.</p>

  <p>Siss’i düşündü. Yarınki karşılaşmalarını... Yarın kendiliğinden her şey biraz düzelmiş olacaktı,bugünkü güçlük kalmayacaktı. Yalnızlıktan kurtulmuştu birden bire. Her şeyi söyleyecek birini bulmuştu çarçabuk.</p>

  <p>Ağaçların bembeyaz dalları arasından donmuş toprağı geçerek buza doğru neşe ile koşuyordu, gümüş gibi parlıyorlardı ağaçlar. Çünkü ortalık neredeyse aydınlanmıştı. Soluk saplar yolunu kesiyordu, çiğle örtülü ve eğik, geniş yaprakları ile... Unn koşarken bunları eziyor ve botlarının üstüne gümüş gibi kuru tanecikler düşüyordu.</p>

  <p>Buzu düşündü neşe ile: Daha da yoğunlaşmış,buz ne kadar yoğunlaşabilirse.</p>

  <p>Gece gümbür gümbür ötmüştü. O sırada uyanıksanız, belki düşünürdünüz: İşte kalınlaşıyor. Ahşap eski evlerin duvarları da yarılmıştı soğuktan-Keresteler sıkışıyor, demişti teyze. Bu sesi gece duyarsanız, buz kalınlaşıyor demeniz gereksizdir, korkunç soğuk diye düşünürsünüz, evin içinde gürlüyor.</p>

  <p>Artık gölün kıyısına gelmişti, onu gören kimse de olmamıştı, gözüne çarptığı kimse olmamıştı gördük diyebilecek. Buzda kimsecikler yoktu, günün bu saatinde olamayacağını kestirmişti Unn. Öğleye doğru çocuklar gelirdi; buz kaya gibi sağlamlaştığından ve göze görünmez tehlikeli delikler olmadığından bırakırlardı onları başı boş ve istedikleri gibi. Göl büyüktü, kocaman bir buz alanıydı.</p>

  <p>Kıyıya yakın, kara, parlak buz tabakasından bakmak çok hoş olurdu. Ama Unn, karnı üstüne yatıp, daha iyi görebilmek için ellerini gözlerine siper ederek bakacak kadar yetişkin değildi. Bir cam parçasından bakarmış gibi olurdu.</p>

  <p>Derken güneş yükseldi, buz gibi ve eğik, buzu ta kahverengi dibine kadar aydınlattı, bütün taşları ve otları ile.</p>

  <p>Topraktan biraz ötede su, taş gibi donmuştu. Hattâ dip bile beyazdı ve bunun üstünde kalın bir buz tabakası vardı. Bunun içindeki donmuş buz kitlesi genişti, ince uzun yapraklar, ince sazlar, tohumlar ve ağaçlardan dökülmüş molozlar, bacakları aralık kalmış kahverengi bir karınca... Bütün bunlar donup kalmış ve güneş ışınları eriştiğinde boncuk boncuk parlayan hava kabarcıkları ile karışmıştı. Yumuşak, kara, taze su taşları göl kıyısında kabukları soyulmuş dallarla iç içe bir kitle olup çıkmıştı. Eğik eğrelti otları, buzun içinde güzel resimler gibi duruyordu. Kiminin kökü dipteydi, kimini de üstte yüzerken donan su yakalamıştı. Derken yüzey sertleşmişti ve kendini kurmaya koyulmuştu.</p>

  <p>Uzanıp bakmaya başladı, gördükleri onu büyülemişti; herhangi bir masaldan çok daha güçlüydü bu. Biraz daha göreyim...</p>

  <p>Buzun üstüne dümdüz uzandı, artık soğuğu duymuyordu. İnce vücudu, aşağıda, dipte eğri büğrü bir insan biçimi olarak gölgeleniyordu.</p>

  <p>Sonra parlayan buzdan aynanın üstünde durumunu değiştirdi. İncecik eğrelti otu, halâ buzun içinde ve aydınlığın parıltısında duruyordu.</p>

  <p>Korkunç bir uçurum vardı.</p>

  <p>Bu derin yerde, dip ve her şey kahverengiydi. Birkaç yosunun arasında, küçük, bir kara kabuklu deniz hayvanı yatıyordu çamurun içinde, ayaklarından birini oynatarak. Bundan da bir şey çıkmıyordu; çamuru yerinden oynatamıyor, durumunu değiştiremiyordu. Fakat birden onun biraz ötesindeki çamurdan duvar devrildi, tümden kara bir uçurumun içine dimdik daldı.</p>

  <p>Korkunç uçurum.</p>

  <p>Unn biraz ilerledi ve süzülen gölge de onu izledi, tam uçurumun üstüne düşerek ve sanki dipte çarçabuk emilmiş gibi yitti, Unn ürktü. Ama sonra anladı.</p>

  <p>Vücudu titredi biraz, orada yatarken; berrak bir suda yatar gibiydi. Unn geçici bir baş dönmesi duydu ve yeniden anladı ki, yoğun, kalın buz tabakasının üstünde güvenle yatmaktadır.</p>

  <p>Dik uçurumdan bakış, gene de ürperti vericiydi. Yüzme bilmeyen için yüzde yüz ölüm demekti bu. Unn artık yüzebiliyordu, ama eskiden yüzme bilmediği bir dönem vardı, işte o günlerden birinde tıpkı böyle bir tehlike atlatmıştı. Ayaklarının altında birden hiç bir şey kalmayıverdiği yere kadar suyun içinde yürümüştü. Kaskatı kesiliverdi o an, tam aklından boşluğa yuvarlanacağını geçirirken... sert bir el arkasından kaptığı gibi çekmişti kenara, oynayan arkadaşlarının yanına onu.</p>

  <p>Unn, korkunç uçurum üstüne düşüncelerinin sonuna gelmeden... bir parıltı çaktı karanlıktan ve ona vurdu: bir balık geçmişti ok gibi, sanki kızın gözlerine bir yön vermek istermişçesine. Unn, aralarında buz tabakası olduğunu unutarak yana kaçlı. Kurşuni renkte çizgileri vardı sırtında, sonra bir yana sıçramış ve kim bu kız gibilerden cam gibi gözlerinden bir bakış fırlatmıştı.</p>

  <p>Hepsi bu, sonra yeniden derinlere dalmıştı.</p>

  <p>Ve küçük balığın ne istemiş olduğunu pek iyi biliyordu Unn. Şimdi aşağıda öteki balıklara anlatıyordur, diye düşündü. Bir bakıma sevdi bu işi.</p>

  <p>Fakat meraklı balık, onu bulunduğu yere bağlayan bağı koparmıştı. Kız şimdi üşüyordu da. Ayağa kalktı ve kaypak buzun üzerinde kayarak koşar gibi gitmeye başladı. Gölün içinden sivrilen tepeleri çarçabuk atlayıp koşarak bir süre topraktan yürüdü, sonra buzun üstüne geçti gene. Hareket onu ısıtmıştı ve bu çok hoştu.</p>

  <p>Uzun süre koştu böyle; nehrin ağzına az bir şey kalmıştı. Sonunda vardı oraya.</p>

  <p>Çağlayanı ne görmüş, ne duymuştu, çok aşağılardaydı o. Burada sadece akıp gitmekte olan suyun fısıltısı vardı, ağza doğru çok sessiz ve sakindi.</p>

  <p>İşte büyük gölün ağzı. Bunun kenarı altından suyun sakin akışı öylesine yumuşaktı ki, onu görebilmek güçlükle mümkün olurdu ancak. Fakat soğukta oradan bir duman perdesi yükseliyordu. Ona bakakalmış olduğunun farkında değildi; sanki güzel bir düş gibiydi. Böylesine sade bir şeyi güzel bir düş yaratabilirdi ancak. İzin almadan böyle bir gezintiye çıktığı için vicdan azabı duymuyordu ve bunun için bir takım mazeretler bulmak çok güç olacaktı. Durgun su, sessiz bir neşe ile, buzla dolu Unn’dan akıp gidiyordu.</p>

  <p>Bu sefer de, kendini tutamayıp gölgelerle dolu bir kovuğa düşebilirdi.</p>

  <p>Belki de, fakat çok iyi bir andı bu ve ona doğru akıp gelen görünüm başka her şeyi kovup uzaklaştırıyordu gene: Buzun altından sessizce ve parıldayarak gelen nehir, onun içinden geçiyor sanki, tam gereksediği şeyi söylüyordu ona.</p>

  <p>İkisi de, o ve su, öylesine sakindiler ki, kız biraz uzakta kendini uçurumdan aşağı atan suyun yarattığı çağlayanın sesini duyduğunu düşünüyordu şimdi. Suyun düşüşünün oradan duyulabileceğini kimse düşünemezdi, bunu okuldan biliyordu. Ama şimdi duyamıyordu bunu.</p>

  <p>Oraya gidiyordu. Ötekini düşünmeyecekti. Bugün ondan kurtulmalıydı.</p>

  <p>Bir gün okulca oraya gideceklerdi. Suyun kükreyen sesi, buzlu havanın içinden öylesine zayıf yankılandı ki, gerçekte bunu duymaması gerekirdi.</p>

  <p>Uysal, kara ve gürültüsüz göl, her an taze ve temiz, buz tabakasının parlak kenarı altından ileri doğru kayıyordu ve sanki bir düşte akarmışçasına sakindi.</p>

  <p>Çağlayanın uzak titreyişi ona nereye gittiğini ansıttı. Kendine geldi. O an neler duyduğunu birine anlatmak isterdi... ama bunu hiç bir zaman yapamayacaktı, biliyordu.</p>

  <p>Durur durmaz anladı ne kadar üşüdüğünü. Soğuk giysilerini delip geçiyordu. Isınmak için koşmaya başladı.</p>

  <p>Hemen aşağıda nehrin ağzında toprak hafifçe bayırlaşıyordu. Gürültüsüz suyun fısıltısı başladı. Nehrin yatık kenarları acayip buz şekilleriyle süslüydü, soğuk hava ile, ona göre daha ılık olan suyun serpintilerinden. Nehir bu süslü kenarlar arasından kıvrılıyor ve sarkık saçak buzlarını yalayıp geçiyordu.</p>

  <p>Yandan vuran güneş ışınlarının altında toprak gittikçe ısınıyor ve çalı kümeleri, başka her şey gibi, kırağıdan gümüş gümüş parlıyordu. Unn bu masal ülkesinde çalıdan çalıya atladı. Bu sırada çantasının içindeki kitapları ile sefertası da aşağı yukarı sarsılıp duruyordu.</p>

  <p>Bayır daha da dikleşti. Akıntı, buzdan taçlarla parıldayan kara nehir taşlarının yaptığı çıkıntılarda birden gürültülü sesler çıkarmaya başladı. Unn düşünüyordu: Ben istemezdim dolaşmayı. Ama gerçek şuydu ki, daha da gezip dolaşmak istiyordu.</p>

  <p>Şimdi aşağıdan gelen baştan çıkarıcı kükremeyi açık seçik duyabiliyordu. Boyuna akıp gidiyor... ve gittikçe daha baştan çıkarıcı, gittikçe daha haklı oluyordu.</p>

  <p>Hızlı koşmaktan ısınmıştı. Nerede dursa soluğu küçük bulutlar yayıyordu çevresine. Kalın paltosu, daha çabuk hareket etmesine engel olacak kadar kalındı.</p>

  <p>Unn daha da ısınmıştı, gözleri parlıyordu. Arada bir çalı kümelerinde duruyor ve sıcak, sağlıklı soluğu ile bulut kümeleri yapıyordu.</p>

  <p>Bayır daha da dikleşti, nehir daha da kükreyerek kabardı, fakat çağlayanın gümbürtüsü, tehdit edici ve baştan çıkarıcı böğürtüsü ile halâ arkalardaydı daha. Korunmak ister gibi «Bunu yapmak istemiyorum,» diye düşündü.</p>

  <p>Ama yaptı. Bunun Siss ile ilgisi vardı.</p>

  <p>Yanlış da olsa, serkeşlik de olsa, yapacağı tek şeydi bu. Artık geri dönemezdi. Çünkü bu, bundan sonra göreceği bütün güzel şeylerle ve Siss’le ilgiliydi. Eğer bundan dönseydi, eğer aşağıdaki gürültüden kaçsaydı ve evine eli boş dönseydi, içinde büyük bir eksikliğin boşluğunu, bir daha ele geçiremiyeceği bir şey için özlem duyacaktı.</p>

  <div>
    <br/>
  </div>

  <p>Kükreme birden güçlendi. Nehir, sarı renkte kanallar içinden akarak hızını arttırmaya başladı. Unn bayır kenarından aşağı, aralarında nasılsa bir ağaç bulunan, gümüş renkli karma karışık fundaların ve çalı yığınlarının içinde koştu. Kükreme güçleniyordu, yoğun su serpintileri yükseliverdi birden önünde... Çağlayanın tepesindeydi.</p>

  <p>Kenardan aşağı düşecekmiş gibi, durdu ve işte o an göründü çağlayan.</p>

  <p>İki dalga geçti içinden: İlki insanı hareketsiz bırakan bir soğuk dalga, İkincisi canlılık veren bir sıcaklık... tıpkı başımızdan geçen ender olaylarda olduğu gibi.</p>

  <p>Unn’un ilk gelişiydi oraya. Yazın hiç kimse, bizimle çağlayana gelir misin diye sormamıştı ona. Teyzesi böyle bir yerden söz etmişti, o kadar. Şimdiye değin bunun üstüne hiç konuşma geçmemişti okulda, güz sonu, buz sarayı oluştuktan ve görülmeye değer duruma geldikten sonra.</p>

  <p>Ve neydi bu?</p>

  <p>Buz sarayı olmalıydı.</p>

  <p>Güneş birden çekildi. İki yanı sarp, dar ve derin bir dere vardı; güneş belki de daha geç vuracaktı oraya, fakat şimdilik buz gibi soğuk bir gölge içindeydi orası. Unn, sivri tepeli küçük kulelerin, çatılarla örtülmüş duvarların, donmuş kubbelerin, tatlı eğrilerin ve kesme pencere süslerinin büyüleyici dünyasına daldı kaldı. Hepsi buzdandı bunların ve su aralarına dalıp bu buzdan sarayı sürekli olarak kuruyordu. Çağlayanın kolları, yeni biçimler yaratarak, yeni kolcuklara ayrılmıştı. Her şey parıl parıldı. Güneş daha gelmemişti, fakat bu saray, buz mavisi yeşil bir renkle yansıtıyordu kendini, ölümcül soğuğu ile. Çağlayan onun orta yerine atlıyordu, karanlık bir mahzene dalar gibi. Çağlayan daha da azdıkça, kayanın kenarından su yol yol düşüyor ve bu sırada rengi karadan yeşile, yeşilden sarıya ve beyaza dönüyordu. Ve dipteki taşlara çarptıkça beyaz köpükler haline geçtiği yerde kara mahzenden top sesi gibi bir ses geliyordu. Koca bir duman soluğu kalkıyordu havaya.</p>

  <p>Unn neşeden bağırmaya başladı. Soğuk köpük onun soluğunun sıcak bulutlarını yutarken, bu çığlık da koca bir dalganın ve gürültünün içinde boğuluyordu.</p>

  <p>Köpük ve serpintiler hiç bir yerde ve hiç bir an eksik olmuyordu, çılgınca olmasına karşın, özene bezene ve güvenle sürdürüyordu yapısını kurma işini..Su, donun yardımı ile sarayın yapımı için yolundan çevrilmişti: Daha büyük, daha yüksek, küçük köşkler, geçitler, patikalar ve bunların üzerinde buzdan kubbeler, Unn’un hiç görmediği kadar karmaşık ve görkemli şeyler.</p>

  <p>Tam üstünden bakıyordu. Onu bir de aşağıdan görmeliydi ve bayırdan aşağı yavaş yavaş inmeye başladı, çağlayanın yanındaki kırağı içinde bayırdan. Saray öylesine yüce ve şaşırtıcı idi ki, onu tümden kendine çekmiş, içmiş, emmişti.</p>

  <p>Ancak yanına indiği zaman gördü onu, yerde duran küçük bir kızın gözleriyle ve içindeki suçluluk duygularından küçük bir zerre bile kalmadı. Oraya gitmekten daha doğru bir şey olamayacağını düşünmekten kendini alamıyordu. Bulunduğu yerden bakıldığında bu dev buz sarayı, yedi kez daha kocaman ve daha aşkın olduğunu kanıtlıyordu.</p>

  <p>Oradan buz duvarlar gökyüzüne değermiş gibi görünüyordu; o bunu düşünürken duvarlar büyüyordu. Esrikleşmişti. Bulunduğu yer küçük kuleler ve kapılarla doluydu, sayısını söylemek olanaksız. Sarayı her yönde büyütmüştü su ve asıl çağlayan, kendisi için açık bir yer bırakarak, tam onun orta yerine düşüyordu.</p>

  <p>Suyun bıraktığı yerler de vardı ki, buraları bitmişti artık, parıl parıl ve kuruydular. Öteki yerler köpükle, su damlaları ile ve mavi - yeşil buza dönmüş bir parlaklıktaki nem kabarcıkları ile örtülüydü.</p>

  <p>Büyülü bir saraydı bu. Onun içine girecek bir yol bulmalıydı Unn. Bir sürü görülmemiş geçit ve girişle bağlı olmalıydı... ve Unn girmeliydi oraya. Saray öylesine olağanüstü bir görünümdeydi ki, Unn onun karşısında dururken her şeyi unuttu. İçeri girmek isteğinden başka hiç bir şeyin farkında değildi.</p>

  <p>Fakat yolu bulmak kolay değildi. Kapı gibi görünen bir çok yer aldattı onu, fakat vazgeçmedi.Unn, ve sonunda içinden sular damlayan, kendisinin sığabileceği genişlikte bir yarık buldu.</p>

  <p>İlk odaya girdiğinde kalbi küt küt atıyordu.</p>

  <p>Yeşil, soluk aydınlığın yardımı ile, şuraya buraya işlemişti; acı bir soğuktan başka bir şey yoktu içeride. Uğursuz bir şey vardı odanın içinde.</p>

  <p>Düşünmeden bağırdı: «Hey!» birini çağırır gibi. Boşluk veriyordu bu duyguyu; bağırmak zorundaydınız. Neden bilmiyordu, ama orada kendinden başka kimsenin bulunmadığını anlıyordu.</p>

  <p>Karşılık geldi der demez. «Hey» diye cevap verdi oda, mecalsiz.</p>

  <p>Nasıl korktu!</p>

  <p>İnsan bu odanın mezar gibi ıssız olduğunu umabilirdi, ama orası da bir kükreme ile doluydu. Çağlayanın gürültüsü buz kitlesine işlemişti. Dipteki taşlara çarptıkça köpükleşen suyun dışarıdaki yabanıl oyunu, burada alçak, tehlikeli bir çalkantı durumuna geliyordu.</p>

  <p>Korkusu geçsin diye biraz durdu Unn. Kime seslendiğini ve ona neyin karşılık verdiğini bilmiyordu. Olağan bir yankı değildi o.</p>

  <p>Belki de oda öylesine büyük değildi, kim bilir? Büyük gibi görünüyordu. Odadan daha da karşılıklar almayı denemeye kalkmadı da, içeri biraz daha girmek için yol araştırmaya bakındı. Yeniden gün ışığına çıkmak bir an bile aklına gelmiyordu.</p>

  <p>Arar aramaz da buldu bir yol: arasında parlak buz sütunları olan büyük bir yarık buldu.</p>

  <p>Daha çok geçite benzeyen bir odaya çıktı, ama burası da deminki gibi bir odaydı. Yarı fısıltılı bir sesle, «Hey!» diye denedi onu da ve yan ürkek bir «Hey» karşılığı aldı. Bunun gibi odaların saraya bağlı odalar olduğunu anlıyordu... büyülenmiş, tuzağa düşmüştü, arkasında kalanla ilgili değildi. O anda sadece sarayları düşünüyordu.</p>

  <p>«Siss!» diye bağırmadı karanlık geçitte, «Hey!» diye bağırdı. Bu beklenmedik büyülenme içinde Siss’i düşünmüyordu, bu yeşil buz sarayındaki iç içe odaları düşünüyordu ve her birine girmeliyim diyordu.</p>

  <p>Soğuk delip geçiciydi, ve o soluğum büyük bulutlar çıkarıyor mu diye görmeye kalktı, fakat aydınlık çok soğuktu. Burada çağlayanın gürültüsü aşağıdan geliyordu... ama doğru olmayabilirdi bu. Böyle bir sarayda hiç bir şey gerçek değildi, ama siz onu benimsemiş görünürdünüz.</p>

  <p>Güz geldiğinde kış havasının başladığı zaman teyzenin ona verdiği sıcak paltoya karşın o an biraz üşüdüğünü ve titrediğini kabul etmek zorundaydı. Ama öteki odaya geçtiğinde heyecandan bunları hemen unutacaktı, ama öteki oda bulunmalıydı, Unn olduğunu bildiği kadar güveniyordu bulacağına.</p>

  <p>Buna dar bir oda denilebilirdi, öteki ucunda bir çıkış kapısı vardı: yeşil, kuru buz, suyun artık bırakmış olduğu bir yarık.</p>

  <p>İkinci odaya girdiğinde gördüğü şey karşısında soluğu kesildi: taşlaşmış bir ormanın ortasındaydı. Bir buz ormanı.</p>

  <p>Bir süre buraya fışkıran su, sanki pirinç sapları, dalları dondurup bırakmıştı ve küçük ağaçlarla dipten büyüklerine yapışmıştı. Burada gördüğü şeyler bu budur, şu şudur diye betimlenemezdi...ama tümü de böyle bir yerin yaratıklarıydı ve insan her şeyi olduğu gibi kabul etmek zorundaydı. Garip bir masal dünyasına bakıyordu, açılmış gözlerle-Su uzaklarda çağıldıyordu.</p>

  <p>Oda aydınlıktı. Güneş ışığı yoktu - belki de tepenin ardında idi güneş halâ- fakat gün ağarmıştı, buz duvarlar içinde görülmedik bir aydınlıkla parıldıyordu. Korkunç soğuktu.</p>

  <p>Fakat orada olduğu sürece soğuğun önemi yoktu; bundan başka nasıl olabilirdi, soğuğun eviydi burası. Unn faltaşı gibi açılmış gözlerle ormana baktı ve burada da tereddütlü, deneyici bir sesle bağırdı: «Hey!»</p>

  <p>Bir karşılık çıkmadı.</p>

  <p>Şaştı kaldı. Cevap vermemişti.</p>

  <p>Her şey taş katısı buzdu. Her şey olağanüstüydü. Ama cevap vermemişti ve bu doğru değildi. Tüyleri ürperdi, tehlike içinde olduğunu hissetti.</p>

  <p>Orman düşmancaydı. Oda inanılmaz bir görkem içindeydi, fakat düşmancaydı ve onu korkutuyordu. Hemen çıkmak için bir yol aradı, bir şey olmadan çıkmak için. İleriden ya da geriden, artık onun için hiç bir ayırımı yoktu, bütün duyularını yitirmişti.</p>

  <p>Ve derken geçeceği bir başka yarık buldu. Nereye gitse önünde kapılar açılıyor gibiydi. Tam geçerken, eski günlerden tanıdığı yeni çeşit bir aydınlıkla karşılaştı; bildiğimiz gün ışığı idi bu.</p>

  <p>Acele çevresine baktı, biraz düş kırıklığı içinde; bildiğimiz gökyüzü idi üstündeki. Buzdan bir tavan değil, soğuk mavi bir kış göğü güvenle yükseliyordu. Dümdüz, buzdan duvarları ile yuvarlak bir odadaydı. Burayı da sular basmış, fakat sonradan başka bir yere akıp gitmişti.</p>

  <p>Unn, burada «Hey!» diye bağırmaya cesaret edemedi. Buz ormanı bunu önlemişti, fakat bu bildiğimiz gün aydınlığında soluğunun çıkaracağı bulutları deniyor ve duruyordu. Bunu düşündükçe gitgide daha üşüdüğünü anlıyordu. Yürürken kazandığı sıcaklık çoktan tükenmişti, içindeki sıcaklık şimdi sadece bu küçük soluk bulutlarındaydı. Birbiri arkasına çabuk çabuk bıraktı gitsin bu soluklar.</p>

  <p>Devam etmek üzereydi, fakat birden durdu. Biri «Hey!» diye seslenmişti. Şu yönden. Dört döndü, ama kimseyi bulamadı. Fakat bunu aklı almamıştı.</p>

  <p>Eğer bu çağıran biri değilse odadır diye düşündü. Bundan hoşlandığından emin değildi, ama yumuşak bir sesle, gerçekten de fısıltıdan pek yüksek olmayan bir sesle cevap verdi: «Hey!»</p>

  <p>Bu iyi geldi ona. En doğrusunu yaptığı kanısı içindeydi, bundan cesaret alarak da hemen daha ileri gidebileceği yeni bir yarık bulmak için aramaya başladı. Bulunduğu yerden çağlayanın kükreyişi ağır ve derindi; görme olanağını elde etmeksizin yaklaşıyordu ona. Devam etmeliydi.</p>

  <p>Unn soğuktan titriyordu şimdi, ama bunu bilmiyordu, çok heyecanlıydı. İşte bir kapı! İstemesiyle karşısında bulması bir oluyordu kapıyı.</p>

  <p>Çarçabuk geçti arasından.</p>

  <p>Ama bu oda da şaşırtıcı idi. Gözyaşları odası diyebileceğimiz bir odada idi.</p>

  <p>İçeri daha adımını atar atmaz, ensesine bir su damlasının indiğini duydu. İçinden geçtiği kapı o kadar alçaktı ki, bu yüzden iki büklüm olmak zorunda kalmıştı.</p>

  <p>Bir gözyaşı odası idi bu. Cam duvarlar çok inceydi, ve sanki bütün oda yan karanlıkta bu düşen damlalarla akıyor, ağlıyordu. Bununla birlikte hiç bir yapı kurulmamıştı orada, damlalar tavandan yumuşak bir sıçrayışla, yerdeki gözyaşı havuzcuklarına düşüyordu. Tümden kederliydi.</p>

  <p>Damlalar paltosunun ve yün başlığının içine de düştü. Bu bir şey değil, kalbi kurşun gibi ağırdı. Oda ağlıyordu. Niçin ağlıyordu?</p>

  <p>Durması lâzımdı bunun!..</p>

  <p>Durmadı. Tam tersine, çoğalır gibi oldu. Su bu yandan daha da büyük ölçüde geliyor, damlama sıklaşıyor, gözyaşları daha bereketli düşüyordu.</p>

  <p>Duvarlar sızmaya başladı. Unn kalbi çatlayacak sandı.</p>

  <p>Bunun su olduğunu biliyordu elbet, ama tam da bir gözyaşı odasıydı bu. Ve onu git gide daha çok kederlendiriyordu: Böyle bir odada birini çağırmak, ya da çağırılmak boşunaydı. Suyun kükreyişine bile aldırmaz bir duruma gelmişti.</p>

  <p>Damlalar paltosunun üzerinde buz taneleri haline geliyordu. Derin bir sıkıntı içinde, oradan çıkıp gitmeye davrandı. Duvar boyunca sendeleyerek yürüdü ve der demez buldu çıkış yolunu, ya da giriş yolunu, ne bilsin!</p>

  <p>Geçtiği öteki geçitlerden daha da dardı bu çıkış yolu ama, sanki pırıl pırıl aydınlatılmış bir hole açılıyor gibiydi. Unn bunu görebiliyordu şimdi, oraya bir an önce gitmek tutkusu ile içi yandı, sanki ölüm kalım işiydi bu Unn için.</p>

  <p>Çok dar, geçemedi arasından. Ama geçmek zorundaydı. Palto kalın, diye düşündü, ve paltosu ile çantasını yere bıraktı, dönüşte almak üzere. Bunun üstünde de öyle çok durmadı, ne olursa olsun, yalnızca içeri girmeyi düşünüyordu.</p>

  <p>Şöyle bir sıkıca dayanınca, ince ve kıvrak olduğu için, başardı işi.</p>

  <p>Yeni girdiği oda bir harikaydı, öyle geldi ona. Duvarlardan ve tavandan sızan yeşilimsi parlak ışık onun gözyaşları ile ıslanmış ruhunu canlandırdı.</p>

  <p>Elbette! Birdenbire anladı, şimdi onu açık seçik olarak görebiliyordu: kendisiydi orada ağlayan demin. Niçin bilmiyordu, ama kendisi olmuştu, kendi gözyaşlarına dalan.</p>

  <p>Merak edecek bir şey yoktu. Yeşil ışıkla aydınlatılmış bu tertemiz odaya ilk adımını attığında, bir duraklama olmuştu kapıda. Burada tavandan sular damlıyordu, ve çağlayanın kükreyişi sönüktü. Bu oda bağırmak için yapılmıştı sanki, haykıracak bir şeyiniz varsa, dostluk ve yardım üstütüne yabanıl bir çığlığınız.</p>

  <p>Taştı fışkırdı, «Siss» diye bağırması.</p>

  <p>Ve derdemez duruverdi. «Siss» karşılık olarak üç yönden geldi en az.</p>

  <p>Haykırışı çağlayanın sesi ile karışsın diye bir süre durdu orada. Sonra odaya geçti. Geçerken de annesini, Siss’i düşündü... ama çok kısa bir an yapabildi bunu. Seslenmesi bir kapı açmıştı önünde; şimdi o kapı gürültü ile kapanıyordu.</p>

  <p>Benim burada ne işim var? Aşağı yukarı dolaşırken aklına geldi. Gittikçe daha dik ve tanınmaz bir durumda dolaşıyordu ama çok da adım atmıyordu. Benim burada ne işim var? Bu bilmecenin çözümünü bulmaya kalkıştı. O sırada, garip bir heyecan içinde ve yarı bilinçli, dolaşıyordu.</p>

  <p>Şimdi kenarın yakınındaydı: buz ona el koymuştu.</p>

  <p>Dondurucu soğuğu duydu. Paltosu bir yerde kalmıştı, o yüzden. Soğuk artık onun bedenine istediği gibi taşınabilirdi. Unn korktuğunu hissetti, duvardan yana ok gibi fırladı sıcak paltosunu bulmak için çıkmaya. Nereden girmişti içeri?</p>

  <p>Duvar bir buz dağı idi, sıkı ve dümdüz. Öteki duvara saldırdı. Kaç duvar vardı orada? Nereye yöneldiyse, tümü sıkı ve dümdüzdü. Çocuk gibi bağırmaya başladı, «Dışarı çıkacağım, dışarı!» O an buldu kapıyı.</p>

  <p>Fakat acayip bir saraydı bu: paltosunun bulunduğu yere gidemiyordu bir türlü, hiç de hoşuna gitmeyen bir duruma girmişti.</p>

  <p>İşte başka bir oda. Gerçekten küçüktü bu oda, alçak tavandan inen damlayan sarkıtlarla, yerden yükselen dikitlerle, birçok köşeli çentikli duvarlarla doluydu; bu duvarlar öyle kalındı ki, yeşil ışığı zayıflatıyordu. Ama çağlayanın kükreyişi hiç de hafiflemiş değildi, burada birden ta yanınıza değin geliyordu sanki, ya da dizlerinizin altına, yahut öyle bir yerde olabilirdi ki... ama bu yer odanın içinde bir yerdi sanki.</p>

  <p>Duvarlarından sular damlayan oda, ona demin bağırdığı odayı hatırlattı. Şimdi bağırmıyordu. Soğuk önlüyordu bunu, ve her şeyi bulandırıyordu. Aklına çok şeyler geliyordu, ama sanki sis içinde; onu yakalamaya kalktı mı, yerinde başka bir şey buluyordu. Buranın yüzde yüz tehlikeli bir yer olduğu aklına gelmiş olmalıydı, ve o buz sarayının bir parçası olan yüksek ve meydan okuyucu bir sesle bağıracaktı «Hey! Hey!»</p>

  <p>Fakat buna gerçek bir haykırış denemezdi. Başka bir düşünce almıştı onun yerini, ve Unn zar zor duydu kendi sesini. Saray hiç oralı değildi, tek karşılık yabanıl bir kükreyiş oldu. Bu kükreyiş bütün öteki sesleri silip süpürdü. Gene aldırış eden yok. Başka bir düşünce, başka bir soğuk dalgası kesip atmıştı onu.</p>

  <p>Taban ıslaktı su damlalarından. Kimi yerde suyun yüzeyi ince ince buz tutuyordu. Durulacak yer değildi burası... Unn karma karışık duvarlar arasında bir kapı daha aramaya başladı.</p>

  <p>Son odaydı bu; artık buradan öteye gidemezdi.</p>

  <p>Belli belirsiz düşündü bunu. Dışarıya çıkan bir yol yoktu nasılsa. Ne yaptıysa boşunaydı artık. Bir çok kapı vardı, ama bunlar bir yerlere çıkmıyordu, insan daha çok buza ve aydınlığın garip yansımalarına dalıyordu.</p>

  <p>Ama Unn içeri girmişti ya?</p>

  <p>Böyle düşünmek boşuna. İçerisi değildi ki orası, dışarısı idi artık... İşte bu da bir sorun diye düşündü, şaşırarak. İçeri girdiği kapı, dışarı çıkmak istediği zaman elbette bulunmuyordu.</p>

  <p>Bağırmak neye yarar, kükreme boğuyordu sesi. Bir gözyaşı çukuru bekliyordu onu, önünde hazır. Belki onun içine düşebilirdi, ama oraya kadar gidemiyordu.</p>

  <p>Biri duvara mı vuruyordu?</p>

  <p>Hayır, burada hiç kimse duvara vuramazdı. Buz duvarlara vuramazsınız. Üstünde duracak küçük bir toprak parçasıydı aradığı.</p>

  <p>Sonunda rutubetsiz, ama kuru don bir köşe buldu. Ayaklarını altına alarak oturdu orada, artık duyamadığı ayaklarını.</p>

  <p>Soğuk bütün vücudunu sertleştirmeye başlamıştı şimdi, artık soğuğu o kadar keskin duymuyordu. Yorulduğunu anladı, biraz oturmak zorundaydı çıkış kapısını ciddiyetle aramaya başlamadan önce ve buradan kaçıp gitmeden., paltosuna, teyzesine, Siss’e gitmeden önce.</p>

  <p>Düşünceleri gittikçe karışmaya ve belirsizleşmeye başladı. Bir ara annesi belirdi gözünün önünde ve derdemez silindi gitti. Üst yanı bir sisti, parıltılarla tel tel olmuş, ama artık onun dikkatini bile çekmiyordu. Daha sonra yeterince düşünecek vakti olacaktı.</p>

  <p>Her şey o denli uzaktı ki, her şey geri çekiliyordu. Bu sarayın içinde, bütün bu garipliklerin arasında koşmaktan yorulmuştu, biraz oturmak ne tatlıydı, şimdi soğuk o kadar rahatsız etmiyordu onu. Oturmuş, ellerini oğuşturuyordu. Nedenini unutmuştu. Oysa çift eldiven giymişti.</p>

  <p>Damlalar gene oyun etmeye başladılar ona. Korkunç gürültünün yanı başında önceleri bir şey duymamıştı, ama şimdi fark ediyordu düşen damlaların tıp tıplarını. Alçak tavandan sızıyor ve dikitlerin, kirli su birikintilerinin içine düşüyordu... ve bir ses çıkıyordu bundan, tekdüze ve kesintisiz: pıt pıt, pıt pıt.</p>

  <p>Peki neydi bu?</p>

  <p>Unn doğruldu. O zamana değin duymadığı bir şey geçti üstünden, başladı bağırmaya —şimdi derin, kara bir kuyu dolusu çığlığı vardı onun, eğer gerekirse — fakat tek bir haykırıştan fazlasını çıkaramadı.</p>

  <p>Buzun içinde bir şey vardı. Önce şekilsizdi bu şey, ama onun bağırması ile bir biçim kazanmıştı ve buzdan bir göz gibi parlamaya başladı yukarıda, karşısında durdu Unn’un, bütün düşüncelerini durdurarak.</p>

  <p>Besbelli bir gözdü bu, kocaman bir göz.</p>

  <p>Unn’a bakarak genişledi genişledi, tam ortasında buzun ve aydınlıkla dolu. Sadece bir kez bağırmasının nedeni buydu. Ve bununla birlikte, bir daha baktığında korkunç değildi artık.</p>

  <p>Düşünceleri çok basitti şimdi. Soğuk yavaş yavaş etkisiz bırakıyordu bu düşünceleri. Buzun içindeki göz iriydi ve hiç kırpmadan bakıyordu ona,ama, korkacak bir şey yoktu, bütün düşündüğü şuydu: Daha ne arayıp duruyorsun? İşte buradayım. Bu gibi durumlarda aklına gelen şey gene geldi: Ben bir şey yapmadım ki...</p>

  <p>Korkacak bir şey yok.</p>

  <p>Eskisi gibi oturdu gene, dizlerini kaldırarak, ve çevresine baktı, çünkü göz daha da aydınlanmıştı oda daha belirliydi.</p>

  <p>Sadece kocaman bir gözdü o.</p>

  <p>Kocaman gözler vardı burada.</p>

  <p>Fakat ona yukarıdan bakıyor gibi geldi, ve bu yüzden başını kaldırmak zorunda kaldı, hiç çekinmeden baktı göze.</p>

  <p>buradayım işte. Ben her zaman buradayım. Bir şey yapmadım.</p>

  <p>Oda, yavaş yavaş, damlayan suyun tıp tıpları ile doldu. Her damla bir şarkının parçası gibiydi. Arkada o sert, kesintisiz kükreyiş çalıyordu ve sonra daha tiz damla sesleri geliyordu, çağlayanın çıkardığı sesin orta yerinde tatlı bir müzik gibi. Çoktan beri unuttuğu bir şeyi hatırlattı bu ona, bu yüzden de dosttu ve güven vericiydi.</p>

  <p>Göz tam ona bakıyordu, daha da ışık saçarak. Ama Unn ona cesaretle baktı, büyüyeceği kadar büyüsün, istediğince incelesin onu; korkmuyordu bu gözden.</p>

  <p>Üşümüyordu da. Rahat değildi, garip bir felce uğramıştı, ama üşümüyordu. Birden korkunç üşüdüğü o anı ansıdı, ama şimdi üşümüyordu. Bir ağırlık, bir gevşeklik duydu, gerçekten de uyumak isterdi birazcık, ama göz bırakmıyordu.</p>

  <p>Aydınlık çoğaldı.</p>

  <p>Artık hiç kıpırdıyamıyordu, duvara yaslanmış, başını kaldırmış, gözün aydınlığına bakıyordu. Göz gittikçe parlaklaştı ve ateşle dolmaya başladı. Gözle arasında, tekdüze müziği ile düşen damlaların parıltıları çakıyordu. Ateşli gözdü sadece onu uyaran, çünkü şimdi oda bir alev dalgasına bürünmüştü birden. Sonunda kış güneşi, buz sarayına girecek kadar yükselmişti. Soğuk kış güneşi, eski gücünden şaşılacak kadar büyük bir parçayı kendinde saklamıştı.</p>

  <p>Işınları kalın buz duvarlara, köşelere ve kapılara işliyor ve bu kederli odayı bir oyun devinimine boğarak aydınlığı olağanüstü biçimlere ve renklere çeviriyordu. Tavandan inen sarkıtlar, yerden yükselen dikitler ve su damlaları hep birden odaya dökülen aydınlık dalgası içinde oynuyorlardı. Ve damlalar, küçük odanın içinde her seferinde bir tane daha az düşerek gittikçe sertleşip parlıyor, daha da sertleşip parlıyordu. Neredeyse dolacaktı oda.</p>

  <p>Göz kamaştırıcı bir ışık dalgası. Unn’un, aydınlıktan başka her şeyle ilgisi kopmuştu. Ona bakan göz tutuşmuştu, her şey aydınlık içindeydi. Korkunç aydınlık oldu diye düşündü donuk donuk.</p>

  <p>Uyumaya hazırdı, ısınmıştı da. Artık soğuk değildi burası hiç de. Odanın buz duvarları içinde biçimler oynuyordu, aydınlık gittikçe daha da parlıyordu. Her şey yukarıdan aşağı dönüyordu., her şey delici bir parlaklığa bürünüyordu. Bir kez bile garipsemedi bunu, her şey olması gerektiği gibiydi. Uyumak istiyordu; güçsüz, ağır ve halsizdi.</p>
</body>
</html>