<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/eg0.3.css" type="text/css" rel="stylesheet"/>
</head>

<body>
  <h2 title="II ">II</h2>

  <h2 title="II ">U N N</h2>

  <p>Heyecan verici bir şeye doğru gidiyordu.... Karanlıktan korkusunu bastırmak için dimdik ve sert yürürken Siss, Unn üstüne bildiklerini düşünüyordu.</p>

  <p>Çok birşey de bilmiyordu. Ve köyde ötekine berikine sormanın bir yararı olamazdı; kimsenin Unn üstüne ona anlatacak çok bir şey bildiği yoktu.</p>

  <p>Unn çok yeniydi burada, ilkyazdı geldiğinde, çok uzak bir bölgeden, arada bağlantı olmayan bir bölgeden. Dediklerine göre, öksüz kaldıktan sonra gelmişti geçen ilkyaz. Annesi hastalanmış, ölmüştü, oturdukları yerde. Kadın nikâhsızdı, yakın akrabaları da yoktu orada, ama burada, bu köyde bir ablası vardı. Unn işte bu teyzenin yanına gelmişti.</p>

  <p>Teyze uzun süredir buradaydı. Çok yakın oturdukları halde, Siss şöyle böyle tanıyordu onu. Küçük bir evde tek başına yaşıyordu kadın, elinden buncası geliyordu ancak. Bakkala çıktığı günler bir yana, öyle pek sık görünmezdi ortalıkta. Kadının Unn’u pek gönülden karşıladığını duymuştu Siss. Annesiyle gitmişti onun evine bir kez; annesinin diktirecek dikişi vardı. Daha Unn’un adını bile duymadan, yıllar önce olmuştu bu. Siss, orada tek başına bir kadının, iyi bir kadının oturduğunu hatırlıyordu. Hiç kimse kötü konuşmazdı ondan.</p>

  <p>Unn için de tıpkı böyle olmuştu oraya geldiğinde: kız arkadaşlarının yanına sokulmamıştı, oysa onlar bunu bekliyor, istiyorlardı. Onu yolda ya da insanın başkalarına görünmemezlik edemediği yerlerde görüyorlardı. Yabancı imişler gibi bakıyorlardı birbirlerine. Yapacak bir şey yoktu. Anasız babasızdı, bu da onu çok başka bir duruma sokuyordu, arkadaşlarının anlayamadığı bir çekicilik veriyordu ona. Bu garip durumun çok yakında sona ereceğini de biliyorlardı: güz geldiğinde onunla okulda karşılaşacaklardı ve böylece bu iş sona ermiş olacaktı.</p>

  <p>Siss, yaz boyunca Unn’a yaklaşmak için bir girişimde bulunmamıştı. Onu arada bir, iyi kalbli yaşlı teyzesiyle görmüştü. Siss ona her rastladığında, boyunun kendi boyunda olduğuna dikkat etmişti. Birbirlerine şaşkın şaşkın bakıyor ve çarçabuk geçip gidiyorlardı. Neden şaşırdıklarını da bilmiyorlardı, ama şu nedenden ötürü ama bu...</p>

  <p>Unn’un ürkek bir kız olduğu söyleniyordu, bu söz çok çekici geliyordu onlara. Bütün kızlar, bu ürkek olduğu söylenen Unn’la okulda karşılaşmayı bekliyorlardı.</p>

  <p>Siss bunu özel bir nedenden ötürü de istiyordu: gürültülü oyunlarında baş olarak bilinirdi o. Buyuran olmaya alışmıştı; bu durumun bir gün değişeceğini düşünmemişti hiç; bundan da memnundu. Unn geldiğinde de baş olmayı beklemişti, olması gerekti.</p>

  <p>Okul açıldığında, sınıf her zamanki gibi Siss’ın çevresinde toplandı, kızlar gibi oğlanlar da. Bu yıl da bu işten hoşlandığını anladı ve durumunu korumak için belki biraz çaba da harcadı.</p>

  <p>Unn uzak duruyordu, ürkekçe. Çocuklar onu ölçüp biçtiler ve hemen benimsediler. Onunla bir alıp veremedikleri yoktu. Güzel bir kız. Sevimli.</p>

  <p>Ama o durumunu değiştirmiyordu, olduğu yerde duruyordu. Ötekiler, onu aralarına almak için ufak tefek girişimlerde bulundular, ama boşuna. Siss, arkadaşlarının ortasında onu bekleyerek durdu, ve ilk gün böyle geçti.</p>

  <p>Epey gün geçti. Unn’da yaklaşacağını gösteren bir belirti yoktu. Sonunda Siss onun yanına gitti ve, «Aramıza gelmez misin?» dedi.</p>

  <p>Unn başını sallamakla yetindi.</p>

  <p>Ama ikisi de, birbirlerinden hoşlandıklarını o an anladılar. İlgili bir bakış parladı aralarında: Buluşmalıyım onunla! Şaşırtıcı ama kuşkusuz.</p>

  <p>Siss, şaşkın şaşkın gene sordu. «Aramıza gelmeyecek misin?»</p>

  <p>Unn sıkıntı içinde gülümsedi. «Hayır.»</p>

  <p>«Ama neden?»</p>

  <p>Unn hâlâ sıkıntı içinde gülümsüyordu. «Olmaz.»</p>

  <p>Siss, bir kandırmaca oynadıkları duygusuna kapıldı o an.</p>

  <p>«Neyin var?» diye sordu Siss açıkça ve aptalca, der demez de pişman oldu. Unn kendisi ile ilgili bir şey yokmuş gibi davrandı. Tam tersine.</p>

  <p>Unn kızardı. «Yo, öyle bir şey değil, ama...»</p>

  <p>«Hayır, ben de öyle bir şey demek istemedim,istemedim hiç. Ama seni aramızda görmek bizi sevindirecek de...»</p>

  <p>«Bu konuda artık bana daha fazla birşey sorma,» dedi Unn.</p>

  <p>Siss, sanki başından aşağı bir kova soğuk su dökülmüş gibi dilsiz kaldı. Utana sıkıla arkadaşlarının yanına döndü ve durumu anlattı onlara.</p>

  <p>Onlar da bir daha Unn’u çağırmadılar. Tek başına kaldı kız, oyunlarına katılmadı. Kibirlinin biri diyenler oldu onun için, ama tutmadı bu, ve kimse rahatsız etmeye kalkmadı Unn’u... bu gibi şeyleri önleyen bir havası vardı sanki.</p>

  <p>Sınıfta Unn’un parlak bir öğrenci olduğu çok çabuk çıktı ortaya. Fakat o çalımlanmıyordu ve ötekiler bundan ötürü imrenme ile karışık bir saygı duymaya başladılar ona.</p>

  <p>Siss bütün bunlara dikkat ediyordu. Unn’un okul bahçesindeki bu yalnız durumundan ötürü zayıf, zavallı değil, tam tersine çok güçlü olduğunu anlıyordu. Siss, kendi küme arkadaşlarını kazanmak için bütün gücünü kullandı ve başardı; bununla birlikte, hiç bir şey yapmasa ve dayanağı olmasa da, Unn’un orada en güçlü durumda olduğunu anlıyordu. Unn’a yeniliyordu, ve belki ötekiler de bunu görüyorlardı, kim bilir! Ama öte yana geçmeye cesaret edemiyorlardı. Siss ile Unn, karşı karşıya gelmiş iki savaşçı gibiydiler, ama sessiz bir savaştı bu, onunla yeni gelen arasında bir çatışma. Pek de üstü kapalı değil hani.</p>

  <p>Kısa bir süre sonra Siss, sınıfta Unn'un gözlerinin kendi üstünde olduğunu duymaya başladı.Unn birkaç sıra arkasında oturuyordu onun, bundan ötürü de elinde bol fırsat vardı.</p>

  <p>Siss, bu bakışların, üzerinde bir çeşit uyuşukluk duygusu yarattığını duyuyordu. Bundan çok hoşlanıyordu ve hoşlandığını güçlükle saklıyordu. Aldırmaz görünüyordu, ama bu duygu onu garip ve hoş bir biçimde sarıyordu. Bunlar, araştıran, kıskanç gözler değildi; istek vardı içlerinde...birden yakaladığında görüyordu bunu. Umut, bekleyiş vardı. Ama Unn kapıdan çıkar çıkmaz değişiyordu sanki ve ona hiç yaklaşmıyordu.Siss, zaman zaman vücudundaki bu tatlı uyuşukluğun farkına varınca, Unn oturmuş bana bakıyor, diyordu içinden.</p>

  <p>Siss onunla sanki hiç göz göze gelmediğini sanıyordu. Çünkü cesaret edemiyordu bunu yapmaya... unutup kaçamak baktığı birkaç kısa an dışında.</p>

  <p>Ama neydi Unn’un istediği?</p>

  <p>Bir gün bunu söyleyecek bana.</p>

  <p>Sınıf dışında Unn, onların oyunlarına katılmadan, bir duvarın dibinde duruyordu. Onları sessiz, sessiz seyrederek duruyordu.</p>

  <p>Beklemeli. En iyisi beklemek. Ve yüzde yüz o gün gelecek. Şimdilik olanla yetinmeli, bu kadarı bile çok garip.</p>

  <p>Ötekilerin anlamasına hiç fırsat vermemeliydi Siss. Ve bunu başardığını sanıyordu. Ama sonra arkadaşlarından biri ona biraz da kıskançlıkla, «Unn ile ilgilisin sen, ne yapayım, söyleyeceğim,» dedi.</p>

  <p>«Yo, değilim.»</p>

  <p>«Değil misin? Her zaman ona bakıyorsun, bunu çakmadık mı sanıyorsun?»</p>

  <p>Bakıyor muyum? diye düşündü Siss, şaşkın.</p>

  <p>Arkadaşı soğuk soğuk güldü. «Çoktan çaktık bunu Siss.»</p>

  <p>«Öyle olsun, baktım peki, istediğim kadar bakarım.»</p>

  <p>«Ya...»</p>

  <div>
    <br/>
  </div>

  <p>Siss hep bunu düşünmüştü. Ve işte sonunda düşündüğü çıkmıştı, şimdi. Şimdi, bugün. Yolda olması bundandı.</p>

  <p>Bu sabah erken ilk mektup sırada önündeydi. «Buluşalım Siss.» İmza, «Unn.»</p>

  <p>Bir yerden bir ışın düşmüştü.</p>

  <p>Döndü ve gözlerle karşılaştı. Bakışları birleşmişti. Olağanüstü bir şey bu. Bundan fazla bir şey bilmiyordu, daha fazlasını da düşünemiyordu.</p>

  <p>Mektuplar gidip geldi o olağanüstü gün. İstekli eller, sıradan sıraya yardım etti onlara.</p>

  <p>«Ben de seninle buluşmak isterim.» İmza «Siss.»</p>

  <p>«Ne zaman görebilirim seni?»</p>

  <p>«Ne zaman istersen Unn. Bugün gelebilirsin bana.»</p>

  <p>«Ben de bugün olsa diye düşünmüştüm.»</p>

  <p>«Bugün benimle eve gelir misin Unn?»</p>

  <p>«Hayır. Sen benimle bize gel, yoksa ben sana gelmem.»</p>

  <p>Siss birden döndü. Ne demekti bu? Gözlerle karşılaştı, Unn'un başını eğdiğini gördü, böyle yapmakla kendi dediğini kabul ettirmek istiyordu. Siss hiç duraklamadı, cevabını yolladı: «Geliyorum.»</p>

  <p>Ve mektuplar orada kesildi. Paydos saatine değin konuşmadılar. Sonra hemen durup başladılar konuşmaya, acele ve ürkek. Siss, onun da karşılık olarak kendi evlerine gelip gelmeyeceğini sordu.</p>

  <p>«Hayır, neden geleyim?» dedi Unn.</p>

  <p>Siss durakladı. Unn’un, teyzesinden ötürü kimi zorunluklar altında olduğunu düşündü... ve her halde bu yüzden, arkadaşlarının kendi evine gelmesini istiyordu. Siss utandı ve bunu anlatamadı Unn’a.</p>

  <p>«Yo, bir şey değil,» dedi.</p>

  <p>«Benimle geleceğini söylemiştin demin.»</p>

  <p>«Evet, ama doğruca seninle gelemem. Önce eve gitmem lâzım, nerede olduğumu bilsinler.»</p>

  <p>«Evet, iyi olur.»</p>

  <p>«Akşama gelirim,» dedi Siss, büyülenmiş. O anlaşılması güç hava, Unn’u saran havaydı Siss’i büyüleyen.</p>

  <p>İşte buydu Siss’in Unn üstüne bütün bildiği. Şimdi ona gidiyordu, evine uğrayıp izin aldıktan sonra.</p>

  <p>Soğuk hafif hafif ısırıyordu onu, ayağının altında gıcırdıyordu ve aşağıda buz çatırdıyordu. Derken Unn’la teyzesinin oturduğu kulübeyi gördü. Aydınlık vuruyordu donmuş ağaçların üstüne. Sevinçten ve umuttan kalbi çarpıyordu.</p>
</body>
</html>