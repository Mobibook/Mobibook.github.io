<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>BEŞİNCİ KISIM</title>
</head>

<body>
  <h1 class="h11"><a id="a23"></a>BEŞİNCİ KISIM</h1>

  <h2 class="h21" id="sigil_toc_id_1"><a id="ncx3924"></a><a id="a24"></a>I</h2>

  <p>KÂMRAN, seninle yol arkadaşlığı etmek işkence billahi, iki saatten beri belki yüz şey sordum. &ldquo;Evet&rdquo; yahut &ldquo;Hayır&rdquo;dan başka cevap alamadım. Kendine gel, oğlum.</p>

  <p>Kâmran, bozuk yollarda sarsılan arabanın köşesinde akşam rüzgârına karşı pardösüsünün yakasını kaldırmış, dalgın dalgın Marmara&rsquo;yı seyrediyordu. Gözlerini zorla denizden ayırarak gülümsedi:</p>

  <p>-İki saatte, iki yüz suale, iki yüz cevap az değil zannederim, enişte, velev &ldquo;evet&rdquo;, &ldquo;hayır&rdquo; gibi kısa cevaplar olsun.</p>

  <p>-İyi ama oğlum, sen o cevapları da düşünerek vermiyorsun ki... Makine gibi söylüyorsun.</p>

  <p>-Güzel tedavi ve tebdilihava usulü, enişte... Beni, boş yere düşündürüp yormak için bir kastınız olmalı.</p>

  <p>-Hayır nankör, hakikaten sana yaranmak kabil olmuyor... Seni gerçi düşündürmek istiyorum, fakat maksadım yormak değil, öteki şeyi düşünmene mani olmak.</p>

  <p>Mamafih, artık ümidimi kesiyorum. Seni canlandırmak kabil değil. Mesela, üç gün evvel bir düğün bahanesiyle seni köye götürdüm. Çeşit çeşit insanlar gördün; davul, zurna dinledin; köçek, pehlivan seyrettin; ben, kendi payıma müthiş eğlendim; fakat sen eğlenmedin, inkâr etme, göz ve izan var.</p>

  <p>-Size anlatmak kabil değil enişte, benim yaradılışım başka türlü.</p>

  <p>-Yok oğlum, sen kendini fena bıraktın. Bak, ben altmışıma giriyorum, günden güne daha gençleşiyorum.</p>

  <p>-Ayşe Teyzem duymasın.</p>

  <p>-Duysa da umurumda değil. Buraya ilk gelişimde ben, daha ihtiyar görünmüyor muydum? Kâmran güldü</p>

  <p>-Ben, Tekirdağ&rsquo;a geleli on sene oldu. Hâlâ aklımdadır. Yine böyle bir ağustos günüydü.</p>

  <p>Aziz Bey ellerini birbirine vurdu:</p>

  <p>-Etme, Allah aşkına, seneler amma çabuk geçiyor! Hakkın var ya. Bugün sade dört yaşına yakın çocuğun var, dört beş sene kadar da Feridecikle nişanlı kalmıştın. Ah Kâmran, şu Feride&rsquo;ye nasıl kıydığını hâlâ aklıma sığdıramıyorum. Çalıkuşu&rsquo;nun bülbül gibi sesini, gül yüzünü hatırladıkça hâlâ yüreğim sızlar. Aradan on sene geçti, hâlâ benim evin arkasındaki arka bahçeye bakmaya yüreğim tahammül etmez. Hani, ölsem, gitsem seni affetmeyeceğim Kâmran.</p>

  <p>-Enişte, tebdilihava için memleketinize davet edilmiş bir hastaya böyle söylenir mi?</p>

  <p>-Evet, ama senin derdinin bununla alakası yok ki. Sevdiğin bir kadınla evlendin, bir sene bile tamamıyla mesut olamadın. Münevver yatağa düştü, üç senelik hayatını hastabakıcılığıyla geçirdin. Adada, İsviçre'de ve daha bilmem nerelerde hastanı tedaviye çalıştın. Kadere ne denir? Geçen kış karın vefat etti. Sana bir düşkünlüktür ârız oldu. Bir türlü kendini toplayamadın. Hâlâ hasta gibisin. Bunun Feride ile ne alakası var? Sen başka birisini seviyordun.</p>

  <p>Kâmran, yine o acı gülümsemesiyle cevap verdi:</p>

  <p>-Enişte, kimse bana inanmıyor, siz de, tabii inanmayacaksınız, garip göreceksiniz. Hayatımın bazı sergüzeştleri, hatta epeyce heyecanlı sergüzeştleri oldu. Fakat sizi temin ederim ki, ben dünyada hiçbir şeyi, hiçbir insanı Feride kadar sevmedim.</p>

  <p>Aziz Bey, dişleri arasından mırıldandı:</p>

  <p>-Yaman sevda, yaman aşk!..</p>

  <p>-Söyledim ya, enişte, inanmıyorsunuz. Zaten kimse inanmıyor. Müjgân, senelerden beri bana dargın. Feride sözünü ağzıma aldırmıyor; kaşlarını çatarak: &ldquo;Yok, Kâmran, ondan bahsetmeye hakkın yok!&rdquo; diyor. Annem öyle, teyzem öyle, herkes öyle. Burada Feride&rsquo;den bahsedebileceğim yalnız Nermin var. Nermin, bugün on yedi yaşında. Feride buraya geldiği vakit yedi yaşındaydı, hayal meyal aklında kalmış. Feride&rsquo;yi: &ldquo;Beni salıncakta sallayan kırmızı entarili ablam&rdquo; diye hatırlıyor. Öyle günlerim oluyor ki, Nermin&rsquo;e entarili ablasından bahsettirmek için lisanımın bütün kuvvetini sarf ediyorum.</p>

  <p>-Ne tuhaf insansın Kâmran? Peki, ya öteki?</p>

  <p>-O, bir hastaydı, benim yüzümden ölmesi mümkündü. Feride&rsquo;den ümidi kestikten sonra, ona karşı olsun bir insanlık ve merhamet vazifesi ifa etmek istedim, o kadar.</p>

  <p>-Anlaşılır dava değil. Sen karışık ruhlu bir adamsın Kâmran.</p>

  <p>-Burası doğru enişte. Ne istediğimi, ne yaptığımı hiçbir zaman kendim de bilmedim. Emin olduğum yalnız bir şey var, Feride&rsquo;ye karşı zaafım. Bir çocuğun öyle halleri, öyle hatıraları var ki, unutmak mümkün değil. Öyle sanıyorum ki, bunları ölürken hatırlarsam ağlayarak öleceğim. Size bir delil daha söyleyeyim, enişte. Tebdil-i havaya ihtiyacın var dedikleri zaman ilk aklıma gelen yer Tekirdağ oldu. Beni buraya sizin davetleriniz mi getirdi zannediyorsunuz? Köy, düğün eğlenceleri için mi bir aydır burada durduğumu sanıyorsunuz? Darılmayınız. Ben burada, ilk gençliğimin birkaç kırık hatırasını aramaya geldim, o kadar.</p>

  <p>-Madem ki münasebetsizlik etmiştin; bunu tamire imkân yok muydu?</p>

  <p>-Yanlış hareket ettim enişte, çok yanlış hareket ettim. Feride, öyle derin bir infial içinde bizden ayrılmıştı ki, izini keşfettiğim vakit, birdenbire üstüne düşmekten korktum. Onun sadece kalbi değil izzetinefsi de yaralanmıştı. Bir başına yabancı memleketlere gitmek için kim bilir, ne kadar müteessirdi? Aradan hiç olmazsa altı aylık bir zaman geçmeden beni görürse belki büsbütün hırçınlaşacak, vahşileşecek, daha büyük bir delilik edecekti. Baharı zorla beklemiştim. Çalıkuşu&rsquo;nu, bulunduğu köy mektebinde yakalamak için yola çıkmaya hazırlanıyordum. Tam o zaman o aksi hastalığım başladı. Üç ay yatakta kaldım. B.&rsquo;de onu bulmaya gittiğim vakit ise iş işten geçmişti. Bana, Feride&rsquo;nin hasta bir bestekârı sevdiğini, vefasız başını çağlayan kenarında sevgilisinin dizlerine koyarak, gözlerine baka baka tambur çaldırdığını söylediler. Düşün enişte, senelerce bu başı, bu gözleri: &ldquo;Benim, yalnız benim!&rdquo; diye bekledikten sonra bir gün böyle...</p>

  <p>Kâmran, devam etmedi. Marmara&rsquo;dan gelen serin akşam rüzgârından çekiniyor gibi boynunu pardösüsünün yakası içinde daha ziyade saklıyor, uzaklarda tek tük kızıllanmaya başlayan balıkçı ateşlerini seyrediyordu.</p>

  <p>Aziz Beyin de neşesi kaçmıştı.</p>

  <p>-Kâmran oğlum, sen korkarım ki o vakit de ikinci bir budalalık ettin. Çalıkuşu, keşke bunu yapabilecek, kolayca kendini avutacak bir kız olsaydı, hiç olmazsa mesut olurdu; tâkat hiç zannetmem.</p>

  <p>Kâmran, acı bir gülümsemeyle başını salladı:</p>

  <p>-O cihetten müsterih olunuz enişte. Feride, iki seneden beri çok bahtiyarmış, gözüyle görenlerden işittim. Kocası ihtiyar, fakat zengin bir doktormuş. Arkadaşlarımdan bir mülkiye müfettişinin karısı -ki Feride&rsquo;nin eski bir arkadaşıdır- geçen sene bir gün Kuşadası&rsquo;nda ona tesadüf etmiş, Çalıkuşu, eskisi gibi mütemadiyen gülüyor, söylüyor, şaka ediyormuş. Şehirden üç dört saat uzak mesafede bir çiftlikte yirmi kadar çocukla uğraştığını, pek mesut olduğunu söylemiş. Kocasından yarım saat ayrılmaya tahammül edemiyormuş. Arkadaşı, İstanbul&rsquo;dan, akrabalarından bahsetmek istemiş. Feride çabucak sözü kapatmış. &ldquo;Ben, ne o memleketi, ne o insanları artık hatırlamıyorum bile!&rdquo; demiş. Feride&rsquo;ye karşı kusurlarım, haksızlıklarım çok enişte, bunu biliyorum. Fakat, siz de insaf edin, onun da beni bu kadar çabuk unutması doğru muydu? Mamafih, bunlar lüzumsuz sözler, artık devam etmeyelim. Size uğurlar olsun. Ben, arabadan iniyorum. Yürüye yürüye eve geleceğim. Bu bozuk yollar, beni fena halde sarstı. Aziz Bey içini çekti:</p>

  <p>-İdare adamları hakikaten bedbaht insanlar. Şu yolları senelerce evvel kendim yaptırdım. Irgat başı gibi, güneşin altında yandım. Herhalde seni sarsan yollar değil. Kâmran, iftira etme. Ne iyi etmişler de yedi sene evvel beni bu mutasarrıflıktan azletmişler. Haydi oğlum, fakat geç kalma, çünkü ihtiyarlık, teyzeni de beni de berbat etti. Geç kalırsan, o meraktan; ben açlıktan bayılırız.</p>

  <p>Kâmran&rsquo;ın arabadan indiği yer yine o köprübaşıydı. On sene evvel yine böyle bir ağustos sonu akşamında buraya kadar gelmiş, çürük tahtaların üstüne oturarak ayaklarını sallamıştı.</p>

  <p>Tekirdağ&rsquo;da bulunduğu yirmi günden beri âdet etmişti. Her akşamüstü buraya kadar gelir, sonra yolların alacakaranlığı içinde yavaş yavaş, düşüne düşüne geri dönerdi.</p>

  <p>Kocasının bu muvakkat memuriyetle Anadolu&rsquo;ya gittiği günden beri çocuklarıyla beraber Tekirdağ&rsquo;da oturan Müjgân, bir akşam Kâmran&rsquo;a:</p>

  <p>-Çok yorgun görünüyorsun, galiba uzaklara gittin? demişti.</p>

  <p>Kâmran, hüzünle gülümseyerek cevap vermişti:</p>

  <p>-İyi tahmin ettin Müjgân, çok uzaklara gittim, on senelik uzak bir maziye.</p>

  <p>Daha başka şeyler söyleyecekti, fakat Müjgân bu sözden bir şey anlamıyor gibi dudaklarını bükmüş, sadece:</p>

  <p>-Öyle mi? diyerek arkasını çevirmişti. Müjgân, kadın kalbinin o kadar inatçı olan gizli infiallerinden biriyle senelerden beri Kâmran&rsquo;a dargındı. Onun yanında Feride için bir tek kelime söylemiyordu.</p>

  <p>Kâmran, bahçelerin arasından yavaş yavaş eve dönerken iyiden iyiye akşam olmuştu. Karşı dağlarda gün hâlâ sönmemişti. Kenarlarından doğru dolmaya yüz tutmuş, seçkin menekşelere benzeyen bir gece başlıyordu.</p>

  <p>Genç adam, bahçe aralarındaki yollardan birinin yanında durdu, onun ateşböceklerinin yıldızlarıyla benekli yeşil karanlığını uzun uzun seyretti. O akşam, Feride&rsquo;nin bu yoldan çıktığını görmüştü. Kenarlarında kısa saçlarının lüleleri çıkan başörtüsü, beyaz, kısa tersane elbisesiyle Çalıkuşu&rsquo;nun önünde yürüdüğünü, topuksuz çocuk potinlerinin ucu ile taşları sektirdiğini hâlâ görüyordu.</p>

  <p>Vakit epeyce geçmişti. Evdekilerin merak edeceklerini bildiği halde bir türlü gitmek istemiyor, eski bir rüyanın izlerini arar gibi yollarda gecikiyordu.</p>

  <p>Uzakta, sokak kapısının önünde beyazlı bir kadın hayaleti gördü. Müjgân&rsquo;dı. Ekseri akşamları en küçük çocuğu ile beraber caddeye çıkar, onu koltuklarından tutarak yürüme talimleri yaptırırdı.</p>

  <p>Kâmran&rsquo;ı görünce uzaktan kolunu sallamaya başladı:</p>

  <p>-Kâmran, ne kadar yavaş yürüyorsun? Nerede kaldın bu vakte kadar?</p>

  <p>-Hiç Müjgân, hava pek güzel de.</p>

  <p>Müjgân&rsquo;ın bu gece yanında çocuğu yoktu. Buna mukabil halinde bir tuhaflık, daima sakin yüzünde biraz heyecan görünüyordu.</p>

  <p>-Müjgân, sende bir hal var!</p>

  <p>Genç kadın bir şeyler söylemek istiyor, fakat kelime bulamıyordu. Bir adım geri çekildi, kapı ile iç duvarın arasındaki köşeyi göstererek:</p>

  <p>-Bak, bugün kim geldi Kâmran? dedi.</p>

  <p>Kâmran, hayretle başını çevirdi, iç kapıdaki fenerden süzülüp gelen mavimsi aydınlığın içinde ta yakında Feride&rsquo;nin ela gözlerini gördü. Bebeklerinden birer mavi yıldız parlayan bu gözler gülüyor, biraz solgun ve süzgün görünen bu güzel yüz gülüyor. Feride -altı seneden beri hayalperest gözlerini her yumdukça gördüğü gibi- ta yakınında, kalbinin içinde gülüyordu. Kâmran, hafifçe sallandı, güzel bir rüyayı kaybetmekten korkanlar gibi bir an gözlerini yumdu, yanında dayanacak bir yer aradı. Birbirlerine söyleyecek söz bulamıyorlar, sadece titreye tireye bakışıyorlar, dudaklarıyla birbirlerine gülümsemeye çalışırken gözleri yaşlarla perdeleniyordu. Müjgân, bu dakikanın güçlüğünü hissetti. Feride&rsquo;yi elinden tutup Kâmran&rsquo;ın önüne getirdi. Ağır manalarla dolu bir sesle:</p>

  <p>-Teyze çocukları hemen hemen kardeş demektir. Feride&rsquo;nin erkek kardeşi olmadığı için sen, doğrudan doğruya onun ağabeyi sayılırsın Kâmran; kardeşine &ldquo;Hoş geldin,&rdquo; desene!...</p>

  <p>Kâmran hâlâ bir şey söyleyemiyordu. Hafifçe eğildi, Feride&rsquo;nin saçlarına dudaklarını dokundurdu. Sonra kulağına söyler gibi gayet yavaş:</p>

  <p>-Sizi tekrar görmek memnuniyetini söyleyebilmek için kelime bulamayacağım Feride Hanım, dedi.</p>

  <p>Bu söz, Feride&rsquo;ye cesaret verdi. Eski berrak ahengine sakat billurlar gibi belirsiz bir şikâyet ihtizazı düşmüş sesiyle:</p>

  <p>-Teşekkür ederim Kâmran Bey, dedi. Ben de öyle, çok memnun oldum.</p>

  <p>-Ne vakit geldiniz?</p>

  <p>-Bugün, öğleye doğru. On gün evvel İstanbul&rsquo;a gelmiştim. Hiçbirinizin orada olmadığını haber aldım. Halbuki teyzelerimi, hepinizi çok göreceğim gelmişti. Belki onlardan da beni göreceği gelenler vardır, dedim. Zaten Tekirdağ, gezmeye alışmış insanlar için ne kadarcık bir yer, değil mi Kâmran Bey?</p>

  <p>Müjgân, tekrar söze karıştı:</p>

  <p>-Güzel ama, hanıma, beye, teklife, tekellüfe lüzum yok, demin de söyledim. Siz, hemen hemen öz kardeş sayılırsınız. Hatta, Kâmran&rsquo;a &ldquo;ağabey&rdquo; desen pek doğru olur, Feride.</p>

  <p>İkisi de gözlerini yere indirdiler. Feride, korka korka:</p>

  <p>-Sahi, sana ağabey dememe müsaade eder misin Kamran? dedi.</p>

  <p>Cevap beklerken Kâmran&rsquo;a bakmıyor, ateşböceklerinin kaynaştığı karanlıklarda gözleriyle bir şey arıyordu.</p>

  <p>Kâmran kırgın bir tavırla cevap verdi:</p>

  <p>-Sen nasıl istersen öyle olsun Feride... içinden nasıl gelirse.</p>

  <p>Artık sakin sakin konuşabiliyorlardı. Feride, birkaç kelime ile seyahatini anlattı:</p>

  <p>-İstanbul&rsquo;da bazı işlerim vardı; sonra dediğim gibi, hepinizi çok göreceğim gelmişti. Doktor enişten iki ay izin verdi. Teyzelerimi, hepinizi sıhhatte bulduğuma ne kadar memnun oldum. Yalnız sen bir felakete uğramışsın Kâmran, İstanbul&rsquo;da işittim, çok, çok müteessir oldum. Bu kadar az bir zaman içinde zevceni kaybetmek ne felaket! Fakat küçüğün var. Allah onun ömrünü Necdet&rsquo;e versin. Ne güzel çocuğun var Kâmran. O kadar sevdim ki, gelir gelmez arkadaş olduk, şimdiye kadar benim kucağımda oturdu. Zaten ben, küçüklerle öyle çabuk ahbap olurum ki...</p>

  <p>Feride, söylemeye devam ettikçe yavaş yavaş açılıyor, sözleri, tavırları o eski yaramaz çocuk hafifliklerini tekrar bulmaya başlıyordu</p>

  <p>Onun sesini dinlemek, söyleyen dudaklarını, gecenin içinde parıldayan ela gözlerini görmek öyle bir saadetti ki, genç adam bir şey düşünmüyor, hatta onun bir başkasının karısı olduğunu, bu saadetin bir ay, bir buçuk ay sonra yeniden bir rüya olacağını bile aklına getirmiyor. Bir tek korkusu vardı: içeriden onun geldiğini fark etmeleri. Her korktuğu gibi, bu da nihayet başına geldi. Onları kapının yanında ilk defa gören Nermin oldu. Genç kız, çıngır çıngır bağırarak Kâmran&rsquo;ın geldiğini haber verdikten sonra yanlarına koştu. Feride&rsquo;yi tekrar kollarına alarak:</p>

  <p>-Seni unutmadığıma Kâmran ağabeyim de şahittir, Feride abla, kırmızı entarili abladan en çok onunla bahsederdik, değil mi Kâmran ağabey? dedi.</p>

  <p>&nbsp;</p>
</body>
</html>
