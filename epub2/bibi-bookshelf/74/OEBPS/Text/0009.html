<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>II</title>
</head>

<body>
  <h2 class="h21"><a id="a25"></a>II</h2>

  <p>O gece, akşam yemeği bir düğün ziyafetine benzedi. Sofranın başında çocuk gibi maskaralıklar eden Aziz Bey:</p>

  <p>-Ah Çalıkuşu, sen beni adeta dertli etmiştin! Sesin kulağıma geldikçe ağlayacak gibi olurdum. Meğer ben seni ne kadar severmişim, diyordu.</p>

  <p>Senelerden sonra, bir daha görmekten ümit kestikleri bir günde yuvaya dönen Çalıkuşu, oraya sadece biraz neşe değil, eski günlerinin rikkat ve muhabbet dolu bir parçasını da beraber getirmiş gibiydi. Bütün yüzler gülüyor, bütün kalplerde -açık pencerelerden içeri dolan, lambaların etrafında dönen pervaneler, gece böcekleri gibi- bir şeyler titriyordu. Sadece, yemeğin sonuna doğru Besime Hanım ehemmiyetsiz bir şey söylerken birdenbire ağlamaya baladı. Fakat derhal gözlerini sildi:</p>

  <p>-Hiçbir şey yok, annesini, Güzide&rsquo;yi hatırladım da, diyordu.</p>

  <p>Dizlerinin üstünde Kâmran&rsquo;ın çocuğuna üzüm yediren Feride başını eğdi, bir an yüzünü küçüğün kıvırcık sarı saçları içinde sakladı, o kadar. Sonra eski şenlik yine yerine geldi.</p>

  <p>Bir aralık Besime Hanım kocasıyla beraber Trabzon&rsquo;da bulunan Necmiye&rsquo;den bahsediyordu:</p>

  <p>Feride, derin bir göğüs geçirdi.</p>

  <p>-O acıyı bilirim teyze, benim küçüğüm de hastalıktan gitti, diye cevap verdi.</p>

  <p>Sofradakiler hayretle birbirlerine bakıştılar. Ayşe Teyze:</p>

  <p>-Demek senin çocuğun vardı? Bilmiyorduk, dedi.</p>

  <p>Feride, mahzun mahzun başını salladı:</p>

  <p>-İnci gibi bir kız, görmeliydiniz, ne güzeldi! Yavrumu bir türlü kurtarmak mümkün olmadı. Ayşe Teyze tekrar sordu:</p>

  <p>-Çocuğun kaç yaşında öldü, Feride? Feride, yine o saffetle dudaklarını bükerek:</p>

  <p>-Tam on üçünü bitirmişti, ilk çarşafını dikiyordum. Kaynana olacaktım, dedi.</p>

  <p>Sofrada bir kahkaha koptu. Aziz Bey:</p>

  <p>-Ah Çalıkuşu, yüz yaşına girsen yine deliliği, şakayı bırakmayacaksın, diyordu.</p>

  <p>Feride&rsquo;nin on üç yaşındaki kızına herkes gülüyordu. Fakat, Feride&rsquo;nin kirpikleri yaşla doluydu. Necdet&rsquo;i daha kuvvetle göğsüne çekti, söyledikçe artan bir mahzunlukla onlara Munise&rsquo;nin hikâyesini anlattı:</p>

  <p>O gece, geç vakte kadar oturdular. Aziz Bey, ara sıra:</p>

  <p>-Feride, kızım, sen yol yorgunusun, yat artık, diyordu. Çoktan beri uyuyan Necdet&rsquo;i hâlâ kollarından bırakmayan Feride gülüyor:</p>

  <p>-Ziyanı yok enişte, ben asıl sizin aranızda dinleniyorum, beni asıl yalnızlık yordu, diyordu.</p>

  <p>Parlak ela gözlerinin, biraz kısa dudağının o hiç sönmeyen gülümsemesiyle saatlerce konuştu. Eski Çalıkuşu tamamıyla uyanmıştı. Hoşa giderek dinlendiğini gördükçe kelimeleri ezip büzüyor, yalnız sevilen ve beğenilen çocukların bildiği o sevimli, nazlı hareketlerle dudaklarını büzerek, dişleriyle dilini ısırarak, yanağını çukurlaştırarak mütemadiyen söylüyordu. Öyle ki, sevincinin verdiği sarhoşluktan bir türlü ayrılamayan ihtiyar enişte, eski bir şakasını tekrar etmek arzusundan kendini alamadı. Küçükken, Feride&rsquo;nin üst dudağını parmakları arasına sıkıştırır: &ldquo;Seni yaramaz Çalıkuşu seni, benim kirazımı almışsın ha, ver geri bakayım!&rdquo; diye bu dudağın ucunu zorla öperdi.</p>

  <p>Etraftan kopan kahkahalar içinde: &ldquo;Yapma, enişte!&rdquo; diye haykıran Feride&rsquo;yi zorla çenesinden tuttu, bu eski şakayı tekrar etti. Sonra dikkatle Feride&rsquo;nin yüzüne bakarak: &ldquo;Ne yapayım, Çalıkuşu? Kabahat senin, evli barklı oldun, hâlâ tabiatın çocuk, hatta yüzün bile çocuk. Kim bu çehreye genç bir kız çehresi der?&rdquo; dedi.</p>

  <p>Kâmran bulunduğu köşede sarardığını hissetti. Çalıkuşu&rsquo;nun bir başkasına ait olduğunu ilk defa bu dakikada anlıyordu.</p>

  <p>&nbsp;</p>
</body>
</html>
