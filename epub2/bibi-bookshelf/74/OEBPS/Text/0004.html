<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>BİRİNCİ KISIM</title>
</head>

<body>
  <h1 class="h11"><a id="a18"></a>BİRİNCİ KISIM</h1>

  <p>DÖRDÜNCÜ sınıftaydım. Yaşı<a id="a19"></a>m oniki kadar olmalı. Fransızca muallimimiz Sör Aleksi, bir gün bize yazı vazifesi vermişti. &ldquo;Hayattaki ilk hatıralarınızı yazmaya çalışın. Bakalım neler bulacaksınız? Sizin için güzel bir hayat temini olur,&rdquo; demişti.</p>

  <p>Hiç unutmam; yaramazlığımdan, gevezeliğimden bıkan öğretmenler, o sınıfta beni arkadaşlarımdan ayırmışlar, bir köşede tek kişilik bir küçük sıraya oturtmuşlardı.</p>

  <p>Müdirenin söylediğine göre, ders esnasında komşularımı lakırdıya tutmamayı, uslu uslu muallimi dinlemeyi öğreninceye kadar orada bir sürgün hayatı geçirmeye mahkûmdum.</p>

  <p>Bir yanımda kocaman bir tahta direk vardır. Ne yapılsa sınıftan çıkarılmasına imkân olmayan ve ara sıra çakımın ucuyla ötesine berisine açtığım yaracıklara stoik bir vakarla tahammül eden sessiz sedasız, ağırbaşlı ve upuzun bir komşu.</p>

  <p>Öte yanımda manastır terbiyesinin istediği serin ve mağrur loşluğu temin için yapılmışa benzeyen ve panjurları hiç açılmayan bir uzun pencere dururdu. Ehemmiyetli bir keşif yapmıştım. Göğsümü sıraya yaslayıp çenemi biraz yukarı kaldırdığım vakit panjurların arasından gökyüzünün bir parçasıyla bir büyük akasyanın yaprakları arasından tek bir apartman penceresi ve bir balkon parmaklığı görünürdü</p>

  <p>Doğrusunu söylemek lâzım gelirse, manzara hiç de zengin değildi. Pencere her zaman kapalı durur, balkon parmaklığına hemen daima bir ufak çocuk şiltesi ile yorgan asılırdı.</p>

  <p>Fakat ben, bu kadarından da memnundum.</p>

  <p>Ders esnasında ellerim çenemin altında kilitli, sör hocalarıma çok ruhani görünmesi gereken bir vaziyette gözlerimi göğe -panjur aralıklarından görünen hakiki gökyüzüne- uydurduğum zaman, onlar bunu bir uslanma başlangıcı sanarak sevinirlerdi. Ben de onları atlatarak bizden gizlemeye çalıştıkları hayatı seyrediyormuşum gibi bir şey, bir atlatma ve intikam zevki duyardım.</p>

  <p>Sör Aleksi, izahatını bitirdikten sonra bizi çalışmaya bırakmıştı.</p>

  <p>Ön sıraları süsleyen ağırbaşlı sınıf birincileri hemen işe koyulmuşlardı. Yanlarında olmadığım halde ne yazdıklarını omuzları üzerinden okumuş gibi biliyordum: &ldquo;İlk hâtıranı, sevgili anneciğimin küçük karyolamın üstüne eğilen müşfik altın sarısı başı, bana muhabbetle gülümseyen gök mavisi gözleridir,&rdquo; tarzında şairane bir yalancılık... Hakikatte annecikler altın sarısı ve gök mavisinden başka renklerde de olabilirdi. Fakat sörlerde okuyan kızların kaleminden bu renklere boyanmak, o biçareler için bir mecburiyet, bizim için bir usuldü.</p>

  <p>Bana gelince, ben bambaşka bir çocuktum. Çok küçük yaşta kaybettiğim annemden aklımda pek fazla bir şey kalmamıştı. Fakat herhalde altın saçlı ve mavi gözlü olmadığı muhakkaktı. Böyle olunca da hiçbir kuvvet bana onu asıl çehresinden başka bir çehre ile düşündürmeye ve sevdirmeye muktedir değildi.</p>

  <p>Beni bir düşüncedir almıştı. Ne yazacaktım? Duvardaki boyalı Meryem tablosunun altına asılmış guguklu saat durmadan yürüdüğü halde ben, hâlâ yerimde sayıyordum. Başımdaki kurdeleyi çözdüm, saçlarımı yavaş yavaş gözlerimin üzerine indirmeye başladım. Bir elimle de kalemimi ağzıma sokuyor, ısıra ısıra dişlerimin arasında döndürüyordum.</p>

  <p>Filozofların, şairlerin, yazı yazarken burunlarını kaşımak, çenelerinin derilerini çekiştirmek gibi garip garip huyları vardır ya... Kalemi ısırmak ve saçlarımı gözlerimin üstüne dağıtmak da benim düşüncelere daldığıma alâmettir.</p>

  <p>Bereket versin benim düşünce saatlerim çok nadirdir. Çünkü o takdirde hayatım -masallardaki meşhur çarşamba karısı ve ocak anasının hayatı gibi- karmakarışık bir saç kümesi içinde geçecekti.</p>

  <p>Aradan seneler geçti. Yabancı bir şehirde, yabancı bir otel odasında, sırf bitip tükenmeyecek gibi görünen bir gecenin yalnızlığına karşı koymak için hatıralarımı yazmaya başladığım bu saatte, bir elim yine aynı küçük çocuk tavrıyla saçlarımı çekiştiriyor, gözlerimin üstüne indirmeye uğraşıyor.</p>

  <p>Bunun sebebine gelince, öyle sanıyorum ki, ben etrafındaki hayata pek fazla kendini kapıp koyveren, hafif ve dikkatsiz bir çocuktum. Besbelli sıkı zamanlarda kendi kendimle, kendi fikirlerimle yalnız kalmak için gözlerimle dünya arasında, bu saçlardan bir perde koymaya çalışıyordum.</p>

  <p>Kalem sapını kebap şişi gibi dişlerimin arasında çevirmeye gelince, onun hikmetini doğrusu kendim de pek anlamadım. Bütün bildiğim, dudaklarımdan mor mürekkep lekelerinin eksik olmadığı ve bir genç kız hali alır gibi olduğum bir yaşta, beni bir gün mektepte ziyarete gelen birisinin karşısına adeta bıyık çekmiş gibi çıkarak yerin dibine geçtiğimdir.</p>

  <p>O gün, bütün düşüncelerime rağmen, ancak şu kadarcık bir şey yazabildiğimi hatırlıyorum:</p>

  <p>&ldquo;Ben, galiba balıklar gibi bir göl içinde doğdum. Annemi hatırlamıyor değilim... Babamı, dadımı, neferimiz Hüseyin'i... Beni bir gün sokakta koşturan bodur bir kara köpeği... Bir gün, dolu bir sepetten gizlice üzüm çalarken parmağımı sokan arıyı... Gözüm ağrıdığı vakit içine damlatılan kırmızı ilacı... Sevgili Hüseyin&rsquo;le beraber İstanbul&rsquo;a gelişimizi... Evet, bunlara benzer daha birçok şey aklımdan geçiyor... Fakat bunların hiçbiri ilk hatıra değil... Sevdiğim göl içinde, büyük yapraklar arasında çırılçıplak çabalayışım kadar eski değil... Deniz kadar uçsuz bucaksız bir göl... içinde büyük büyük yapraklar, dört bir tarafında ağaçlar varsa; bu göl nasıl deniz kadar büyük olur, diyeceksiniz... Vallahi yalan söylemiyorum ve ona sizin kadar ben de şaşıyorum.. Fakat bu böyle; ne yapalım?</p>

  <p>Vazifem sınıfta okunduğu zaman, bütün arkadaşlarım bana dönerek kahkahayla gülmüşler ve zavallı Sör Aleksi onları yatıştırıp teskin etmek için hayli sıkıntı çekmişti.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Garibi şu ki, Sör Aleksi, siyah elbisesinin içinde filiz gibi boyu, bembeyaz koleret&rsquo;i ile alnına kaldırılmış bir saraylı yaşmağına benzeyen başlığı arasında sivilceli kansız yüzü, narçiçeği kırmızılığındaki dudaklarıyla şimdi karşımda belirse ve bana tekrar o suali sorsa, galiba aynı cevaptan başkasını bulamayacağım; yine balık gibi göl içinde doğduğumu söylemeye başlayacağım.</p>

  <p>Sonraları öteden beriden öğrendiğime göre bu göl, Musul taraflarında, adını bir türlü aklımda tutamadığım bir küçük köyün yanı başındadır ve benim uçsuz bucaksız denizim bir ağaç kümesi arasında, kuru bir ırmaktan kalma bir avuç sudan başka bir şey değildir.</p>

  <p>Babam; o zaman Musul&rsquo;daymış. Ben, iki buçuk yaşında kadarmışım. Yaz o kadar şiddetli olmuş ki, şehirde barınmak kabil olmamış; babam, annemle beni bu köye getirmeye mecbur kalmış. Kendisi her sabah atla Musul&rsquo;a iner, akşamları güneş battıktan sonra dönermiş.</p>

  <p>Annem hastaymış. Beni bile gözü görmeyecek kadar hasta.</p>

  <p>Bir zaman pek sefil olmuşum... Aylarca hizmetçi odalarında sürünmüşüm. Sonra köylerden birinde Fatma diye kimsesiz bir Arap kadını bulmuşlar... Fatma, yeni ölmüş çocuğundan boş kalan memesini ve kalbini bana vermiş...</p>

  <p>İlk senelerde bir çöl çocuğu gibi büyümüşüm... Fatma, beni bohça gibi sırtına bağlar, kızgın güneşin altında dolaştırır, hurma ağaçlarının tepesine çıkartırmış.</p>

  <p>İşte o sıralarda yukarıda söylediğim köye gelmişim. Fatma, beni her sabah yiyeceğimizle beraber bu ağaçlığa getirir, çırılçıplak suya sokarmış... Akşama kadar alt alta, üst üste boğuşur, türkü söyler, yiyecek yermişiz... Sonra uykumuz geldiği vakit, kumları kümeleyerek yastık yapar, vücutlarımız suda, başlarımız dışarıda kucak kucağa, yanak yanağa uyurmuşuz...</p>

  <p>Ben, bu su âlemine o kadar alışmışım ki, tekrar Musul&rsquo;a döndüğüm vakit denizden çıkmış balığa dönmüşüm. Durmadan huysuzluk ederek çırpınır, fırsat buldukça üzerimdeki elbiseleri atarak çırılçıplak sokağa koşarmışım...</p>

  <p>Fatma&rsquo;nın burnunda, yanaklarında, bileklerinde, dövmeden süsler vardı. Bunlara o kadar alışmıştım ki, dövmesi olmayan yüzler bana adeta çirkin görünüyordu. Benim ilk büyük matemim, Fatma&rsquo;dan ayrılışım olmuştu. Döne dolaşa Kerbela&rsquo;ya gelmiştik. Dört yaşımdaydım. Aşağı yukarı her şeyi hatırlayacak bir yaş. Fatma&rsquo;ya iyi bir kısmet çıkmıştı. Dadımın gelin olduğu, köşeye oturduğu gün, bugünkü gibi gözümün önündedir. Yüzleri Fatma gibi dövmeli olduğu için bana dünya güzeli gibi görünen kadınlarla dolu bir evde beni kucaktan kucağa gezdiriyorlar, sonra Fatma&rsquo;nın yanına oturtuyorlardı.</p>

  <p>Sonra, ortaya konan siniler üzerinde avuçla kapış kapış yemek yediğimizi hatırlıyorum. Nihayet, günün yorgunluğundan ve zilli teflerle testi biçiminde dümbeleklerin verdiği sersemlikten, yine erkenden dadımın dizinde uyuyakaldım.</p>

  <p>Oğlu Hüseyin&rsquo;i Kerbela&rsquo;da şehit ettikleri zaman Fatma anamız sağ mıydı, bilmiyorum. Fakat kadıncağız, o kara güne yetiştiyse kopardığı vaveyla, benim düğün gecesi sabahı evde kendimi yabancı bir kadının koynunda bulduğum zaman kopardığım vaveylanın yanında hiç kalırdı.</p>

  <p>Hasılı, Kerbela Kerbela olalı zannederim ki böyle gürültülü matem görmemiştir. Bağırmaktan sesim kısıldığı zaman, günlerce büyük adam gibi, açlık grevi yaptım.</p>

  <p>Dadımın acısını aylarca sonra bana, Hüseyin isminde bir süvari neferi unutturdu. Hüseyin, talim esnasında attan düşerek sakat kalmış bir askerdi. Babam, onu emir neferi olarak eve almıştı. Hüseyin, delişmen bir adamdı. Beni çabucak sevmişti. Ben de umulmaz ve affedilmez bir vefasızlıkla onun sevgisine mukabele edivermiştim. Gerçi Fatma ile olduğu gibi beraber yatmıyorduk, fakat sabahleyin horozlarla beraber gözlerimi açtığım dakikada soluğu onun odasında alır, ata biner gibi göğsüne oturarak parmağımla gözkapaklarını açardım.</p>

  <p>Fatma&rsquo;nın bahçesine, kırlarına bedel; Hüseyin, beni kışlaya asker içine alıştırmıştı. Bu uzun bıyıklı kocaman adamın oyun icat etmekteki maharetini ben, başka kimsede görmedim. Asıl güzeli, bunların çoğunun kazalı, heyecanlı şeyler olmasıydı. Mesela beni lastik top gibi havaya fırlatıp tutar, yahut kalpağının üstüne oturtup ayaklarımdan tutarak sıçratır, fırıl fırıl çevirirdi. Saçlarım karışmış, gözlerim dönmüş tıkana tıkana haykırmaktan duyduğum zevki ondan sonra hiçbir şeyde bulamadım.</p>

  <p>Bazen kaza da olmaz değildi. Fakat Hüseyin&rsquo;le aramızda sıkı bir mukavele vardı. Oyunda canım yanarsa ağlamayacak, onu kimseye şikâyet etmeyecektim. Bu, benim doğruluğumdan ziyade; onun bir daha benimle oynamamasından korktuğum için büyük bir adam gibi sır saklamaya alışmış olmamdandır. Çocukluğumda bana hoyrat derlerdi. Galiba hakları da vardı. Kiminle oynarsam canını yakar, bağırtırdım. Bu huy, herhalde Hüseyin&rsquo;le oynadığım oyunlardan kalma bir şey olacak.</p>

  <p>Nasıl ki, kendi canım yandığı zaman da pek ah-ü zara kapılmadan felaketi güler yüzle karşılayışım bana onun yadigârıdır.</p>

  <p>Hüseyin, bazen de kışlada Anadolulu neferlere saz çaldırır, beni yine testi gibi tepesinin üstüne yerleştirip garip oyunlar oynardı.</p>

  <p>Bir zamanlar da onunla at hırsızlığına alışmıştık. Babam evde olmadığı zaman Hüseyin, ahırdan atı çalar, beni kucağına oturtarak saatlerce kırlarda dolaştırırdı. Fakat eğlencemiz uzun sürmedi. Pek günahına girmeyeyim ama, galiba aşçı kadın tarafından babama gammazlandık ve zavallı Hüseyin, ondan iki tokat yedikten sonra bir daha ata yanaşmaya cesaret edemedi.</p>

  <p>Hâlis muhabbet; kavgasız, gürültüsüz olmaz, derler. Biz de Hüseyin&rsquo;le günde en aşağı beş nöbet kavga ederdik.</p>

  <p>Bir tuhaf surat asma tarzım vardı. Odanın bir köşesinde yere çömelir, yüzümü duvara çevirirdim. Hüseyin üç, beş dakika beni bu halde bıraktıktan sonra halime acıyarak birdenbire belimden kavrar, bağırta bağırta havaya kaldırırdı.</p>

  <p>Bir nöbet de kucağında titizlik ettikten sonra nihayet neferi çenesinden öpmeye razı olurdum ve barışırdık.</p>

  <p>Hüseyin&rsquo;le arkadaşlığımız iki sene sürdü. Fakat o zamanın seneleri şimdikilere benzemezdi. O kadar uzun, o kadar uzundu ki...</p>

  <p>Çocukluk hatıralarımı anlatırken hep Fatma&rsquo;dan, Hüseyin&rsquo;den bahsedişim biraz ayıp düşmüyor mu?</p>

  <p>Benim babam Nizamettin isminde bir süvari binbaşısıydı. Annemle evlendiği sene Diyarbakır&rsquo;a göndermişler, gidiş o gidiş. Artık bir daha İstanbul&rsquo;a dönmemiş. Diyarbakır&rsquo;dan Musul&rsquo;a, Musul&rsquo;dan Hanıkın&rsquo;a, oradan Bağdat&rsquo;a, Kerbela&rsquo;ya geçmiş... Bir yerde üst üste iki sene kalmamış.</p>

  <p>Annemi bana benzetirler. Hele babamla evlendiği seneden kalma bir fotoğrafı vardır ki benim modelim gibidir. Fakat zavallı kadın, sıhhatçe hiç bana benzememiş. Çok zayıfmış. Bitip tükenmez yolculuklara, dağların sert havasına, çöllerin ateşine dayanacak bir vücutta değilmiş. Sonra, galiba bir hastalığı da varmış. Fakat zavallının bütün evlilik hayatı, bu hastalığı saklamaya çalışmakla geçmiş... Ne yapsın, babamı çok seviyormuş. Kendisini zorla ayırırlar diye korkuyormuş...</p>

  <p>-Seni hiç olmazsa bir mevsim için, iki ay için annene göndereyim. O biçare de ihtiyar... Seni kim bilir ne kadar göreceği gelmiştir, dermiş. Fakat annem:</p>

  <p>-Şartımızda bu var mıydı? İstanbul&rsquo;a beraber dönmeyecek miydik? diye adeta çıkışırmış...</p>

  <p>Hastalığı için de:</p>

  <p>-Benim hiçbir şeyim yok... Biraz yorgunluk... İki gün evvel biraz hava değişti de ondan oldum, geçer, gibi şeyler söylermiş...</p>

  <p>Sonra, İstanbul&rsquo;u göreceği geldiğini babamdan saklarmış... Fakat mümkün mü? Daha uykuya dalalı iki dakika olmadan uyandırır ve Kalender&rsquo;deki yalımızda, civarındaki koruda veyahut Boğaz&rsquo;ın sularında geçmiş bir uzun rüyayı anlatırmış. Birkaç uyku dakikasına bu kadar uzun rüyaları sığdırmak için insanın o yerleri herhalde çok, çok göreceği gelmiş olması lâzım gelmez mi?</p>

  <p>Büyükannem serasker kapısına, mabeyincilerin konaklarına giderek ağlayıp sızlıyormuş, fakat bu yalvarmalar bir türlü netice vermiyormuş.</p>

  <p>Nihayet annemin hastalığı artınca babam, hiç olmazsa onu İstanbul&rsquo;a götürmek için bir ay izin istemiş ve cevap beklemeden yola çıkmış.</p>

  <p>Mahfeler içinde çölü geçişimiz bugünkü gibi hatırımdadır.</p>

  <p>Beyrut&rsquo;ta denize kavuşmak, annemi biraz canlandırır gibi olmuştu. Misafir olduğumuz evde beni yatağına oturtarak saçlarımı tarıyor, ellerimin kirli, düğmelerimin kopuk olmasına aldırmadan başını göğsüme kapayarak ağlıyordu.</p>

  <p>Bir gün büsbütün ayağa da kalktı; sandığından yeni elbiseler çıkararak süslendi. Akşamüstü babamı karşılamak için aşağı indik. Babam, bende biraz vahşi tabiatlı, sert bir asker hatırası bırakmıştır. Fakat annemi ayakta görünce sevinçle konuştuğunu, yeni yürüyen bir çocuk gibi onu bileklerinden tutarak ağladığını hiç unutamam...</p>

  <p>Bu, bizim bir arada geçirdiğimiz son gün oldu. Annemi ertesi gün açık bir sandığın kenarında, başı bir çamaşır bohçasının üstüne düşmüş, dudaklarında bir kan lekesiyle ölü bulmuşlar!</p>

  <p>Altı yaşında bir çocuğun epeyce şeylere aklı ermesi lâzım gelir. Fakat ben, nedense hiçbir şey sezememiştim. Bulunduğumuz ev kalabalıktı. Birçok günler büyük bir bahçede çocuklarla boğuştuğumu; Hüseyin&rsquo;le beraber sokaklarda, deniz kenarlarında, cami avlusu gibi kubbeli yerlerde dolaştığımı biliyorum.</p>

  <p>Annemi yabancı bir toprakta bıraktıktan sonra, İstanbul&rsquo;a dönmek babamın içine sinmemiş... Galiba biraz da büyükannem ve teyzelerimle karşılaşmaktan çekinmiş... Fakat buna mukabil beni onlara göndermeyi bir vazife bilmiş. Sonra tabii, günden güne büyüyen bir kız çocuğunu kışlada neferler elinde terbiye etme imkânsızlığını da düşünmüş olacak.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Beni İstanbul&rsquo;a neferimiz Hüseyin getirdi. Lüks bir vapurda kılıksız bir Arap neferinin kucağında bir minimini kız çocuğu... Bu manzara, vapurda birçok kimseye kimbilir ne sefil ve acı görünmüştür. Fakat bu seyahati Hüseyin&rsquo;den başka kiminle yapsam muhakkak bu kadar mesut olamazdım.</p>

  <p>Yalımızın arkasındaki korulukta bir taş havuz, bu havuzun kenarında kolları omuz başlarından kopmuş çıplak bir çocuk heykeli vardı.</p>

  <p>İlk geldiğim günlerde bu kırık heykel, güneş ve rutubetten kararmış rengiyle, bana sakat bir çöl çocuğu gibi görünmüştü. Havuzun yeşilimsi sularının kızıl yapraklarla örtülü olmasına göre mevsim galiba sonbahardı. Bu yaprakları seyrederken altlarında birkaç kırmızı balığın dolaştığını gördüm ve büyükannemin özene bezene hazırladığı ipekli entari ve yeni potinlerimle havuzun içinde yürüyüverdim.</p>

  <p>Etrafta bir çığlık koptu. Neye uğradığımı anlamaya meydan kalmadan teyzelerim beni kucaklarına alarak yukarı götürdüler, bir yandan öpüp bir yandan azarlayarak üstümü değiştirdiler.</p>

  <p>Bu çığlık ve telaştan gözüm yıldığı için artık havuza girmeye cesaret edemiyor, yüzükoyun, kenarındaki çakılların üstüne uzanarak başımı suya sarkıtıyordum.</p>

  <p>Bir gün yine bu vaziyette balıkları seyretmekle meşguldüm. Tablo, bugünkü gibi gözümün önündedir. Büyükannem, biraz arkada, omuzlarından hiç eksik etmediği siyah atkısıyla, bir bahçe iskemlesine oturmuş; Hüseyin&rsquo;se namaz kılar gibi yanında diz çökmüştü.</p>

  <p>Yavaş yavaş bir şey konuşuyorlardı. Herhalde Türkçe konuşuyor olmalıydılar ki ne söylediklerini anlayamıyordum. Fakat seslerinden, ara sıra bana bakmalarından şüphelendim. Tavşan gibi kulaklarımı dikmiştim. Dişimle kırarak havuza attığım simit kırıntılarına üşüşen kırmızı balıkları izliyor, büyükannemle Hüseyin&rsquo;in suyun dibine vurmuş akislerine bakıyordum. Hüseyin, bana bakarken kocaman mendiliyle gözlerini siliyordu. Çocukların bazen yaşlarının çok üstünde garip sezişleri vardır.</p>

  <p>Niçin? Bu incelikleri akıl edecek yaşta değildim. Yalnız, bu ayrılığın vakti gelince güneşin batması, yağmurun yağması gibi hiçbir tedbirle önüne geçilemeyecek bir felaket olduğunu gayet iyi anlıyordum.</p>

  <p>O gece, büyükannemin karyolasına bitişik küçük karyolamda birdenbire gözlerimi açtım. Başımda yanan kırmızı gece kandili sönmüştü. Fakat pencerelerden giren ay ışığı içindeki oda bembeyazdı. Uykumu almıştım, içimde dayanılmaz bir acı vardı. Bir zaman bileklerime dayanarak büyükanneme baktıktan, onun uyuduğuna kanaat getirdikten sonra yavaşça karyolamdan indim; ayaklarımın ucuna basarak odadan çıktım. Başka çocuklar gibi karanlık ve yalnızlıktan korkmazdım. Merdiven tahtaları gıcırdadıkça büyük bir insan ihtiyatıyla yerimde durarak ağır ağır sofaya indim.</p>

  <p>Kapıları sürgülemişlerdi. Fakat bahçe kapısının yanındaki pencere açık bırakıldığı için dışarı atlamak bana bir saniyelik iş oldu.</p>

  <p>Hüseyin, bahçenin ta öbür ucundaki bahçıvan kulübesinde yatardı. Beyaz gecelik gömleğimin uzun etekleri bacaklarıma dolaşa dolaşa oraya koştum. Hüseyin&rsquo;in bir kerevet üzerine serilmiş yatağına sıçradım.</p>

  <p>Onun uykusu çok ağırdı. Zaten Arabistan&rsquo;dayken de sabahları onu uyandırmak çok zor bir işti. Gözlerini açmaya razı olması için ata biner gibi göğsüne oturup zıplamak, uzun bıyıklarını dizgin gibi yoklayıp çekmek ve bir süre bağırtmak lâzım gelirdi. Fakat bu gece ben, onu uyandırmaktan korkuyordum. Uyanırsa beni eskisi gibi koynuna yatırmaya razı olmayacağından; bütün yalvarmalarıma rağmen kucağına alarak büyükanneme teslim edeceğinden emindim.</p>

  <p>Zaten bütün istediğim, son bir gecemi daha onun koynunda geçirmekten ibaretti.</p>

  <p>O geceki münasebetsizliğim yakın zamanlara kadar aile içinde söylenmiştir.</p>

  <p>Büyükannem, sabaha karşı uyanıp da beni yatağımda göremeyince çıldıracak gibi olmuş... Birkaç dakika içinde bütün yalı ayağa kalkmış... Ellerinde lambalar, şamdanlarla bahçelere, deniz kenarlarına dökülmüşler... Tavan arasından sokağa, kayıkhaneden havuzun iki karış suyuna kadar her yeri arayıp taramışlar... Bitişik arsadaki bostan kuyusuna fener sarkıtmışlar...</p>

  <p>Neden sonra büyükannem, Hüseyin&rsquo;i hatırlayarak odasına koşmuş ve beni neferin boynuna sımsıkı sarılarak uyumuş görmüş.</p>

  <p>Ayrılık gününün faciasını hâlâ hatırlar ve gülerim. Ben ömrümde o günkü kadar dalkavukluk ettiğimi bilmiyorum. Hüseyin, kapının yanına çömelmiş, koskoca bıyıklarıyla utanmadan ağlıyordu; ben, Bağdat&rsquo;ta, Suriye&rsquo;de Arap dilencilerinden öğrendiğim dualarla büyükannemin, teyzelerimin eteklerini öpüyordum.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Romanlar mahzun insanı; omuzları çökmüş, gözleri sönmüş, hareketsiz ve sessiz bir insan diye, yani daha açıkçası bir miskin şeklinde tasvir ederler.</p>

  <p>Bende daima bunun aksi olmuştur. Ne zaman derin bir üzüntüye kapılsam gözlerim parlar, tavır ve hareketlerim neşelenir, içim içime sığmaz olur. Dünyayı hiçe sayıyormuşum gibi kahkahalarla gülerim, türlü gevezelik ve delilikler yaparım. Bununla beraber, öyle sanıyorum ki yakın kimsesi ve başkalarına açılmaya kabiliyeti olmayan insanlar için bu daha iyi bir şeydir.</p>

  <p>Hüseyin&rsquo;den ayrıldıktan sonra da böyle yaptığımı hatırlıyorum. Yaramazlıktan kuduruyor, beni eğlendirsin diye getirdikleri akraba çocuklarına saldırarak canlarını yakıyordum.</p>

  <p>Yabancılar tarafından ayıplanacak bir vefasızlıkla Hüseyin&rsquo;i çabucak yakadan silkip atmıştım. Pek bilmiyorum ama, ihtimal, ona sahiden de dargındım. Yanımda adı anıldıkça yüzümü ekşitiyor, yeni öğrenmeye çalıştığım Türkçe kelimelerle &ldquo;Hüseyin pis, Hüseyin çirkin, edepsiz... Ööö,&rdquo; diye yere tükürüyordum.</p>

  <p>Bununla beraber zavallı, pis, çirkin Hüseyin&rsquo;in bana Beyrut&rsquo;a çıkar çıkmaz gönderdiği bir kutu hurma, hiddetimi yatıştırır gibi olmuşu. Bunların bitmesinden bir felaket gibi korktuğum halde bir oturuşta hepsini silip süpürdüm. Bereket versin çekirdekleri kalıyordu. Onlarla haftalarca eğlendim. Bir kısmını katırboncuklarıyla karıştırarak ipliğe dizdim; muhteşem bir yamyam kolyesi şeklinde boynuma taktım. Ötekileri bahçenin ötesine, berisine diktim. Aylarca her sabah küçük bir kova ile onları suluyor, bahçede bir hurma ormanı meydana gelmesini bekliyordum.</p>

  <p>Zavallı büyükannem şaşkına dönmüştü. Benimle başa çıkmak hakikaten imkânsızdı. Sabah karanlığında uyanır, gece yorgunluktan baygın düşünceye kadar gürültü ve yaramazlık ederdim. Sesim kesildiği vakit yalıyı adeta telaş alırdı. Çünkü bu, benim ya bir yerimi keserek sessiz sedasız kanımı dindirmeye çalıştığıma, ya bir yerden düşerek acıdan bağırmamak için kıvrandığıma, yahut da sandalye ayaklarını testerelemek, minder örtülerini boyamak gibi muzır bir işle meşgul bulunduğuma delalet ederdi.</p>

  <p>Bir gün kuşlara bez ve tahta parçalarıyla yuva yapmak için ağaçların tepesine çıkar, bir başka gün ocak bacasından taş atıp aşçıyı korkutmak için dam tepelerine tırmanırdım.</p>

  <p>Yalıya ara sıra bir doktor gelip giderdi. Bir gün kapıda bu doktoru bekleyen boş arabaya atlayarak hayvanları kamçılamış, bir başka gün de kocaman bir çamaşır teknesini sürüye sürüye denize indirmiş, kendimi akıntıya salıvermiştim. Bilmem başkalarında da öyle midir? Bizim ailede öksüzlere el sürmek günah sayılırdı. Pek çekilmez hale geldiğim zaman verdikleri ceza, kolumdan tutarak bir odaya kilitlemekti.</p>

  <p>Bütün çocukların &ldquo;Sakallı Amca&rdquo; diye çağırdıkları tuhaf bir akrabamız vardı. Bu sakallı amca, benim ellerime &ldquo;Evliya parmaklığı&rdquo; derdi. Çünkü parmaklarım bir gün bile yarasız, beresiz olmaz ve daima kına konmuş gibi bez parçalarıyla sarılı bulunurdu.</p>

  <p>Akrabalarımla bir türlü geçinemezdim. Yaşça kendimden çok büyük olan akraba çocuklarını bile yıldırmıştım. Binde bir içimde bir sevgi dalgası kabaracak olursa bu da ayrı bir felaketti, insan gibi sevmeyi, sevdiğimi güzel güzel okşamayı öğrenmemiştim. Sevdiğim insanın üstüne bir canavar yavrusu gibi atılır, kulaklarını ısırır, yüzünü tırmalar, tartaklaya tartaklaya şaşkına çevirirdim.</p>

  <p>Akraba çocukları arasında yalnız birine karşı anlaşılmaz bir çekingenlik ve cesaretsizliğim vardı: Besime Teyze&rsquo;nin oğlu Kâmran. Mamafih ona çocuk demek de pek doğru olmazdı. Bir kere yaşça büyüktü. Sonra çok uslu ve ağırbaşlıydı. Çocukların arasına karışmaktan hoşlanmaz, elleri ceplerinde kendi kendine deniz kenarında dolaşır, yahut ağaçların altında kitap okurdu.</p>

  <p>Kâmran&rsquo;ın kıvırcık san saçları, beyaz, nazik, parlak bir cildi vardı. O kadar parlak bir cilt ki, cesaretim olsa da kulaklarına yapışsam, yakından yanaklarına baksam, aynada gibi kendimi göreceğimi sanırdım.</p>

  <p>Bununla beraber, çekingenliğime rağmen bir gün Kâmran&rsquo;la da kavga ettim; deniz kenarında sepete koyarak taşıdığım bir kaya parçasını onun ayağı üzerinde bıraktım. Taş mı pek ağırdı, o mu fazla nazikti bilemiyorum. Birdenbire bir çığlık, bir vaveyladır koptu. Şaşırdım. Bahçedeki ağaca saklanmak için tırmandım. Ne azar, ne tehdit, hatta ne yalvarma beni aşağıya indiremiyordu. Nihayet bahçıvanı, benim takibime memur ettiler. Öyle ki adamcağız, yoluna devam ederse benim vücudumu çekemeyecek kadar ince dallara çıkmakta tereddüt etmeyeceğimi ve bir kaza çıkacağını anladı, tekrar aşağı indi.</p>

  <p>Hasılı o gece ortalık kararıncaya kadar, kuş gibi ağaç dalında tünedim.</p>

  <p>Biçare büyükannemde hiç uyku bırakmamıştım. Kadıncağız, beni iyiden iyiye sevgisiyle sarmıştı. Bazı sabahlar, bir gün evvelki yorgunluğunu dinlendirmeden benim gürültümle uyandıkça yatağında doğruluyor, beni kollarımdan tutup sarsarak, &ldquo;Ne vardı ölüp de bu yaşında bu canavarı benim başıma musallat edecek?&rdquo; diye anneme çıkışıyordu.</p>

  <p>Fakat şurası da muhakkaktı ki, bu dakikalarda annem karşısına çıkıp &ldquo;Bu canavarı mı, yoksa beni mi?&rdquo; diyebilseydi, büyükannem hiç şüphesiz beni alır, onu geldiği yere gönderirdi.</p>

  <p>Evet, hastalıklı bir ihtiyar kadının bir gün evvelki yorgunluğunu dinlendirmeden uykudan uyanması zordur. Fakat dinlenmiş bir vücut, ıstıraba susamış bir ruhla yatakta uyanış ve hatırlayıştaki zorluğu da unutmamak lâzım...</p>

  <p>Hasılı, verdiğim zahmetlere rağmen eminim ki büyükannem benimle çok avundu ve mesut oldu.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Onu kaybettiğim zaman dokuz yaşlarındaydım. Babam da tesadüfen İstanbul&rsquo;da bulunuyordu.</p>

  <p>Zavallıyı bu sefer de Trablus&rsquo;tan Arnavutluk&rsquo;a kaldırmışlardı, İstanbul&rsquo;da ancak bir hafta kalabilmişti.</p>

  <p>Büyükannemin ölümü onu müşkül bir mevkide bırakıyordu. Bekâr zabit, dokuz yaşında bir kız çocuğunu peşine takıp dağ taş sürükleyemezdi. Nedense, beni teyzelerimin yanında bırakmaya yanaşamıyor, ihtimal, bir sığıntı vaziyetine düşmemden korkuyordu. Ne düşündüyse düşündü, bir sabah beni elimden tutarak vapura bindirdi; İstanbul&rsquo;a geçirdi. Köprüde tekrar bir arabaya binerek bitip tükenmez yokuşlardan çıktık, çarşılardan geçtik, sonra büyük bir taş binanın kapısı önünde durduk.</p>

  <p>Burası, benim on sene kapalı kalacağım sör mektebiydi. Bizi kapının yanında perdeleri ve panjurları kapalı loş bir odaya aldılar.</p>

  <p>Her şey önceden konuşulup hazırlanmış olacaktı ki, biraz sonra içeri giren siyahlı bir kadın bana doğru eğildi; başındaki beyaz başlığın uçları garip bir kuşun kanatları gibi saçlarıma sürünerek yakından yüzüme baktı ve yanaklarımı okşadı.</p>

  <p>Mektebe ilk ayak atışımın yine bir kaza, bir yaramazlıkla başladığını hatırlıyorum.</p>

  <p>Babam, Sör Süperiyör&rsquo;le konuşurken ben, dolaşmaya, öteyi beriyi karıştırmaya başlamıştım. Üzerindeki renkli resimlere parmağımla dokunmak istediğim bir vazo yere düşerek kırıldı.</p>

  <p>Babam kılıcını çıkartarak yerinden fırladı, telaşla beni kolumdan yakaladı. Kırılan vazonun sahibi Sör Süperiyör ise bilakis gülüyordu. Ellerini sallayarak babamı yatıştırmaya çalışıyordu.</p>

  <p>Mektepte ben, bu vazoya benzemez daha neler kıracaktım. Evdeki haşarılığım orada devam ediyordu. Bu sörler ya hakikaten melek gibi sabırlı insanlardı, yahut da benim hoş bir tarafım vardı. Yoksa başka türlü benim kahrımı çekmek mümkün değildi.</p>

  <p>Sınıfta mütemadiyen gevezelik eder, oradan oraya dolaşırdım. Herkes gibi merdivenlerden inip çıkmak benim için değildi. Mutlaka bir köşeye sinerek arkadaşlarımın inmesini bekler, sonra atar biner gibi tırabzanın üzerine atlayarak kendimi yukarıdan aşağıya kapıp koy verirdim. Yahut da ayaklarımı birbirine yapıştırarak zıplaya zıplaya basamakları atlardım.</p>

  <p>Bahçede kuru bir ağaç vardı. Fırsat buldukça oraya tırmandığımı ve tehditlere kulak asmadan teneffüs sonuna kadar daldan dala atladığımı gören muallim bir gün, &ldquo;Bu çocuk insan değil, çalıkuşu!&rdquo; diye bağırmıştı.</p>

  <p>İşte o günden sonra adım unutulmuş ve herkes beni &ldquo;Çalıkuşu&rdquo; diye çağırmaya başlamıştı.</p>

  <p>Bilmem nasıl, sonradan bu isim, aile arasında aldı yürüdü ve Feride adı bayram elbiseleri gibi pek sayılı günlerde kullanılan resmi bir ad olup kaldı.</p>

  <p>Çalıkuşu benim hem hoşuma gider, hem işime yarardı. Bir münasebetsizliğimden şikâyet edildiği vakit fütursuzca omuzlarımı silker, &ldquo;Ne yapayım? Bir Çalıkuşu&rsquo;ndan ne beklenir?&rdquo; derdim.</p>

  <p>Ara sıra mektebimize, çenesinde keçi sakalına benzeyen bir küçük sakal taşıyan, gözlüklü bir papaz gelip giderdi. Bir gün el işi makasıyla saçımdan kestiğim bir parçayı zamkla çeneme yapıştırdım. Hoca benim tarafıma baktığı zaman çenemi avuçlarımın içine saklıyor, o başını öte yana çevirince ellerimi açıp sakalımı sallayarak papazın taklidini yapıyor ve çocukları güldürüyordum. Muallimimiz, bu kahkahaların sebebini bir türlü anlamayarak öfkesinden çığlık çığlığa bağırıyordu.</p>

  <p>Bir aralık, başımı sınıfın koridora açılan penceresine çevirecek oldum. Camın arkasında Sör Süperiyör&rsquo;ün bana baktığını görmeyeyim mi?</p>

  <p>Şaşkınlıktan ne yapsam beğenirsiniz? Boynumu bükerek, parmağımı dudağıma götürerek &ldquo;sus&rdquo; işareti yaptım; sonra da parmaklarımla ona bir öpücük gönderdim.</p>

  <p>Mektebin en büyüğü bu Sör Süperiyör&rsquo;dü. En ihtiyar hocalara kadar herkes onu Allah gibi sayardı. Böyle olduğu halde kendisinden hocaya karşı suç ortaklığı rica etmem kadıncağızı neşelendirdi. Sınıfa girerse ciddiyetini muhafaza edememekten korkuyormuş gibi gülerek ve parmağıyla beni tehdit ederek koridorun karanlığında kayboldu.</p>

  <p>Sör Süperiyör, bir gün de beni yemekhanede yakalamıştı. Sınıftan çalıp getirdiğim kağıt sepetine yemek artıklarını doldurmakla meşguldüm.</p>

  <p>Sert bir sesle beni yanına çağırdı:</p>

  <p>&ldquo;Buraya gel Feride,&rdquo; dedi. &ldquo;Nedir bu yaptığın?&rdquo;</p>

  <p>Yaptığımda ne fenalık olduğunu anlamıyordum. Gözlerimi yüzüne kaldırarak:</p>

  <p>-Köpeklere yiyecek vermek fena mı Ma Sör? dedim</p>

  <p>-Hangi köpeklere? Ne yemeği?</p>

  <p>-Viranedeki köpeklere... Ah, Ma Sör, beni görünce ne kadar sevindiklerini bilseniz... Dün akşam tâ köşe başında karşıladılar, ayaklarıma dolaşmaya başladılar... &ldquo;Sabredin... Ne oluyorsunuz?... Viraneye gitmeden vermem!&rdquo; diyordum... Zalimler bir türlü lakırdı anlamıyorlar, beni yere yatırıyorlardı... Benim de inadım tuttu. Sepeti sımsıkı eteklerimin arasında tuttum... Az kalsın beni parçalayacaklardı... Bereket versin bir simitçi geçiyordu, beni kurtardı.</p>

  <p>Sör Süperiyör, gözlerini gözlerime dikmiş beni dinliyordu.</p>

  <p>-Peki, sen mektepten nasıl çıktın? diye sordu. Hiç çekinmeden:</p>

  <p>-Çamaşırhanenin arkasındaki duvardan atladım, dedim. Sör, büyük bir felaket haberi almış gibi ellerini başına götürerek:</p>

  <p>-Nasıl cesaret ettin? dedi. Aynı saffetle:</p>

  <p>-Merak etmeyiniz Ma Sör... Duvar çok alçak... Hem nasıl istiyorsunuz ki kapıdan çıkayım?... Kapıcı beni bırakır mı hiç? Birinci defasında: &ldquo;Ma Sör Terez seni çağırıyor!&rdquo; diye aldattım da öyle kaçtım... Rica ederim siz de beni haber vermeyin... Çünkü köpeklerin aç kalmaları tehlikesi var...</p>

  <p>Sörler ne garip insanlardı. Zannederim ki başka bir mektepte bunu yapsam ya hapsedilir, yahut da bir başka ceza görürdüm.</p>

  <p>O, benimle yüz yüze gelmek için yere çömeldi:</p>

  <p>-Küçük hayvanları korumak güzel şey, dedi. Fakat itaatsizlik etmek hiç öyle değil... Bırak sepeti bana... Ben kırıntıları kapıcı ile köpeklere gönderirim.</p>

  <p>Hayatta kimse, galiba bu kadın kadar beni sevmedi.</p>

  <p>Sörlerin buna benzer hareketleri o zaman yelin kayaya tesiri gibi bir şeydi, haşarılığıma, intizamsızlığıma mani olacağa benzemezdi. Fakat zamanla, gizli gizli içeriye işlemiş bu silinmez izlerin bende şifasız bir zaaf ve rikkat tortusu bırakmış olmasından korkarım.</p>

  <p>Evet, ben hakikaten garip, anlaşılmaz bir çocuktum. Hocalarımın zayıf damarlarını yakalamıştım. Her birinin en ziyade neden üzüleceğini gayet iyi keşfeder ve ona göre işkenceler hazırlardım.</p>

  <p>Mesela Sör Matild isminde ihtiyar ve son derece mutaassıp bir musiki hocamız vardı. O, mesela, duvardaki Meryem heykelinin önünde gözlerinde yaşlarla dua ederken, heykelin etrafında uçuşan sinekleri göstererek: &ldquo;Ma Sör, aziz annemizi melekler ziyarete gelmiş!&rdquo; gibi bir sözle en can alacak yerinden vururdum.</p>

  <p>Bir başka hocamızın son derece temiz ve titiz olduğuna dikkat etmiştim. Yanından geçerken kalemimin iyi yazmamasından şikâyet eder gibi yapar, onu şiddetle sallayarak zavallının bembeyaz yakasına mürekkep sıçratırdım.</p>

  <p>Yine bir tanesi vardır ki, böceklerden pek korkardı. Kitaplardan birinde boyalı bir akrep resmi bularak makasla etrafını kestim, sonra bu kâğıt parçasını yemekhanede yakaladığım iri bir at sineğinin sırtına zamkla yapıştırdım ve akşam mütalaasında bir bahane ile hocamın yanına yaklaşarak kürsünün üzerine bıraktım.</p>

  <p>Ben Sör&rsquo;ü lakırdıya tutarken sinek yürümeye başlamıştı. Zavallı kız, havagazı lambasının ışığında korkunç bir akrebin kıskaçlarını, kuyruğunu titreterek kürsünün üzerinde yürüdüğünü görünce bir feryat kopardı. Yanında duran bir &ldquo;T&rdquo; cetvelini yakalayarak bir vuruşta sineği kürsünün üstüne yapıştırdı; sonra arkasını duvara dayayıp elini yüzüne kapayarak küçük bir baygınlık geçirdi.</p>

  <p>O gece yatağımda ben de bir yarım saatçik sağdan sola, soldan sağa döndüm ve kıvrandım.</p>

  <p>Şöyle böyle oniki yaşında vardım, içimde ar ve haya duyguları hayli inkişaf etmişti. Hocama yaptığımdan utanıyordum.</p>

  <p>Sonra kabahatimin kolay geçiştirilecek kabahatlerden olmadığını anlıyordum. Ertesi gün muhakkak istintâka çağrılacak ve kim bilir ne olacaktım?</p>

  <p>Uykum arasında Sör Süperiyör&rsquo;ü birkaç kere karşımda gördüm. Çatkın bir çehreyle üzerime yürüyor, gözlerini açıyor, bağırıyordu.</p>

  <p>Ertesi gün birinci ders vakasız geçti, ikincinin sonlarına doğru kapı aralandı; içeri giren Sör, hocaya bir şey söyledikten sonra beni eliyle dışarı çağırdı. Dehşet!</p>

  <p>Ben, omuzlarımı kısarak, dilimi çıkararak kös kös dışarı çıkarken çocuklar gülüyorlar, hoca cetveliyle hafif hafif kürsüye vurarak onları sükût ve ciddiyete davet ediyordu.</p>

  <p>Biraz sonra Sör Süperiyör&rsquo;ün odasında idim. Fakat hayret! Müdirenin çehresi rüyada gördüğüm çehreye hiç benzemiyordu. O kadar ki, bir an akrepli sinek oyununu icat eden ve hocanın bayılmasına sebep olan yaramazın ben değil, o olduğuna inanacak gibi oldum.</p>

  <p>Yüzü mahzundu, dudakları titriyordu. Beni elimden tutup göğsüne çekecek gibi bir hareket yaptı. Sonra yine bıraktı:</p>

  <p>-Feride, çocuğum... Sana bir haber vereceğim... Üzücü bir haber... Baban bir parça hastaymış... Bir parça diyorum, ama galiba ziyadece...</p>

  <p>Sör Süperiyör, elindeki bir kâğıt parçasını buruşturuyor, sözünün arkasını getirmeye muvaffak olamıyordu.</p>

  <p>Beni sınıftan getiren Sör&rsquo;ün birdenbire mendilini yüzüne kapayarak dışarı çıktığını gördüm.</p>

  <p>Anlamıştım, Bir şey söylemek istiyordum. Fakat Sör Süperiyör gibi benim de dilim tutulmuştu. Başımı çevirerek açık pencereden karşıki ağaçlara baktım. Güneş vurmuş tepelerinde kırlangıçlar uçuyordu.</p>

  <p>Birdenbire bana da onlar gibi bir canlılık geldi:</p>

  <p>-Anladım Ma Sör, dedim, üzülmeyiniz... Ne yapalım, hepimiz öleceğiz...</p>

  <p>Bu defa da Sör Süperiyör başımı göğsüne dayadı ve uzun müddet bırakmadı.</p>

  <p>Görüş günü olmadığı halde biraz sonra teyzelerim beni görmeye geldiler. İzin alarak eve götürmek istediler. Razı olmadım. İmtihanların çok yakın olduğunu söyledim. Mamafih imtihanların çok yakın olması, beni o gün her zamankinden fazla azgınlık etmekten men etmedi. O kadar ki, akşam mütalaasında şiddetli bir ateş bastı, tembellerin yaptıkları gibi kollarımı sıranın üstüne koyarak uyukladım ve o gece yemek yemedim. Ertesi sabah uyandığım zaman her zamanki Çalıkuşu idim.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Yaz tatillerimi Besime Teyzem&rsquo;in Kozyatağı&rsquo;ndaki köşkünde geçirirdim.</p>

  <p>Buradaki çocuklardan bana hayır yoktu. Besime Teyzem&rsquo;in kızı Necmiye, annesinin dizi dibinden ayrılmayan, sessiz ve biraz da hastalıklı bir çocuktu. Kâmran Ağabeyi&rsquo;nin hemen hemen bir eşi idi.</p>

  <p>Bereket versin, etrafta muhacir çocukları vardı. Onları bahçeye toplayarak başlarına geçer, akşama kadar adeta kudururdum.</p>

  <p>Bir aralık, zavallı arkadaşlarım istiskale uğramışlar, köşkün bahçıvanı vasıtasıyla kapı dışarı edilmişlerdi. Fakat onlar, küçük, gönüllü çocuklardı. Gördükleri hakarete aldırmayarak beni köşkten kaçırmaya gelirlerdi. Saatlerce kırlarda serserilik eder, bahçenin çitleri üzerinden aşarak yemiş çalardık.</p>

  <p>Geceye doğru güneşten yüzümün derisi pul pul olmuş, yaralı ellerimle eteklerimin yırtıklarını kapatmaya çalışarak içeri girince, teyzem saçını başını yolar, bir kucak parlak tüy yığını altında ara sıra pembe ağzını açarak esneyen ve o haliyle alık ve tembel Van kedilerine benzeyen Necmiye&rsquo;yi bana misal gösterirdi. Usluluğu, okumuşluğu, nazikliği, terbiyesi ve daha bilmem neleri ikide birde başıma kakılanlardan biri de Kâmran&rsquo;dı.</p>

  <p>Necmiye, neyse ne... işin nihayetinde o, annesinin dizi dibinde büyümüş, yumuşacık, sıcak bir külkedisiydi. Zaten kız kısmının da böyle olması lâzım geldiğini içimden tasdik etmez değildim.</p>

  <p>Fakat o yirmi yaşına yaklaşan ve sivri uçlu incecik dudakları üstünde incecik bıyıkları çıkmaya başlayan koskocaman Kâmran&rsquo;a ne oluyordu? Kız ayağı gibi küçücük ayaklarında beyaz podösüet iskarpinleri, ipek çorapları, yürürken ince bir dal gibi sallanıyor zannedilen narin vücudu, sadakor gömleğinin açık yakasından çıkan uzun beyaz boynu ile erkekten ziyade kıza benzeyen bu çocuğa son derece içerledim.</p>

  <p>Erkek akrabalar ve konu komşu tarafından ikide birde ballandırılan meziyetleri fena halde kanıma dokunuyordu.</p>

  <p>Kaç defa koşarken ayağım kaymış gibi yaparak üstüne düştüğümü, kitaplarını yırttığımı, sudan bahanelerle kavga çıkartmaya çalıştığımı hatırlıyorum. Fakat Allah&rsquo;ın kulu, bir gün bir parça canlan, kız, aksi bir şey söyle de kedi gibi boynuna atılarak seni tozun, toprağın içine yuvarlayayım; saçlarını çekeyim; yılan gözlerine benzeyen yeşil gözlerini parmaklarımla tehdit edeyim.</p>

  <p>Ayağına taş atarak onu kıvrandırdığım günü hıncımdan, zevkimden titreyerek hatırlarım. Fakat o kendini ermiş, yetişmiş bir insan sayarak bana tepeden bakar, gözlerinde hain bir gülümsemeyle: &ldquo;Ne zamana kadar bu çocukluk Feride?&rdquo; derdi.</p>

  <p>-Peki ama sende de ne zamana kadar bu pısırıklık, bu görücüye çıkan eski zaman kızı naz ve edaları?!...</p>

  <p>Bu sözleri ne de olsa söyleyemem tabii... Yaş, maşallah on üç, on dört... Bu yaşta bir kız, yaptığı bir kabalığı bu kadar nezaketle karşılayan bir delikanlıya daha fazla sataşmaz. Dudaklarımdan gayri ihtiyari münasebetsiz bir şeyler kaçmasından korkuyormuşum gibi elimi ağzıma kapar, ona ferah ferah küfretmek için bahçenin yalnız köşelerine kaçardım.</p>

  <p>Yağmurlu bir gündü. Kâmran, köşkün alt katında akrabadan birkaç hanımla, kadın tuvaletinden bahsediyorlardı. Kadınlar, yaptıracakları kış elbiselerinin rengi hakkında ondan fikir alıyorlardı.</p>

  <p>Ben, bir köşede dilimi çıkarmış, gözlerimi şaşılaştırmış, bütün dikkatimle yırtık bir bluzun kolunu yamamakla meşguldüm. Kendimi tutamadım; kahkahalarla gülmeye başladım.</p>

  <p>Kuzenim:</p>

  <p>-Ne gülüyorsun? diye sordu.</p>

  <p>-Hiç, dedim. Aklıma bir şey geldi...</p>

  <p>-Ne geldi?</p>

  <p>-Söylemem...</p>

  <p>-Haydi nazlanma... Zaten senin ağzında bakla ıslanmaz... Sonunda nasıl olsa söyleyeceksin...</p>

  <p>-Darılma o halde... Sen hanımlarla tuvalet konuşurken düşündüm ki, Allah seni yanlış yaratmış. Kız olacakmışsın... Ama şimdiki yaşta değil... Şöyle on üç, on dört sularında...</p>

  <p>-Peki sonra?...</p>

  <p>-Deminden beri bir karış yeri dikinceye kadar parmağımı delik deşik etmiş olmama göre ben de yirmi, yirmi iki yaşlarında bir erkek...</p>

  <p>-Ee, sonra?...</p>

  <p>-Sonrası ne olacak, Allah&rsquo;ın emriyle, Peygamber&rsquo;in kavliyle seni kendime alırdım, olur biterdi.</p>

  <p>Odada bir kahkahadır koptu. Başımı kaldırdım ve bütün gözlerin bana baktığını gördüm.</p>

  <p>Misafirlerden biri bir münasebetsizlik etti:</p>

  <p>-Peki ama, bu şimdi de mümkün Feride, dedi. Alıklaştım, gözlerimi iri iri açarak:</p>

  <p>-Nasıl? dedim.</p>

  <p>-Nasıl olacak? Kâmran&rsquo;a varırsın... O, senin tuvaletlerinle uğraşır, söküklerini diker... Sen de sokak işlerine bakarsın...</p>

  <p>Öfkeyle yerimden kalktım. Fakat bu kızgınlığım daha ziyade kendimeydi. Lakırdıya çanak tutmuştum. Ben, saçma söylemekte bu kadar ilerlemiş değilimdir, ama anlaşılan elimdeki hain sökük, bütün dikkatimi almıştı.</p>

  <p>Mamafih, &ldquo;hem suçlu, hem güçlü&rdquo; kavlince yine taarruza geçtim:</p>

  <p>-Mümkün ama Kâmran Bey için zararlı olur sanırım, dedim. Çünkü Allah esirgesin evde kavga çıkarsa kuzenimin hali ne olur? Vaktiyle nazik ayaklarına yedikleri taşı unutmamışlardır sanırım...</p>

  <p>Gülüşmeler arasında garip bir ciddiyetle odama çıkıyordum. Mamafih kapıdan tekrar döndüm:</p>

  <p>-Ayıp ettik, dedim, on dördüne gelmiş bir kız için pek ayıp oldu ama, kusura bakmazsınız artık...</p>

  <p>Topuklarımla merdiven tahtalarına vurarak, kapılara çarparak odama çıktım. Kendimi top gibi karyolanın üstüne attım. Aşağıda kahkahalar devam ediyordu. Kim bilir, belki de benimle eğleniyorlardı. Alacakları olsun.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Şu Kâmran&rsquo;la evlenmek galiba iyi bir şey olacaktı. Çünkü yaşlarımız gittikçe büyüyor, onunla kavga çıkarmak fırsatı günden güne uzaklaşıyordu. Bir kerecik olsun saç saça, baş başa dövüşerek hıncımı çıkarmak için evlenmemizden başka çare kalmıyor gibiydi.</p>

  <p>Yaz tatili sonlarında mektebimiz, bir zaman için için kaynar, bu taşkınlık ancak birinci üç ay imtihanına doğru yatışırdı.</p>

  <p>Sebebi şu: On üç, on dört yaşına gelen Katolik arkadaşlarım, baharda, Paskalya bayramında ilk komünyonlarını yaparlar, etekleri yere değen beyaz ipek elbiseler, gelin duvaklarına benzeyen kucak kucak tüller örtülerek İsa Peygamber&rsquo;le nişanlanırlardı.</p>

  <p>Kilisede mum ışıkları, orgla çalınan ilahiler, her tarafı dolduran bahar çiçekleri kokularıyla karışarak bir kat daha ağırlaşan günlük ve ödağacı dumanları içinde yapılan bu nişan töreni pek güzel bir şeydi. Fakat ne yazık ki, bu töreni takiben tatil aylarında hain arkadaşlarım, hemen nişanlılarına vefasızlık ederler, balmumu renkli, mavi gözlü İsa'yı, karşılarına ilk çıkan bir, hatta birkaç erkekle aldatırlardı.</p>

  <p>Mektep açıldığı zaman, arkadaşlarım bavullarının gizli bir köşesinde mektuplar, fotoğraflar, hatıra çiçekleri ve daha ne bileyim, neler neler getirirlerdi.</p>

  <p>Bahçede ikişer, üçer kol kola dolaştıkları zaman neler konuştuklarını bilirdim. Kızların en masum ve dindarlarına hediye edilen renkli ve yaldızlı peygamber ve melek resimlerinin altında saklanan fotoğrafların gençlere ait olduğunu anlamakta güçlük çekmezdim. Bahçenin bir köşesinde kızlardan birinin -etrafında uçuşan küçük böceklerin bile duyamayacağı bir sesle- arkadaşının kulağına fısıldadığı hikâyeyi gözümden kaçırmazdım.</p>

  <p>Bu mevsimde kızlar ikişer, üçer kişilik gruplara ayrılır ve birbirlerine kene gibi yapışırlardı.</p>

  <p>Ben biçare, bahçede ve sınıfta tek başıma kalırdım. Arkadaşlarım bana karşı adeta bir esrar kumkuması kesilirlerdi. Onlar, sörlerden ziyade benden çekinirlerdi. Niçin mi diyeceksiniz? Çünkü gevezeydim, sakallı dayının dediği gibi ağzımda bakla ıslanmazdı. Birinin mesela bir bahçe parmaklığı arasından bir komşu genciyle masum bir çiçek alışverişini duydum mu, bahçede adeta tellal çağırırdım. Fazla olarak da böyle şeylere karşı son derece mutaassıptım.</p>

  <p>Hiç unutmam, bir kış akşamı mütalaahanede derse çalışıyorduk. Mişel isminde çalışkan bir kız, kalın kafalı bir arkadaşına Roma tarihini müzakere ettirmek için sörden müsaade almış, en arka sıraya çekilmişti. Mütalaahanenin sessizliği içinde birdenbire bir hıçkırık duyuldu. Sör başını kaldırdı:</p>

  <p>-Ne o Mişel, sen ağlıyor musun? Niçin? dedi. Mişel, elini gözyaşlarından sırılsıklam kesilmiş yüzüne kapadı. Cevabı onun yerine ben verdim:</p>

  <p>-Mişel, Kartacalıların mağlubiyetine meraklandı, ona ağlıyor, dedim.</p>

  <p>Sınıfta bir kahkaha koptu.</p>

  <p>Hasılı arkadaşlarımın beni aralarına almamakta hakları vardı. Fakat herkesten ayrı kalmak, koskoca bir kız olduğum halde zevzek bir çocuk muamelesi görmek pek de hoş bir şey değildi.</p>

  <p>Yaş on beşe gidiyordu. Aşağı yukarı annelerimizin gelin oldukları, büyükannelerimizin &ldquo;Aman evde kalıyoruz,&rdquo; diye telaşla Eyüp&rsquo;teki Niyet Kuyusu&rsquo;na koştukları yaş...</p>

  <p>Boyum fazla uzamamıştı. Fakat hırçınlığıma rağmen vücudum gelişiyor, yüzümde acayip renkler, ışıklar yanıp sönmeye başlıyordu.</p>

  <p>Sakallı dayı, ara sıra ellerimden tutup beni pencere kenarlarına çekerek yüzümü miyop gözlerine sokacakmış gibi yüzüne yaklaştırarak, &ldquo;Kız bu ne cilt, bu ne renk böyle? Perkal basması mübarek! Ne solacak, ne eskiyecek!&rdquo; diyordu.</p>

  <p>Hadi canım, kız dediğin böyle mi olur? Topaç gibi bir vücut, fırça ile boyanmış bir yüz... Aynaya baktıkça bonmarşe camekânında bebek seyrediyorum zanneder, dilimi çıkarıp gözlerimi şaşılatarak kendimle eğlenirdim.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Tatiller içinde en sevdiğim Paskalya yortusu idi. Bu iki haftayı geçirmek için Kozyatağı&rsquo;na gittiğim zaman kirazlar yetişmiş, büyük bahçenin caddeye bakan yüzünü baştan başa kaplayan kiraz ağaçlan yemişlerle donanmış bulunurdu.</p>

  <p>Kirazı çok severdim. Bu on beş gün içinde serçe kuşları gibi hemen hemen yalnız kirazla geçinir, en yüksek dal tepelerinde kalmış son kirazları bitirmeden mektebe dönmezdim.</p>

  <p>Bir akşamüstü yine bir ağaç tepesinde kiraz yiyor, çekirdeklerini fiskeyle uzaklara savurarak eğleniyordum.</p>

  <p>Bunlardan biri yoldan geçen yaşlıca bir komşunun ta burnunun ucuna tesadüf etmesin mi?</p>

  <p>Adamcağız neye uğradığını anlayamamıştı. Şaşkın şaşkın etrafına bakıyor, fakat başını ağaca kaldırmaya akıl edemiyordu.</p>

  <p>Sesimi çıkarmasam, olduğum yerde kımıldamasam belki de münasebetsiz bir kuşun, tepesinden geçerken düşürdüğü bir çekirdek sanarak çekilip gidecekti. Fakat son derece korkmuş ve utanmış olmama rağmen, kendimi tutamadım, gülmeye başladım.</p>

  <p>Adamcağız iri bir dalın üstüne ata biner gibi oturmuş, at gibi bir kızın arsız arsız güldüğünü görünce dayanamadı. Hiddetten kaşını, gözünü oynatarak:</p>

  <p>-Bravo hanım kızım, dedi. Hiç yakıştıramadım, maşallah sizin gibi erişmiş, yetişmiş koskoca bir hanıma...</p>

  <p>O dakikada yer yarılsa yerin içine girecektim. Biçare Perkal basması kimbilir ne renklere girmişti? Ağaçtan düşmek tehlikesine rağmen, ellerimi mektep gömleğimin göğsü üzerine kavuşturdum, hafifçe boynumu büktüm.</p>

  <p>-Beni affediniz beyefendi, dedim. Kaza vallahi... Daha doğrusu dikkatsizlik...</p>

  <p>Bu masum yalvarma jesti mektepte sörler ve dindar talebelerin Meryem ve İsa karşısında dua ederken aldıkları bir jestti. Tesiri herhalde çok zaman tecrübe edilmişti. Asırlarca müddetle bu ilahi ana oğlu bile kandırmış olduğuna göre, bu ihtiyarcığı da haydi haydi rikkate getirecekti.</p>

  <p>Tahminimde aldanmamıştım. Komşu, bu riyakâr nedamete ve sesimdeki titreyişe aldandı, yumuşadı; neyse bana güzelce bir şey söylemek lüzumunu hissederek:</p>

  <p>-Böyle dikkatsizliklerin yetişmiş bir küçükhanıma zararı dokunabileceğini düşünmüyor musunuz? dedi.</p>

  <p>Maksadı gayet iyi anladığım halde, gözlerimi açarak:</p>

  <p>-Niçin acaba efendim? dedim.</p>

  <p>Elini güneşin yandan vuran ışıklarına siper ederek dikkatli dikkatli bana bakıyor, gülüyordu:</p>

  <p>-Mesela sizi oğluma almakta tereddüt edebilirim. Ben de güldüm.</p>

  <p>-O cihetten sigortalıyım beyefendi; zaten uslu bir kız olsam da almazdınız.</p>

  <p>-Nereden biliyorsunuz?</p>

  <p>-Çünkü benim ağaca çıkmak, kiraz çekirdeği atmaktan çok daha büyük suçlarım vardır... Bir kere zengin değilim... İşittiğime göre zengin olmayan kıza pek iltifat eden olmazmış... Sonra güzelliğim de yok... Bana sorarsanız bu, fukaralıktan daha büyük bir kusur...</p>

  <p>Bu sözler, ihtiyar beyi pek eğlendirmişti.</p>

  <p>-Siz çirkin misiniz kızım? dedi. Somurttum:</p>

  <p>-Ne demezsiniz? dedim. Ben kendimi bilmez miyim? Kız dediğiniz böyle mi olur? Uzun boy, sarı saç, mavi yahut yeşil gözler lâzım...</p>

  <p>Bu ihtiyar bey vaktiyle biraz yaramazmış galiba... Acayip bir bakış ve değişik bir sesle:</p>

  <p>-Ah, zavallı çocuğum, dedi. Sen güzelliğin ne olduğunu anlayacak, kendinin ne olduğunu fark edecek yaşta mısın acaba? Her neyse... Sizin adınız ne bakayım?</p>

  <p>-Çalıkuşu...</p>

  <p>-Bu, nasıl isim böyle?</p>

  <p>-Pardon, beni mektepte böyle çağırırlar da... Asıl ismim Feride. Kendim gibi yuvarlak, zarafetsiz bir isim.</p>

  <p>-Feride Hanım... Sizin adınız da kendiniz gibi güzel, emin olun... Keşke oğluma sizin gibisini bulsam...</p>

  <p>Bilmem neden, bu kibar tavırlı, tatlı sesli adamla gevezelik etmek hoşuma gidiyordu:</p>

  <p>-Şu halde kendilerine de kiraz atabileceğim demek? dedim.</p>

  <p>-Elbette... Elbette... Ona ne şüphe...</p>

  <p>-Yalnız şimdilik müsaade edin de size birkaç kiraz vereyim. Beni affettiğinizi ispat için bunları mutlaka almanız lâzım... İki dakika...</p>

  <p>Bir sincap hafifliğiyle dallara tırmanmaya başladım, ihtiyar komşu, ellerini yüzüne kapatarak:</p>

  <p>-Aman dallar çatırdıyor... Sebep olacağım... Düşeceksiniz Feride Hanım, diye bağırıyordu.</p>

  <p>Ben bu telaşa aldırmıyor, söyleniyordum:</p>

  <p>-Merak etmeyin... Düşmeye o kadar alışığım ki... Mesela yakın olsak şakağımda bir yara izi görürdünüz. Bir iz ki; bütün öteki güzellikleri tamamlar...</p>

  <p>-Aman kızım... Düşeceksiniz...</p>

  <p>-Bitti efendim, bitti... Yalnız, onları size nasıl vereceğim? Buldum efendim, ona da çare buldum...</p>

  <p>Önlüğümün cebinden mendilimi çıkardım, kirazları içine doldurarak bir çıkın gibi bağladım:</p>

  <p>-Mendili hiç merak etmeyin... Henüz burnumu silmedim... Gayet temizdir... Şimdi onu yere düşürmeden tutmanızı rica ederim... Bir... İki... Üç...</p>

  <p>İhtiyar komşu, beklenmez bir çeviklikle kiraz mendilini yakalamıştı.</p>

  <p>-Çok teşekkür ederim kızım, dedi. Yalnız ben şimdi mendilinizi nasıl iade edeceğim?</p>

  <p>-Ziyanı yok... Size hediyem olsun!</p>

  <p>-Nasıl olur?</p>

  <p>-Niçin olmasın? Hem başka bir şey de var... Ben, birkaç güne kadar pansiyona döneceğim... Bizim mektepte bir âdet vardır... Kızlar tatil günlerinde genç erkeklerle kur yaparlar, sonra mektep açıldığı zaman bunları birbirlerine anlatırlar. Ben, daha böyle bir şey beceremediğim için yanlarında küçük düşüyorum. Yüzüme karşı bir şey söylemeye cesaret edemiyorlar ama muhakkak benim ahmaklığımla eğleniyorlar... Bu sefer ben, bir şey kurdum... Mektebe gittiğim zaman mühim bir sırrım varmış gibi başımı önüme eğip düşüneceğim, mahzun mahzun gülümseyeceğim. Onlar: &ldquo;Çalıkuşu, sende bir şey var!&rdquo; diyecekler... Gevşek gevşek, &ldquo;Hayır... Nem olacak?&rdquo; diyeceğim... inanmayacaklar, beni sıkıştıracaklar... O vakit: &ldquo;Peki, öyleyse... Ama kimseye söylemeyeceksiniz, yemin edeceksiniz!&rdquo; diyeceğim ve bir yalan uyduracağım.</p>

  <p>-Ne yalanı?</p>

  <p>-Sizinle tanışmam bu yalanı kolaylaştırıyor... &ldquo;Duvarın üzerinde sarışın, uzun boylu bir erkekle kur yaptık, birbirimize!&rdquo; diyeceğim... Tabii, beyaz saçlı diyemem... Hem siz küçükken sarışınmışsınız galiba... Arkadaşların huyunu bilirim, &ldquo;Ne konuştunuz?&rdquo; diye soracaklar... &ldquo;Beni güzel bulduğunu söyledi,&rdquo; diye yemin edeceğim... Ben de mendil içinde kiraz verdim, demek tabii münasebet almaz... Gül verdim diyeceğim... Fakat bu da olmadı... Gülü mendil içinde vermek âdet değildir... Hediye mendil verdim, derim olur biter...</p>

  <p>Biraz evvel birbirimizle kavga etmemize bıçak sırtı kaldığı halde şimdi ihtiyar komşu ile gülüşüyor, ayrılırken birbirimize el sallıyorduk...</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>O senenin yazında bu ağaca çıkmak illeti yüzünden başıma bir şey daha geldi.</p>

  <p>Bir ağustos mehtabı gecesiydi. Köşke bir alay misafir gelmişti. Bunlar arasında Neriman diye yirmi beşlik bir dul vardı ki, ara sıra köşkü şereflendirmesi bir vaka olurdu.</p>

  <p>Dünyada kendilerinden başka kimseyi beğenmeyen teyzelerimden alık hizmetçi kızlara kadar herkes bu kadına hayrandı.</p>

  <p>Neriman&rsquo;ın çok sevdiğini söyledikleri kocası bir sene evvel ölmüştü. Bunun için daima siyah giyerdi. Fakat bende öyle bir his vardı ki, siyah bu kadının sarışın çehresine çok iyi gitmese; matem devam etmeyecek, elbiseler takımıyla çöplüğe atılacaktı.</p>

  <p>Neriman; kedi, köpek okşar gibi hareketlerle beni de avlamaya çalışmıştı. Fakat nedense ben, ona ısınamamıştım. Aramız hayli şeker renkti. Bana yaptığı avansları daima soğuk karşılıyordum.</p>

  <p>O soğukluk hâlâ devam etmesine rağmen, şimdi itiraf etmeye mecburum ki, bu Neriman, haincesine güzeldi. Benim onda çekemediğim şey fazla koketliğiydi. Yalnız, kadınlar arasında bulunduğu zaman şöyle böyle çekiliyordu. Fakat araya kazara bir erkek karışacak oldu mu yüzü değişiyor, sesi, kahkahaları, bakışları bambaşka oluyordu. Hasılı, benim mektepteki saman altından su yürüten arkadaşlarım daha fenlenmişti...</p>

  <p>Kocanın lakırdısı açıldıkça bu kadının: &ldquo;Benim için artık hayat bitti!&rdquo; diye bir yalancı teessür rolü oynayışı vardı ki, beni mahvederdi. O, böyle yaparken ben, fena halde içerler: &ldquo;Karşına dişe dokunacak biri çıksın, görürüz!&rdquo; diye söylenirdim.</p>

  <p>Bizim köşkte Neriman&rsquo;a akran sayılacak kimse yoktu. Lapacı Necmiye&rsquo;yi insandan saymak tabii doğru olamazdı. Teyzelerim saçları, başları ağarmış koskoca kadınlardı. Ara sıra ötekinin, berikinin ayağına ip takmaktan başka konuşacak lakırdıları olamazdı. O halde, o halde?...</p>

  <p>Ben, bu Neriman&rsquo;ın köşke dadanmasındaki sebebi sezer gibi olmuştum. Galiba bizim budala kuzeni gözüne kestirmişti. Evlenmek için mi? Zannetmem. Otuzuna yaklaşmış bir dul kadının yirmi yaşındaki bir çocukla evlenmek istemesi, kepazeliğin dik âlâsı... O, böyle bir kepazelikten çekinmese bile, benim cadaloz teyzelerimde, yavrularını öyle acemi çaylağa kaptıracak göz var mı? O halde, o halde?</p>

  <p>O haldesi var mı? Mesut dul, lüksüne, fantezisine uşaklık edecek yeni bir kısmet avlayıncaya kadar benim kuzenle dalga geçecek, gönül eğlendirecek...</p>

  <p>Kâmran&rsquo;a budala dedim ama, kızgınlığımdan... Yoksa ne yere bakan, yürek yakan cinsinden sinsi bir sarı çıyandır. Neriman&rsquo;la konuşurken güya bir şey belli etmemek istiyor ama, benim gözümden kaçar mı?</p>

  <p>Çocuklarla boğuşurken, kendi kendime ip atlarken, yahut yere yatarken, iskambil falı açarken, gözlerim onlardaydı.</p>

  <p>Kuzenim, neredeyse kadının ağzına girecek... Ara sıra hiçbir şeyin farkında değil gibi görünerek yanlarından geçerdim. Hemen seslerini kısarlar yahut lakırdıyı değiştirirlerdi. &ldquo;Ne isterse yapsınlar, sana ne?&rdquo; diyeceksiniz. &ldquo;Bana ne olur mu?&rdquo; Kâmran, düşmanım da olsa kuzenim... İster miydim, neyin nesi olduğu belli olmayan bir kadın onun ahlâkını bozsun?</p>

  <p>Ne anlatıyordum?... Evet, bir ağustos mehtabı gecesiydi. Onlar, köşkün önündeki verandada, lüzumsuz bir lüks lambası ışığında, kalabalık bir grup halinde konuşup gülüşüyorlardı.</p>

  <p>Neriman&rsquo;ın müzik notaları gibi hesaplı ve ahenkli kahkahaları sinirime dokunduğu için kendi kendime uzaklaşmış, bahçenin bir köşesinde ağaçların karanlığına dalmıştım.</p>

  <p>Ta öbür uçta dallarından bir kısmını komşunun bahçesine sarkıtmış ihtiyar bir çınar vardı. Biçarenin işe yarayacak bir yemişi olmamasına rağmen, babayani halini severdim; bir sofa gibi üzerlerinde hiç korkusuz gezilen, iri, yayvan dallarına çıkıp dolaşır yahut otururdum.</p>

  <p>O gece de öyle yaptım, hayli yüksekçe bir dalına çıkarak oturdum.</p>

  <p>Biraz sonra kulağıma hafif bir ayak sesi, arkasından kısık bir kahkaha geldi.</p>

  <p>Hemen gözlerimi açtım, kulaklarımı diktim... Ne görsem beğenirsiniz? Kuzenim, mesut dulla beraber bana doğru geliyor...</p>

  <p>Oltasına balık yaklaştığını gören bir balıkçı gibi baştan ayağa dikkat kesilmiştim. Oturduğum yerde bir gürültü yapacağım diye ödüm kopuyordu. Boş korku!</p>

  <p>Onlar, o kadar kendilerinden geçmişlerdi ki, oturduğum yerde davul çalsam galiba farkında olmayacaklardı. Neriman önden yürüyordu. Kuzenim bir Arap köle gibi dört, beş adım gerideydi. Duvarların arasından geçip yollarına devam etmeye kudretleri olmadığı için bulunduğum ağacın altında oturdular.</p>

  <p>Gelin yavrularım, gelin kuzularım... Sizi bana Allah gönderdi. Biraz sonra görüşürüz... Bu güzel mehtap gecesinden sizde unutulmaz bir hatıra bırakmaya elden geldiği kadar gayret ederiz.</p>

  <p>Tam bu esnada ağustosböceği cırlamaya başlamaz mı? Çıldıracağım. Kuzenimin mesut dula çektiği nutku işitemiyorum... Elimden gelse: &ldquo;Miskin, korkacak ne var? Buralarda kim olur?... Sesini çıkarsana!&rdquo; diye bağıracağım.</p>

  <p>Bu nutuk arasından kulağıma yalnız: &ldquo;Neriman, cicim, meleğim,&rdquo; diye birkaç kelime geldi. Zangır zangır titremeye başladım. Düşmesem bile gürültü edeceğim, yaprakları hışırdatacağım diye korkuyorum. Arada Neriman Hanım&rsquo;ın da bir iki kelimesini yakalıyordum... &ldquo;Rica ederim, Kâmran Bey, rica ederim...&rdquo; diyor.</p>

  <p>Nihayet, sesler kesildi. Neriman yavaş yavaş duvara yürüyor, komşunun bahçesinde karanlıkta başka bir şey varmış da görmek istiyormuş gibi ayaklarının ucuna basarak kalkıyordu.</p>

  <p>Bu vaziyette tabii arkası, ne yapacağını bilemiyor gibi görünen Kâmran&rsquo;a dönüktü.</p>

  <p>Kuzenimin birdenbire ona yürüdüğünü, ellerini kaldırdığını görüyorum... Yüreğim oynuyor, &ldquo;nihayet aklı başına geldi, bu fena kadına güzel bir tokat atacak!&rdquo; Diyorum. Kâmran bunu yapsa ben de ağlayarak kendimi ağaçtan atacağım, onunla ölünceye kadar barışacağım. Fakat o canavar, bunu yapmadı. Sıska kollarından, bembeyaz kız ellerinden umulmaz bir kuvvetle onu evvela omuzlarından, sonra bileklerinden yakaladı. Kucak kucağa, soluk soluğa boğuşuyorlardı. Çınar yaprakları arasında kaçan ay ışıklarından saçlarının birbirine karıştığını görüyordum.</p>

  <p>Ne rezalet Yarabbî, ne rezalet! Bütün vücudum zangır zangır titriyordu. Biraz önce onlara güzel bir oyun oynamaya karar verdiğim halde şimdi beni sezmelerinden ödüm kopuyordu. Sahici bir kuşla yer değiştirip bu dalların üstünden gökyüzüne kanatlanmayı, yukarıdaki ay illerinde kaybolup giderek bu dünyadaki insanların yüzlerini artık görmemeyi ne kadar istiyordum.</p>

  <p>Dudaklarımı parmaklarımla sıkmama rağmen, ağzımdan bir ses çıktı. Bu, galiba bir feryattı. Fakat aşağıdakiler tarafından duyulunca hemen bir kahkahaya döndü. Namussuzların o dakikada şaşkınlıklarını görmeliydiniz!</p>

  <p>Biraz önce ay ışığı gibi ayaklarını yere dokundurmadan yürüyor hissini veren mesut dul şimdi ağaçlara çarparak, topuklarını burkularak alabildiğine kaçıyordu.</p>

  <p>Kuzenim de öyle yapmak istemişti. Fakat o hızla biraz gittikten sonra ne düşündüyse düşündü, süklüm püklüm geri döndü.</p>

  <p>Ben yapacak başka şey bulamadığım için hâlâ gülmeye devam ediyordum. O, meşhur &ldquo;karga ile tilki&rdquo; masalındaki tilki gibi ağacın altında sinsi sinsi dolaşmaya başladı.</p>

  <p>Nihayet utanıp sıkılmayı bırakarak bana:</p>

  <p>-Feride, çocuğum; azıcık aşağı iner misin? dedi. Ben, gülmeyi kestim; ciddi bir sesle:</p>

  <p>-Ne münasebet? dedim.</p>

  <p>-Hiç... Seninle konuşacağım var da...</p>

  <p>-Benim sizinle konuşacak bir şeyim yok... Rahatımı bozmayınız...</p>

  <p>-Feride, şakayı bırak!...</p>

  <p>-Şaka mı? Ne münasebet?</p>

  <p>-Ama sen de çok oluyorsun... Sen aşağı gelmek istemezsen ben yukarı çıkmayı bilirim.</p>

  <p>Ölür müsün, öldürür müsün? Yürürken yolunda bir incecik su birikintisi gördüğü zaman telaş eden, atlamaya karar vermeden evvel üç, dört kere iskarpinlerine ve suya bakan, bir sandalyeye oturacağı zaman pantolonunu parmaklarının ucuyla dizkapaklarından tutup yukarı çeken nazlı ve nazenin kuzenimin ağaca çıkmak istemine gel de gülme.</p>

  <p>Fakat o, bu gece sahiden canavar kesilmişti. Yakın dallardan birini tutarak ağacın gövdesine atlıyor, daha yukarılara çıkmaya hazırlanıyordu...</p>

  <p>Bu gece ağacın üstünde onunla yüz yüze gelmek fikri nedense beni çıldırttı. Böyle bir şey olursa felaketti. Onun yeşil, yılan gözlerinin yakından baktığını görürsem, ağaç dalları arasında çarpışa çarpışa boğuşan iki yırtıcı kuşa döneceğiz. Gözlerini oyduktan sonra muhakkak aşağı atacağım. Ya onu, ya kendimi. Fakat nedense bu çılgınlığı göstermeyi doğru bulmuyordum.</p>

  <p>Yerimden doğrularak sert bir emir verdim:</p>

  <p>-Durunuz bakalım orada...</p>

  <p>O, aldırmadı, hatta cevap vermedi. Çıktığı dalın üstünde doğrularak daha yukarılara bakmaya başladı.</p>

  <p>-Durunuz, dedim. Netice fena olacak... Bilirsiniz ki ben Çalıkuşu&rsquo;yum. Ağaçlar benim mülkümdür. Oralara benden başkasının ayak basmasına tahammül edemem.</p>

  <p>-Bu ne garip konuşma Feride?... Hakikaten bu ne garip konuşmaydı!... Çaresiz, alaycı bir tavır aldım. Gelirse daha yukarılara çıkmaya hazırlanarak:</p>

  <p>-Biliyorsunuz ki, size hürmetim vardır, dedim. Sizi ağaçtan aşağı yuvarlamaya mecbur olursam pek üzülürüm. Biraz evvel şiir okuyan sesiniz birdenbire değişerek &ldquo;aman aman aman&rdquo; diye bağırmaya başlarsa feci olur.</p>

  <p>Onun sesini taklit ederek kahkahalarla gülüyordum.</p>

  <p>-Şimdi görürsünüz.</p>

  <p>Korku, onu cesur ve çevik yapmıştı. Tehdidime aldırmadan altımdaki dallara tırmanmaya devam ediyordu.</p>

  <p>Ağaçta adeta bir kovalamaca oyununa başladık. O yaklaştıkça ben yukarılara çıkıyordum. Fakat dallar gittikçe inceliyordu. Bir aralık duvarın üstüne atlayıp kaçmayı düşündüm. Ancak, bunu yaparsam kaçamayıp, bir yerimi kırarak kuzenimin yerine benim haykırıp bağırma ihtimalim vardı.</p>

  <p>Mamafih ne pahasına olursa olsun, bu gece birbirimize yaklaşmamalıydık. Politikayı değiştirerek sordum:</p>

  <p>-Benimle konuşmayı niçin bu kadar istediğinizi anlayabilir miyim acaba?</p>

  <p>Benim bu sözlerim karşısında o da değişti, ciddi bir tavır alarak durdu:</p>

  <p>-Seninle şakalaşıyoruz ama, mesele çok mühim, Feride. Korkuyorum senden...</p>

  <p>-Öyle mi? Neyimden korkuyorsunuz acaba?</p>

  <p>-Bir gevezelik etmenden...</p>

  <p>-O, her gün yaptığım şey değil mi?</p>

  <p>-Bu gecekinin her zamankilere benzememesinden...</p>

  <p>-Bu gecede ne fevkalâdelik var ki?... Kâmran çok yorulmuş, üzülmüştü. Artık pantolonunu falan düşünmeyerek dallardan birine oturdu; hâlâ şakaya devam ediyor görülmekle beraber, ağlayacak haldeydi.</p>

  <p>Ben, ona acıdığım için değil, fakat ne olursa olsun artık onunla konuşmaya tahammülüm kalmadığı için, bir an önce kendimi kurtarmak için:</p>

  <p>-Merak etme, dedim. Korkulacak bir şey olmadığına emin olabilirsin... Hemen misafirinin yanına dön... Ayıp olur. Söz mü, Feride?... Yemin mi?...</p>

  <p>-Söz, yemin... Ne istersen...</p>

  <p>-İnanayım mı?</p>

  <p>-Zannederim ki, inanman lâzım... Artık eskisi kadar çocuk değilim...</p>

  <p>-Feride...</p>

  <p>-Hem ne biliyorum ki, ne söylememden korkuyorsun? Ben, kendi kendime oturuyordum ağacımda.</p>

  <p>-Bilmem, fakat inanmak gelmiyor içimden...</p>

  <p>-Sana büyüdüğümü, hemen hemen bir genç kız olduğumu söyleyişimde elbet bir maksat var... Hadi sevgili kuzenim... Fazla üzülmeyin... Bazı şeyler vardır ki, çocuk görür... Fakat artık büyümeye başlamış bir genç kız hiç fark edemez... Hadi gönlün rahat etsin...</p>

  <p>Kâmran&rsquo;ın korkusu yavaş yavaş hayrete dönüşüyor gibiydi. Beni mutlaka görmek ister gibi ısrarla başını kaldırarak:</p>

  <p>-Ne kadar başka türlü konuşuyorsun Feride... dedi. Söz uzarsa içinden çıkamayacaktık. Yalancı bir hiddetle bağırdım:</p>

  <p>-Yetişir artık... Uzatırsan sözümü geri alacağım... Kendin düşün...</p>

  <p>Bu tehdit, onu korkuttu. Kös kös ağaçtan indi, Neriman&rsquo;ın gittiği tarafa gitmekten utanıyormuş gibi, bahçenin aşağı tarafına yürümeye başladı.</p>

  <p>Mesut dul, o geceden sonra köşkte görünmez oldu. Kâmran&rsquo;a gelince, onun da uzun zaman benden korktuğunu hissettim.</p>

  <p>İstanbul&rsquo;a her inişinde bana hediyeler getiriyordu. Resimli bir Japon şemsiyesi, ipek mendiller, ipek çoraplar, yürek biçiminde bir tuvalet aynası, şık bir el çantası...</p>

  <p>Bir hoyrat çocuktan ziyade yetişmiş bir genç kıza yakışacak bu şeylerin bana verilmesindeki mana neydi? Çalıkuşu&rsquo;nun gözünü boyamak, gagasını kapatarak gevezelik etmesine mani olmaktan başka ne olabilirdi?</p>

  <p>Başkası tarafından hatırlanmaktaki zevki anlayacak yaşa gelmiştim. Sonra, güzel şeyler hoşuma gidiyordu.</p>

  <p>Fakat nedense bu hediyelere ehemmiyet verdiğimi ne Kâmran&rsquo;a ne de başkasına göstermek istiyordum.</p>

  <p>Üzeri sazdan köşkler, çekik gözlü Japon kızlarıyla süslenmiş şemsiyemi yere, tozların içine düşürdüğüm zaman almıyor, teyzelerimden:</p>

  <p>-Feride, sana verilen hediyelerin kıymetini böyle mi bilirsin? diye azar işitiyordum.</p>

  <p>Parmaklarımı parlak ve yumuşak derisine sürerken adeta hürmet duyduğum çantama; bir gün elimdeki sulu yemişleri dolduracak gibi bir jest yaparak onları çığlık çığlığa bağırtmıştım.</p>

  <p>Biraz gözümü açabilsem, Kâmran&rsquo;ın bu korkusundan ben daha ne istifadeler eder, ufak tefek şantajlarla onu daha neler neler almaya mecbur edebilirdim.</p>

  <p>Fakat ben, bir yandan o kadar sevdiğim bu eşyaları bile yırtıp kırmak, sonra ayaklarımın altına alarak ağlaya ağlaya ezmek istiyordum.</p>

  <p>Kuzenime olan küskünlüğüm, nefretim bir türlü geçmek bilmiyordu.</p>

  <p>Başka yazlar mektebin açılacağı günlerin yaklaştığını gördükçe başım ağrır, gözlerim kararırdı. Halbuki, o sene evden, bu insanlardan uzaklaşacağım günü iple çektim.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Mektebin ilk haftalarında bir pazar günüydü. Sörler bizi Kâğıthane tarafına gezmeye götürmüşlerdi.</p>

  <p>Sörler, sokakta gezmeyi pek sevmezlerdi ama nedense o akşam karanlığa kalmıştık.</p>

  <p>Ben, taburun en arkasında yürüyordum. Bilmem nasıl oldu? Bir aralık farkına varmadan arkadaşlarımla aramdaki mesafeyi dehşetli surette açılmış buldum. Beni her zamanki âdetim üzerine en önde gidiyor zannetmiş olacaklar ki hiçbir taraftan bir ses çıkmıyordu. Derken yanımda bir gölge belirdi. Baktım, Mişel...</p>

  <p>-Sen misin Çalıkuşu? dedi. Niçin böyle kendi kendine, yavaş yürüyorsun?</p>

  <p>Sağ ayağımın bileğine sarılı mendili gösterdim:</p>

  <p>-Biraz evvel oynarken düştüğümün, ayağımı yaraladığımın farkında değilsin galiba... dedim. Mişel, fena kız değildi. Halime acıdı.</p>

  <p>-İster misin sana yardım edeyim? dedi.</p>

  <p>-Herhalde beni arkana almayı teklif edecek değilsin...</p>

  <p>-Tabii hayır... Buna imkân yok... Fakat koluna girebilirim, değil mi? Öyle değil... Kolunu omzuma at... Daha kuvvetli... Ben de seni belinden tutayım... Yükün biraz hafifler... Nasıl, yürürken daha az acı hissetmiyor musun?</p>

  <p>Dediğini yapmıştım. Hakikaten iyi oluyordu.</p>

  <p>-Mersi Mişel, dedim. Sen çok iyi bir kızsın... Biraz yürüdükten sonra Mişel:</p>

  <p>-Biliyor musun Feride, dedi. Bu pozda yürüdüğümüzü gören arkadaşlar ne zannedecekler?</p>

  <p>-Ne zannedecekler?</p>

  <p>-Feride de âşık olmuş... Mişel&rsquo;e derdini anlatıyor, diyecekler...</p>

  <p>Birden durdum:</p>

  <p>-Doğru mu söylüyorsun? dedim.</p>

  <p>-Elbette...</p>

  <p>-O halde hemen kolumdan çık.</p>

  <p>Bu emri verirken bir kumandan gibi serttim.</p>

  <p>Mişel, beni tutmakta devam ederek:</p>

  <p>-Koca budala, dedi. Nasıl buna ihtimal veriyorsun?</p>

  <p>-Budala mı? Niçin?</p>

  <p>-Herkes senin ne olduğunu bilmez mi?</p>

  <p>-Ne demek istiyorsun?</p>

  <p>-Hiç... Sanki senin böyle bir maceran olamayacağını... Kimse ile kur yapmana ihtimal olmadığını...</p>

  <p>-Niçin?... Beni çirkin mi buluyorsun?</p>

  <p>-Hayır... Çirkin değil... Belki hatta güzel... Fakat ıslah kabul etmez surette saf, aptal...</p>

  <p>-Benim için böyle mi düşünüyorsun?</p>

  <p>-Ben değil herkes öyle düşünüyor... Sevgi işinde Çalıkuşu bir hakiki gourde&rsquo;dur, diyorlar.</p>

  <p>Türkçesini pek iyi bilmiyordum ama, gourde Fransızcada asmakabağı, sukabağı, balkabağı gibi bir manaya gelirdi. Hangisi olursa olsun fena şey... Zaten kısa boyum, kalınca vücudumla bu kabaklardan birine de pek benzemez değildim... Şu halde Çalıkuşu&rsquo;ndan sonra bana bir de gourde diye isim takılırsa, dehşet... Ne yapıp edip bu haysiyet kırıcı tehlikenin önüne geçmek lâzım.</p>

  <p>Yine ondan öğrendiğim bir jestle başımı Mişel&rsquo;in omzuna koydum, manalı bir yan bakışla hazin hazin gülümsedim:</p>

  <p>-Siz öyle zannededurun.</p>

  <p>-Ne söylüyorsun, Feride?</p>

  <p>Mişel, durmuş hayretle bana bakıyordu. Ben, boynumu çarptırarak tasdik ettim:</p>

  <p>-Maalesef öyle, dedim ve yalanımı bir kat daha yutulur bir renge sokmak için de iç çektim...</p>

  <p>Mişel bu defa hayretinden bir istavroz çıkardı:</p>

  <p>-Güzel... Çok güzel, Feride... Yazık ki bir türlü inanamıyorum...</p>

  <p>Zavallı Mişel, öyle sevme çılgını bir kızdı ki, bunu başkasında sezmek bile ona zevk veriyordu. Fakat, dediği gibi ne çare ki inanmaya ve açıktan açığa sevinmeye cesaret edemiyordu.</p>

  <p>Bir münasebetsizliktir yapmışım. Artık arkasını getirmek namus borcu oluyordu:</p>

  <p>-Evet Mişel, dedim. Ben de seviyorum.</p>

  <p>-Yalnız sevmek mi Çalıkuşu?</p>

  <p>-Şüphesiz, karşılığı da var: Grande gourde.</p>

  <p>Biraz evvel onun bana söylediği gourde kelimesini ben bir de başına &ldquo;kocaman&rdquo; sıfatını takarak ona iade ettiğim halde: &ldquo;Sensin; o senin adındır!&rdquo; demek bile aklına gelmiyordu.</p>

  <p>Demek ki yalana başlar başlamaz ona kendimi tanıtmaya muvaffak olmuştum, ne saadet!</p>

  <p>Mişel, şimdi beni daha büyük bir muhabbetle kollarında tutuyordu:</p>

  <p>-Anlat Feride... Anlat, nasıl oldu? Demek sen de ha? Nasıl, sevmek güzel şey, değil mi?</p>

  <p>-Elbette güzel...</p>

  <p>-Kim bu?... Çok mu güzel sevdiğin genç?</p>

  <p>-Çok güzel!</p>

  <p>-Nerede gördün? Nasıl tanıdın?</p>

  <p>-Haydi, artık ısrarı bırak.</p>

  <p>Israrı bırakmaya can atıyordum. Fakat ne uydurup söyleyeceğini bilemiyordum. Sevecek bir hakiki insan bulanlara şaşmak lâzım... Çünkü onun bir hayalini bile bulmak o kadar güç, o kadar güç ki...</p>

  <p>-Haydi Feride... Bekleme... Yoksa benimle şaka ettin, diyeceğim.</p>

  <p>Birdenbire telaşlandım. Şaka mı, Allah esirgesin... Ben asma yahut sukabağı ha... Öyle bir aşk hikâyesi uydurayım ki sen de şaş...</p>

  <p>Mişel&rsquo;e sevdiğim diye prezante etmek için aklıma kim gelse beğenirsiniz? Kâmran!...</p>

  <p>-Kuzenimle birbirimize kur yapıyoruz...</p>

  <p>-Geçen sene mektebin parloir&rsquo;ında gördüğüm sarışın kuzen mi?</p>

  <p>-Ta kendisi...</p>

  <p>-Ah, ne güzel!</p>

  <p>Söylemiyordu. Fakat bakışlarından, gülüşlerinden ne demek istediklerini anlıyordum. Bu, bana garip bir gurur veriyordu. Bir zaman gevezeliği, yaramazlığı bırakmaya mecbur oldum. Bu vaziyette bir insanın bebek gibi atlaması, sıçraması, yaramazlık etmesi şık bir şey olamazdı.</p>

  <p>Mamafih, huy canın altındadır, derler. Akşamüstleri son teneffüste Mişel&rsquo;in koluna asılarak ona yavaş yavaş yeni masallar uydurmakta devam ederken, ara sıra da yine şeytana uyuyordum.</p>

  <p>Yine bir kır gezintisi dönüşüydü.</p>

  <p>O gün nedense bizimle gelmemiş olan Mişel, beni kapıda karşıladı, elimden tutarak koşa koşa bahçenin bir köşesine götürdü:</p>

  <p>-Sana havadisim var, dedi. Hem sevineceksin, hem üzüleceksin...</p>

  <p>-Bugün senin şansın kuzen mektebe geldi...</p>

  <p>-Şüphesiz senin için... Keşke sen de benimle kalsaydın.</p>

  <p>İnanmıyordum. Bir büyük sebep yokken Kâmran, beni aramaya gelmiş olsun! Mişel herhalde yanlış görmüş olacaktı.</p>

  <p>Mamafih, bu şüpheyi kendisine söylemedim. Yalancıktan inanmış gibi görünerek:</p>

  <p>-Bir genç erkeğin kur yaptığı kızı görmeye gelmesinden daha tabii ne olur? dedim.</p>

  <p>-Bulunmadığına üzüldün, değil mi?</p>

  <p>-Zannederim. Mişel yanağımı okşadı.</p>

  <p>-Bununla beraber o yine gelir, dedi. Madem ki seviyor...</p>

  <p>-Ona ne şüphe?</p>

  <p>O akşam, yemekten sonra Sör Matild beni çağırdı, bir sırma tel ile birbirine bağlanmış iki resimli şeker kutusu uzatarak:</p>

  <p>-Bunları sana kuzenin getirdi, dedi.</p>

  <p>Sör Matild, hiç hoşlanmadığım bir tipti. Fakat kutuları bana uzatırken boynuna sarılıp yanaklarını öpmemek için kendimi zor tuttum.</p>

  <p>Demek Mişel yanlış görmemişti. Mektebe gelen kuzenimdi. Arkadaşlarım arasında masalımın doğru olduğundan şüphe eden varsa bu kutuyu görünce onlar da fikirlerini değiştirmeye mecbur olacaklardı. Ne güzel!</p>

  <p>Kutularımın biri renk renk fondanlar, biri yaldızlı kâğıtlara sarılmış şokololarla doluydu. Üç, beş ay evvel olsa onları en yakın arkadaşlarımdan bile ne ihtimamla gizlerdim. Fakat o gece mütalaa saatinde kutularım elden ele sınıfı dolaşıyor, bütün çocuklar, insaflarının derecesine göre, içinden birer, ikişer, üçer alıyorlardı.</p>

  <p>Bazıları uzaktan bana manalı işaretler yapıyorlardı. Ben, utanmış gibi yaparak başımı öte tarafa çeviriyor, gülüyordum. Ne güzel!</p>

  <p>Mişel maalesef, yaldızlı dipleri görünmeye başlamış olan kutularımı tekrar bana teslim ettiği zaman:</p>

  <p>-Bu kutular adeta nişan şekeri kutusu Feride, diye fısıldadı.</p>

  <p>Masalım bana biraz pahalıya mal olmuştu, ama ne yaparsınız?...</p>

  <p>Üç gün sonraydı, imtihan için boyalı bir coğrafya haritası hazırlıyorum. Boya işleri bana hiç gelmezdi. Biraz savruk olduğum için ikide birde renkleri birbirine karıştırıyor, ellerimi ve dudaklarımı boyuyordum.</p>

  <p>O gün de ben, yine bu halde uğraşırken kapıcının kızı sınıfa girdi; beni görmek için gelen kuzenimin parloir&rsquo;da beklediğini haber verdi. Ne yapacağımı bilemiyor gibi etrafıma ve kürsüde oturan muallim söre şaşkın şaşkın baktığımı hatırlıyorum.</p>

  <p>O:</p>

  <p>-Haydi Feride, dedi. Haritalarını olduğu gibi bırak... Misafirini gör...</p>

  <p>Haritaları olduğu gibi bırakayım, âlâ... Fakat misafiri hangi suratla görmeye gideyim?...</p>

  <p>Yanımdaki arkadaşım, önlüğünün cebinden minimini bir ayna çıkarmış, benimle eğlenir gibi önüme koymuştu.</p>

  <p>Yüzümün, hele ağzımın hali felaketti. Yazı yazarken kalemi ağzıma soktuğum gibi, şimdi de fırçayı ağzıma sokmuştum. Dudaklarım yol yol sarı, kırmızı, mor boyalarla boyanmıştı. Bunları ne mendille, ne de su veya sabunla çıkarmama imkân olmadığını, hatta uğraşsam büsbütün sıvaştıracağımı biliyordum.</p>

  <p>Kâmran&rsquo;ın ehemmiyeti yok tabii, onun karşısına hangi çehreyle çıkmayı canım isterse öyle yaparım... Fakat gelenin kim olduğunu öğrenerek kıs kıs gülen arkadaşlarıma karşı ben, kur yapılan, hatta nişanlanmaya hazırlanan bir kız vaziyetindeydim. Hay Allah cezasını versin!</p>

  <p>Koridordan çıkarken gözüme ilişen bir ayna, sıkıntımı büsbütün artırdı. O kadar ki, parloir&rsquo;ın önü boş olsaydı belki de içeri girmeyecektim. Fakat ne çare ki, ortada bu hareketime mana verecek yabancılar dolaşıyordu.</p>

  <p>Ne yapalım, artık olan olmuştu. Kapıyı hızla açarak fırtına gibi içeri atıldım. Kâmran pencerenin yanında ayakta duruyordu. Doğruca yanına gitsem, ne bileyim, mesela birbirimizin elini tutmamız lâzım gelecekti; kuzenimin kadın eli gibi temiz ve süslü ellerini ıslak ellerimin boyasıyla berbat edecektim.</p>

  <p>Gözüme masanın üstünde yine sırma tellerle birbirine bağlı paketler ilişti. Bunların bana ait olduğunu anladım. Artık işi gürültüye getirmekten, ellerimin, dudaklarımın boyalarını bir çocuk deliliği perdesi altında saklamaktan başka çare yoktu. Siyah önlüğümün eteklerini tutarak kutuların önünde muhteşem ve uzun bir reverans yaptım. Bu esnada parmaklarımı biraz da eteklerime silmek ihtiyacını ihmal etmedim. Sonra, kutulara elimle birkaç sıkı öpücük göndererek bir parça da dudağımın boyalarını hafiflettim.</p>

  <p>Kâmran gülerek yanıma yaklaşmıştı. Biraz da ona iltifat etmek lâzım geliyordu:</p>

  <p>-Bunlar ne büyük iltifatlar, Kâmran Beyefendi, dedim. Gerçi şokololar, fondanlar biraz kılıcımızın hakkı ama, ne de olsa insan mahcup oluyor... Evvelki günkü kutuda bir nevi fondan vardı, inşallah onlara yeni kutularda da tesadüf etmek mümkün olur... Fakat hakikaten tarifine imkân yok... insan, onları ağzında eritirken yüreği de beraber eriyor.</p>

  <p>Kâmran:</p>

  <p>-Bu sefer zannederim daha kıymetli bir şey bulacaksın, Feride, dedi.</p>

  <p>Yalancı bir telaş ve sabırsızlıkla onun gösterdiği kutuyu açtım, içinden iki yaldızlı kitap çıktı. Bunlar Noel yortularında küçük çocuklara hediye edilen resimli bebek masalları kabilinden şeylerdi. Kuzenim, herhalde anlamadığım bir sebeple benimle eğlenmiş olacaktı. Sırf bunun için buraya kadar zahmet ettiyse ayıp doğrusu... Ona küçük bir ders vermek sırası gelmiş miydi acaba? Bilmiyorum, fakat kendimi tutamadım. Boyalı dudaklarıma uymayacak bir ciddiyetle:</p>

  <p>-Hediyelerin her türü için teşekkür etmek lâzım, dedim. Fakat müsaade ederseniz küçük bir römork yapayım... Birkaç sene evvel siz de bir çocuktunuz. O vakit haliniz ve ağırbaşlılığınızla büyük insanlara benzerdiniz gerçi, ama ne de olsa, bir çocuktunuz değil mi? Siz maşallah seneden seneye büyüyor, resimli roman kahramanlarına benzer bir genç oluyorsunuz da ben daima yerimde sayıyorum?</p>

  <p>Kâmran, hayretle gözlerini açtı:</p>

  <p>-Pardon Feride, dedi. Anlamadım.</p>

  <p>-Anlaşılmayacak bir şey yok. Yani siz büyüyorsunuz da ben neden Bibliothegue rose masallarını okuyacak bir bebek kalıyorum ve bir türlü haline göre on beş yaşına girmiş bir kız muamelesine lâyık görülmüyorum?</p>

  <p>Kâmran, şaşkın şaşkın, yüzüme bakmakta devam ediyordu:</p>

  <p>-Yine anlamadım, Feride!</p>

  <p>Bu anlayışsızlığa hayret eder gibi bir jest yaptım, dudaklarımı büzdüm. Fakat doğrusu aranırsa ne demek istediğimi ben de anlamamıştım. Yaptığıma pişman oluyor, bir kaçamak arıyordum.</p>

  <p>Bu defa sinirli bir hareketle ikinci kutunun bağını kopardım, içinde yine fondanlar vardı.</p>

  <p>Kâmran, hemen hemen resmi bir tavırla hafifçe eğildi:</p>

  <p>-Artık size ermiş, yetişmiş bir genç kız muamelesi etmek lâzım geldiğini ağzınızdan işitmek beni pek bahtiyar etti Feride, dedi. Kitaplar için sizden af dilemeye lüzum görmeyeceğim. Çünkü fondanlar ispat etmiştir ki, kitaplar zaten bir şakadan başka bir şey değildi. Maksat size kitap getirmek olsaydı belki o demin bahsettiğiniz romanlardan da seçebilirdim.</p>

  <p>Kâmran&rsquo;ın bu tavrı, bu sözleri muhakkak alaydı. Fakat öyle de olsa, onun karşımda bu sesle, bu kelimelerle konuşması hoşuma gidiyordu.</p>

  <p>Cevap vermeye mecbur olmamak için ellerimi bir dua vaziyetinde birbirine kavuşturarak dalgın bir hayranlık rolü oynuyordum. O, sözünü bitirince yüzüne baktım; gözlerime düşen saçları bir baş işaretiyle silkeleyerek:</p>

  <p>-Ne söylediğinizi dinleyemedim, efendim, fondanlar o kadar güzel ki... Mamafih, bunları görünce barıştık. Mesele yok. Çok mersi, Kâmran.</p>

  <p>Dinlenilmediğini zannetmesine onun galiba canı sıkılmıştı. Mamafih, o da nedense bunu bana sezdirmemek istedi; içini çekerek yalancı bir somurtkanlıkla:</p>

  <p>-Ne yapalım, madem ki çocuk hediyeleri makbule geçmiyor artık, bundan sonra büyük insanlara mahsus ciddi şeylerle hatırınızı sorarız, dedi.</p>

  <p>Ben, şimdi yalnız fondanlarımla meşgul görünüyordum. Bir mücevher muhafazası seyreder gibi sevinçle kutuya bakıyor, içinden çıkardığım şekerleri, bir resimli gazetenin üstüne sıralıyordum. Aynı zamanda da saçma sapan şeyler söylüyordum:</p>

  <p>-Bunları yemek de bir sanattır, Kâmran. Hem bu sanatı, acizâne ben keşfettim. Bak, mesela sen şu sarıyı kırmızıdan evvel yemekte bir zarar görmezsin, değil mi? Halbuki ne yazık? Çünkü kırmızı; hem fazla tatlıdır, hem biraz nanelidir. Onu evvela yersem sanırım o nazik lezzetine, o şairane kokusuna yazık olur. Ah, canım şekerler...</p>

  <p>Bir tanesini alarak dudaklarıma götürdüm. Kuş yavrusunu sever gibi okşuyor, onunla adeta konuşuyordum.</p>

  <p>Kuzenim elini uzattı.</p>

  <p>-Onu bana versene, Feride, dedi. Tuhaf bir nazarla yüzüne baktım:</p>

  <p>-Ne demek?</p>

  <p>-Yiyeceğim.</p>

  <p>-Kutuyu yanında açtığımıza galiba fena ettik. Getirdiklerini kendin yemeye başlarsan işimiz var...</p>

  <p>-Sadece onu ver!</p>

  <p>Hakikaten bu ne demektir? insan, başkasının ağzına sürülmüş bir şeyden iğrenmemek için... Neler düşünüyorum!</p>

  <p>Herhalde bir şaşkınlık ve dalgınlık saniyesi geçirmiş olacağım ki, kuzenim birdenbire elini uzattı, fondanı parmaklarımdan kapmak istedi. Fakat ben daha atik davrandım. Şekeri kaçırdım ve ona dilimi çıkardım:</p>

  <p>-Sizin böyle el çabukluğu hünerleriniz yoktu ama nasıl oldu, diye alay ettim.</p>

  <p>-Bakın, ben size bu kadar güzel fondanın nasıl yeneceğini tarif edeyim de ondan sonra kapın...</p>

  <p>Başımı biraz arkaya atarak tekrar dilimi çıkardım, fondanı üzerine koydum. Şeker, yavaş yavaş eridikçe başımı iki tarafa sallıyor, dilim serbest olmadığı için el hareketleriyle ona fondanın lezzetindeki fevkalâdeliği anlatıyordum.</p>

  <p>Kuzenim o kadar tuhaf bir şaşkınlıkla bakıyordu ki, kendimi tutamadım, gülmeye başladım.</p>

  <p>Sonra, tekrar ciddileştim, kutuyu uzatarak:</p>

  <p>-Şimdi artık öğreneceğinizi öğrenmiş sayılacağınız için bir tane ikram edebilirim.</p>

  <p>Kâmran, yarı şaka bir hiddetle kutuyu itti:</p>

  <p>-İstemem, dedi. Hepsi senin olsun.</p>

  <p>Aramızda aşağı yukarı konuşulacak bir şey kalmamıştı. Terbiye icabı evdekilerden haber sorduktan ve onlara komplimanlarımı gönderdikten sonra kutularımı koltuğumun altına sıkıştırarak çıkmaya hazırlanıyordum.</p>

  <p>Birdenbire parloir&rsquo;ın yanındaki odadan hafif bir gürültü oldu. Kedi gibi kulak kabartarak dinledim.</p>

  <p>Mektep levhalarına ve haritalarına mahsus olan bu odanın biraz evvel kapısı açılmıştı. Sonra levhalardan birinin yere düşmesine benzer bir ses işitmiştim. Şimdi de arkadaki camlı kapının arkasında fare tıkırtısından farkı olmayan bir gürültü ve hareket hissediyordum.</p>

  <p>Kuzenime belli etmeden bu kapıya şöyle bir bakınca ne göreyim? Buzlu camın arkasında kocaman bir baş gölgesi... Derhal işi çakmıştım. Mişel&rsquo;di. Bir haritaya ihtiyaç olduğunu söyleyerek aptal soru kandırmış, parloir&rsquo;ın yanındaki odadan bizi gözetlemeye gelmişti.</p>

  <p>Gölge kaybolmuştu. Fakat camın altındaki anahtar deliğinden bu kızın bizi gözetlediğine hiç şüphem yoktu. Ne yapacaktım? Birbirine kur yapan iki insan sıfatıyla, o bizden mutlaka fevkalâde bir şeyler bekliyordu. Benim, kuzenime &ldquo;Haydi, Allah yolunu açık etsin, evdekilere selam&rdquo; diyerek aptal aptal kapıdan çıktığımı görünce her şeyi anlayacak, koridorda başımı kollarının arasında sıkıştırıp saçlarımı karıştırarak &ldquo;Bana masal okudun, ha!&rdquo; diye gülecekti.</p>

  <p>Bu korku, bana o saniyede bir hınzırlık düşündürdü. Doğru bir şey değil ama, madem ki bir rol oynamaya başlamıştık, sonuna kadar devam edecekti.</p>

  <p>Mişel, mektep arkadaşlarımın çoğu gibi Türkçe bilmezdi. Şu halde söyleyeceğimiz lakırdıların ehemmiyeti yoktu. Elverir ki, ses ve jestler sevişen iki insanın jestlerine benzesin... Kâmran&rsquo;a:</p>

  <p>-Az kalsın unutuyordum, dedim. Sütninenin torunu köşkte mi?</p>

  <p>Sütninenin torunu senelerden beri köşkte büyüyen bir öksüzdü.</p>

  <p>Kâmran, sualime şaşırır gibi oldu:</p>

  <p>-Elbette köşkte... dedi. Nereye gitmesini isterdin?</p>

  <p>-Tabii... Biliyorum... Yalnız... Ne bileyim işte? Ben bu çocuğu o kadar seviyorum ki... Kuzenim gülümsedi:</p>

  <p>-Bu da nereden çıktı, dedi. Yüzüne bile baktığın yoktu biçarenin...</p>

  <p>Garip bir hareketle:</p>

  <p>-Yüzüne bakmamak ne ispat eder, rica ederim, dedim. Sevmediğimi mi? Ne delilik!... Bilâkis ben, bu çocuğu o kadar çok seviyorum ki...</p>

  <p>Bu seviyorum kelimesini, La Dam O Kamelya rolü oynayan bir aktris jestiyle boynumu bükerek ellerimi göğsümün üstünde kavuşturarak tekrar ediyor, yan gözle de kapıya bakıyordum.</p>

  <p>Mişel, altı kelime Türkçe biliyorsa, bunların üçü mutlaka &ldquo;sevmek, sevgi, sevda&rdquo; gibi şeyler olacaktı. Mamafih, tahminimde yanılmış olsam da herhalde bir diksiyonere bakabilir, yahut da &ldquo;seviyorum ki&rdquo; kelimesinin ne dehşetli bir manası olduğunu herhangi bir Türkçe bilenden öğrenebilirdi. Yalnız</p>

  <p>Kendimi tutamayarak birdenbire bir baskın yaptım:</p>

  <p>-Adı nedir? Ne iş yapar? Evinin adresi ne? dedim.</p>

  <p>Kuzenim şaşaladı; o kadar şaşaladı ki, bir uydurma isim ve adresi bile düşünemedi. Renkten renge girerek ve gülerek:</p>

  <p>-Ne yapacaksın? Niçin bu merak? gibi kelimelerle beni atlatmaya uğraştı.</p>

  <p>Ortada ehemmiyetli bir mesele varmış gibi:</p>

  <p>-Ben, hafta başında teyzeme sorarım, dediğim zaman ise daha fazla kızardı.</p>

  <p>-Sakın ha! Anneme ondan bahsetme... Görüşmemi istemez de, diye yalvarmaya başladı.</p>

  <p>Hiddetle ayağa kalktım, zorla tutmaya çalıştığım ellerimi cebime saklayarak:</p>

  <p>-Ne baba dostlarınızla, ne kendi dostlarınızla meşgul olduğumu zannediyorsanız yanılıyorsunuz. Münasebetsizliğimden öyle bir lakırdı ortaya atıverdim işte, diye dışarı çıktım.</p>

  <p>O günden sonra Kâmran ne zaman mektebe geldiyse bahane uydurdum, yanına çıkmadım. Getirmekte devam ettiği kutuları sınıfta, yahut bahçede yırtarak açıyor, içindekilerini bir tanesine el sürmeden çocuklara yağma ettiriyordum.</p>

  <p>Hakikat meydandaydı. Mesut dul mutlaka bu taraflarda bir yerde oturuyordu. O geceden sonra mutlaka anlaşmışlardı. Kuzenim ikide birde onun evine gidiyor, o arada bana da uğruyordu.</p>

  <p>İstedikleri ahlâksızlığı yapsınlar... Bana ne? Fakat beni arada oyuncak etmeleri fena halde gücüme gidiyordu. Bu aklıma geldikçe vücuduma ateş basıyor, hiddetten ağlamamak için dişlerimle dudaklarımı kanatıyordum.</p>

  <p>Neriman&rsquo;ın nerede oturduğunu evden sorup öğrenmek işten bile değildi. Fakat bu kadının adını ağzıma almak, bana tahammül edilemeyecek bir şey gibi görünüyordu.</p>

  <p>Eve çıktığım bir tatil günüydü. Bir misafir, Necmiye&rsquo;ye:</p>

  <p>-İki gün evvel Neriman&rsquo;dan bir mektup aldım, dedi. Çok mesutmuş...</p>

  <p>Küçücük bir fino köpeğini havuzda yıkamak için dışarı çıkıyordum. Bu sözleri işitince kapının yanında durdum, yere çömelerek köpeği yavaşça kucağımdan indirdim.</p>

  <p>Mesut dul için bir şey soramazdım, fakat kulağıma da yasak yoktu ya...</p>

  <p>Misafir, devam ediyordu:</p>

  <p>-Neriman kocasından çok memnun görünüyor, bu sefer mesut olsun zavallı...</p>

  <p>Necmiye, bir hamam kubbesi ahmaklığıyla:</p>

  <p>-Ya, ya! Bu sefer bari mesut olsun zavallı, diye misafirin kelimelerini aynen tekrar edip lakırdıyı kapatmaz mı? Artık çaresiz, iş başa düşmüştü; alaycı bir tavırla:</p>

  <p>-Hanımefendi, tekrar evlendiler mi? dedim.</p>

  <p>-Kim hanımefendi?</p>

  <p>-Mektubunu aldığınız hanım. Neriman Hanım... Misafir yerine Necmiye cevap verdi:</p>

  <p>-Ay, haberin yok mu? Çoktan... Neriman, bir mühendisle evlendi... Beş, altı aydan beri kocasıyla beraber İzmir&rsquo;de...</p>

  <p>&ldquo;Bu sefer bari mesut olsa zavallı,&rdquo; duasını bu sefer de ben, üçüncü defa olarak tekrar ettim ve köpeği kucağıma kaparak dışarı fırladım. Fakat artık havuza gitmiyor, çitlerin, bağ kütüklerinin üstünden atlayarak koşuyor, bahçenin etrafını dört dönüyordum.</p>

  <p>O yaz, bir seyahat yaptım. Uzak değil, Tekirdağ&rsquo;a kadar. . Malum ya, hayatta Allah bana teyzeden bol bir şey vermemiştir. Bunlardan biri de Tekirdağ&rsquo;dadır. Kocası olan Aziz Eniştemiz senelerden beri oralarda mutasarrıftır... Müjgân isminde benden üç yaş büyük bir de kızları vardır. Akraba çocukları arasında galiba en ziyade onu severim.</p>

  <p>Müjgân çirkindir, fakat bu, bana hiç batmaz. Aramızdaki fark üç yaştan ibaret olmasına rağmen, ben onu çocukken nedense daima kocaman bir insan gibi görmüşümdür. Şimdi farkın daha azalmış olmasına rağmen yine öyle görür ve onu &ldquo;abla&rdquo; diye çağırırım.</p>

  <p>Müjgân Abla, benim taban tabana zıddımdır. Ben, ne kadar çılgın ve yaramazsam, o, o kadar ağırbaşlıdır. Fazla olarak da müstebittir. Her istediğini yaptıran, diyebilirim ki yalnız odur. Bazen nasihatlerine biraz somurtsam, arzularına karşı kafa tutsam bile neticede daima yelkenleri suya indirmek lazım gelir. Niçin? Ne bileyim? İnsan, birini sevmek felaketine uğradı mı, esir gibi bir şey oluyor.</p>

  <p>Müjgân, birkaç senede bir Ayşe Teyzem&rsquo;le beraber İstanbul&rsquo;a gelir ve birkaç hafta köşkte, yahut öteki teyzelerimde misafir kalırdı.</p>

  <p>O yaz, Tekirdağ&rsquo;dan bana, hemen hemen resmi bir davet geldi. Ayşe Teyzem, Besime Teyzem&rsquo;e yazdığı bir mektupta, &ldquo;Sizden ümidim yok,&rdquo; diyordu. &ldquo;Fakat Feride&rsquo;yi iki aydan aşağı olmamak üzere bu tatilde mutlaka bekliyoruz. Malum ya, biz de teyzesiyiz. Gelmezse eniştesi de, ben de, Müjgân da fena halde darılacağız.&rdquo;</p>

  <p>Besime Teyzem&rsquo;le Necmiye, Tekirdağ&rsquo;ı dünyanın bir ucu gibi görüyorlar, uzak yıldızlara bakar gibi gözlerini bükerek: &ldquo;Olacak şey mi? İmkân var mı?&rdquo; diyorlardı.</p>

  <p>-İzniniz olursa bunun imkânsız bir şey olmadığını ispat ile kesb-i şeref edeceğim, dedim.</p>

  <p>Arkadaşlar arasında yaz tatillerinde aileleriyle beraber seyahate çıkanlar ve dönüşte bize bol bol övünenler vardı. Demek mektep açıldığı zaman bana da aşağı yukarı böyle bir şey yapmak fırsatı çıkıyordu.</p>

  <p>Bir sene evvelki flört masalına bu sene de bir seyahat hikâyesi ilave etmek hoş bir lüks olacaktı. Yalnız, benim iddiam, çantamı elime alarak, romanlarda okuduğum Amerikan kızları gibi, kendi kendime vapura binmekti. Fakat teyzelerim bu arzumu telaşlı çığlıklarla karşıladılar ve yanıma bir bekçi katmadan yola çıkmama razı olmadılar. Hatta böyle olduğu halde: &ldquo;Karanlıkta güverteden denize sarkma... Kimse ile konuşma... Vapur merdivenlerinden deli gibi inme!&rdquo; gibi ağır nasihatlerle haysiyetimi kırdılar. Sanki Tekirdağ&rsquo;a işleyen pabuç büyüklüğündeki külüstür vapurun bir transatlantik gibi seksen metre merdiveni varmış gibi...</p>

  <p>İki senedir görmediğim Müjgân&rsquo;ı büyümüş, konuşmaya cesaret edemeyecek kadar kerliferli bir hanım olmuş buldum. Mamafih, yine çabucak anlaştık.</p>

  <p>Ayşe Teyzem&rsquo;le Müjgân&rsquo;ın sürü sürü ahbapları vardı. Ben de onların arasına karıştım.</p>

  <p>Her gün bir misafirliğe, köşke yahut bağa davet ediliyorduk.</p>

  <p>Artık kocaman bir kız olduğumu, bir hafiflik yaparsam beni ayıplayacaklarını söyledikleri için hareketlerime son derece dikkat ediyordum. Yabancı kadınlara kompliman yaparken, suallerine ciddi ve nazik cevaplar vermeye çalışırken, kendimi misafirlik oyunu oynayan bebeklere benzetiyordum. Mamafih, insan arasına katılmak biraz da gururumu okşamıyor değildi.</p>

  <p>Bu misafirlikler beni eğlendirmekle beraber, yine de en çok sevdiğim zamanlar Müjgân&rsquo;la yalnız kaldığım saatlerdi.</p>

  <p>Eniştemin, evi denize bakan yüksek bir bayırın üstündeydi. Müjgân Abla, benim, bazı yerleri dik bir duvara benzeyen bu bayırdan sahile inmemi evvela tehlikeli bulmuş, beni men etmeye uğraşmıştı. Fakat sonradan kendisi de buna alıştı. Saatlerce kumlarda yatıyor, suların üzerinden taş sektiriyor, sahil boyunca yürüyerek ta uzaklara gidiyorduk.</p>

  <p>Deniz, bu mevsimde çok güzel ve sakin fakat neşesizdi. Bazen saatler geçer, üzerinde bir yelken, ince bir duman parçası görünmezdi. Hele akşamüstlerine doğru sular, insanı hasta edecek kadar genişliyor ve yalnızlaşıyordu. Bereket versin ben, bu tehlikeyi daha evvelden hissediyor, sahildeki kayaları kahkahalarımla çın çın öttürüyordum.</p>

  <p>Bir gün Müjgân&rsquo;la başımızı almış, ta ilerideki bir burna doğru yürümüştük. Maksadımız, bu burnu meydana getiren kayaların öte tarafından koya geçmekti, fakat aksi gibi, yol kapalıydı. Ayaklarımızı çıkararak suya girmekten başka çare yoktu. Ben kendi hesabıma bu mecburiyete sevindim bile. Fakat ermiş, yetişmiş bir küçükhanım olan Müjgân&rsquo;ı ne yapacağız?</p>

  <p>Ne söylersem iskarpinlerini ve çoraplarını çıkartmayacağını bildiğim için ona bir teklifte bulundum:</p>

  <p>-Gel, Müjgân Abla, seni arkama alayım... Öyle geçireyim, dedim.</p>

  <p>Razı olmadı:</p>

  <p>-Deli çocuk, sen koskoca insanı nasıl kaldırırsın? dedi. Zavallı Müjgân, yaşı gibi boyu da benden büyük olduğu için kendisini taşımaya gücüm yetmeyeceğini zannediyordu. Sinsi sinsi yanına yaklaşarak:</p>

  <p>-Bakalım, bir tecrübe edelim de, olursa ne âlâ dedim ve onu kalçalarından yakaladığım gibi havaya kaldırdım.</p>

  <p>Müjgân bunu evvela sahiden birkaç adımlık bir tecrübe sanmıştı. Kendini kurtarmaya çalışarak:</p>

  <p>-Delilik etme, bırak. Sen, beni nasıl taşırsın? diye gülüyordu. Fakat çıplak ayaklarımla suyun içinde yürüdüğümü görünce çıldıracak gibi oldu.</p>

  <p>-Tüy gibi hafifsin abla, dedim. Çırpınacak olursan boylu boyumuza düşeriz, ikimize de yazık olur. Fakat rahat durursan korku yok.</p>

  <p>Zavallı kız, sapsarı kesilmişti. Bir kelime söylerse muvazenenin bozulmasından korkuyor gibi ağzını, gözlerini kapıyor, elleriyle saçlarıma sarılıyordu.</p>

  <p>Zavallı Müjgân, bir karışlık suyun üstünde, bir uçurumdan geçiyormuş gibi gözlerini kapıyor, sırtımda kımıldamaya cesaret edemiyordu.</p>

  <p>Bir de burnu dönünce ne görelim! Karaya çekilmiş bir sandalın yanında yiyecek yiyen üç balıkçı bize bakmıyor mu?</p>

  <p>-Ettin mi edeceğini, Feride? diye fısıldadı, şimdi ne yapacağız?</p>

  <p>Ben güldüm:</p>

  <p>-Balıkçılar adam yemezler ya, dedim.</p>

  <p>Mamafih, vaziyetimiz hakikaten tuhaftı. Hele ben, dizkapaklarıma kadar çıplak bacaklarım, elimde çoraplarımla insan içine çıkacak halde değildim.</p>

  <p>Müjgân, incecik bacaklarıyla -süpürge önünden kaçan örümcek gibi-koşmaya hazırlanıyordu. Ben, bu korkuyu ayıp buldum.</p>

  <p>Suların o gün niçin kıyıdaki yolları kapadığını, hangi saatlerde denizin ne taraflarında balık tuttuklarını sordum. Sırf lakırdı olsun diye saçma sapan sualler.</p>

  <p>Balıkçıların ikisi yirmişer yaşında, yahut biraz daha fazla iki genç, biri sakallı bir ihtiyardı.</p>

  <p>Gençler, utangaç görünüyorlardı. Cevaplarını ihtiyar verdi. Fakat o da besbelli benim gibi lakırdı bulmakta güçlük çektiği için kim olduğumu sordu.</p>

  <p>Bir an durakladıktan sonra: &ldquo;Ben Marika diye bir kızım; tüccar amcama İstanbul&rsquo;dan misafir getirdim,&rdquo; dedim ve yürüdüm.</p>

  <p>Müjgân beni kolumdan tutarak, sürükler gibi koştururken: &ldquo;Allah cezanı versin. Niçin böyle yaptın?&rdquo; diyordu.</p>

  <p>-Ne bileyim, dedim... İstanbul&rsquo;daki teyzeler, &ldquo;Dilini sıkı tut. Saçma sapan konuşma... Oraları dedikoducu yerlerdir,&rdquo; diye tekrar tekrar tembih ettiler bana. Balıkçılar, &ldquo;Bu nasıl Müslüman kız böyle, sade başını değil bacaklarını da açıyor,&rdquo; demesinler diye.</p>

  <p>Hasılı, korkak Müjgân, bu hiçten şeyi adeta büyük bir mesele yaptı...</p>

  <p>Akşamüstleri Müjgân&rsquo;la kol kola gezerken genç bir süvari zabitinin etrafımızda dolaştığına dikkat etmiştim. Bu zabit, sözde atına talimler yaptırıyordu. Fakat Allah&rsquo;ın kırında başka gidilecek yer yokmuş gibi mütemadiyen bizim gezdiğimiz yolda gidip geliyor, yanımızdan geçerken bize bakıyordu; hem de o kadar garip bir alaka ile ki, neredeyse durup konuşacak.</p>

  <p>Bir gün o, yine atını oynatarak ve bizi duvar kenarındaki ağaçlar arkasına kaçırarak yanımızdan geçtikten sonra yavaşça güldüm, öksürdüm ve:</p>

  <p>-Anlayalım Müjgân Abla! dedim. Müjgân yüzüme baktı:</p>

  <p>-Ne demek istiyorsun, Feride? dedi.</p>

  <p>-Şunu demek istiyorum ki artık eskisi kadar çocuk değiliz abla... Zabit Bey&rsquo;le mükemmel kur yapıyorsunuz. Müjgân gülmeye başladı:</p>

  <p>-Ben mi? Deli çocuk!</p>

  <p>-Biraz akran muamelesi etmek tenezzülünde bulunmanızdan ne çıkar efendim?</p>

  <p>-Zabitin benim için dolaştığını mı zannediyorsun?</p>

  <p>-Onu zannetmemek için biraz aptal olmalı. Müjgân tekrar güldü. Fakat bu defaki gülüşte biraz ıstırap vardı. Sonra içini çekti:</p>

  <p>-Yavrucuğum, ben öyle arkasından koşulacak bir kız değilim ki... O, senin için etrafımızda gidip geliyor...</p>

  <p>-Ne söylüyorsun, abla! Gözlerim fal taşı gibi açılmıştı.</p>

  <p>-Evet, senin için... Sen gelmeden evvel yine görürdüm. Fakat beni yolun kenarındaki şu ağaçlardan ayırt etmeden geçer giderdi ve bir daha dönmezdi...</p>

  <p>O gece, yemekten sonra Müjgân&rsquo;la evin önüne çıkmıştık. Konuşmadan denize doğru yürüyorduk.</p>

  <p>Müjgân:</p>

  <p>-Senin bir derdin var Feride, dedi. Hiç sesin çıkmıyor.</p>

  <p>Biraz durakladıktan sonra cevap verdim:</p>

  <p>-Gündüz söylediğin münasebetsiz lakırdıyı aklımdan çıkaramıyorum, mahzun oluyorum. Müjgân şaşırdı:</p>

  <p>-Ne dedim ben?</p>

  <p>-&rdquo;Ben arkasından koşulacak bir kız değilim ki,&rdquo; dedin. Müjgân, hafif bir kahkaha kopardı:</p>

  <p>-Peki ama, bundan sana ne?</p>

  <p>Ellerini tuttum, gözlerim dolu dolu, donuk bir sesle:</p>

  <p>-Sen çirkin misin abla? dedim.</p>

  <p>O yine güldü, benimle eğlenerek yanağıma bir fiske vurdu:</p>

  <p>-Ne çirkin, ne güzel!... Ortayım diyeyim de kavgayı kısa keselim... Sana gelince, biliyor musun sen büyüdükçe dehşet bir şey oluyorsun!</p>

  <p>Ellerimi Müjgân&rsquo;ın omuzlarına koydum, onu öpecek gibi burnumu sürerek:</p>

  <p>-Benim için de orta diyelim de mesele bitsin, dedim.</p>

  <p>Bayırın kenarına gelmiştik. Yerden taş toplayarak denize atmaya başladım. Müjgân da bana uydu. Fakat zavallı, hem taş atmasını bilmiyordu, hem de kolları kuvvetsizdi.</p>

  <p>Benimkilerin her zaman havada kaybolduktan sonra uzakta bir yakamoz parıltısıyla suları yıldızlandırmasına mukabil onunkiler gülünç bir patırtı ile bayırın taşlarına çarpıyor, yahut aşağı kumsala düşüyordu ve dehşetli gülüyorduk.</p>

  <p>Ay ışığından sırılsıklam bir denizin iki genç kıza ilhamı bu olmamalıydı. Ama ne yaparsınız! Mamafih, biraz sonra Müjgân yorularak büyük bir kaya parçasının üstüne oturdu; ben de ayaklarının dibine çöktüm.</p>

  <p>Bana mektep arkadaşlarıma dair sualler soruyordu. Ona benim Mişel&rsquo;in birkaç vakasını anlattım. Sonra elimde olmadan kendi uydurma masalımdan bahse başladım.</p>

  <p>Buna ne sebep vardı? Müjgân&rsquo;a yaptığım itiraf sadece bir gevezelik ihtiyacı mıydı? Bilmiyorum. Fakat ara sıra münasebetsizliğimi hissederek durmak istediğim halde bir türlü kendimi tutamıyordum.</p>

  <p>Müjgân&rsquo;a anlattığım şey, netice itibariyle, arkadaşlarımı nasıl bir kurt masalıyla aldattığımın hikayesiydi. Fakat o zaman rol icabı nasıl mahzunlaşıyorsam, şimdi de böyle bir mecburiyet olmadığı halde o hüznün yanına kendimi kaptırıyordum. Müjgân&rsquo;ın yüzüne bakmaktan çekiniyordum. Kâh onun etekleriyle, düğmeleriyle oynuyor, kâh başımı dizine koyuyor ve daima denize, uzaklara bakıyordum.</p>

  <p>Masalımın kahramanının kim olduğunu evvela Müjgân&rsquo;dan saklamaya gayret etmiştim. Fakat sonradan bunu da ağzımdan kaçırdım.</p>

  <p>Müjgân, bir şey söylemiyor, sadece saçlarımı okşayarak beni dinliyordu.</p>

  <p>Sözümü bitirdiğim ve arkadaşlarıma uydurduğum yalanın ayıp bir şey olduğunu kendimin de anladığımı söylediğim zaman, o ne dese beğenirsiniz?</p>

  <p>-Zavallı Feride'ciğim. Sen, Kâmran&rsquo;ı sahiden seviyorsun, dedi.</p>

  <p>Bir çığlık kopararak Müjgân&rsquo;ın üstüne atıldım, onu kuru otların içine yuvarlayarak tartaklamaya başladım:</p>

  <p>-Ne dedin abla, ne dedin? Ben, sinsi san çıyanı... Müjgân, soluk soluğa kendini kurtarmaya çalışıyor, debeleniyordu:</p>

  <p>-Bırak beni, dedi... Üstümü başımı yırtacaksın. Yoldan görecekler, rezil olacağız, Allah aşkına yapma! diye yalvarıyordu.</p>

  <p>-Sözünü mutlaka geri alacaksın...</p>

  <p>-Mutlaka geri alacağım, dedi. Ne istersen yapacağım, bırak beni...</p>

  <p>-Ama öyle hatır için değil, beni aldatmak için değil...</p>

  <p>-Peki, hatır için değil... Seni aldatmak için değil... Sahiden...</p>

  <p>Müjgân, ayağa kalkmış, üstünü silkiyor:</p>

  <p>-Feride, sen sahiden deliymişsin, diye gülüyordu. Ben yerimden kalkmamıştım. Titreyerek:</p>

  <p>-Allah&rsquo;tan korkmadan bana nasıl iftira ediyorsun, abla, dedim. Ben daha çocuğum.</p>

  <p>Sonra kendimi tutamayarak ağlamaya başladım.</p>

  <p>O gece yatağımda beni şiddetli bir ateş bastırdı. Bir türlü uyuyamıyor, sayıklıyor, ağa düşmüş kocaman bir balık gibi kendimi oradan oraya atıyordum.</p>

  <p>Bereket versin geceler kısaydı. Ortalık aydınlanıncaya kadar Müjgân beni yalnız bırakmadı.</p>

  <p>Vücudumda bir şey değişmiş gibi kendi kendime karşı yenilmez bir korku ve tiksinti duyuyordum, ikide birde bir bebek hıçkırığıyla Müjgân&rsquo;ın boynuna sarılıyor, &ldquo;Niçin öyle söyledin, abla?&rdquo; diye hıçkırıyordum.</p>

  <p>O, besbelli yeni bir hücuma uğramaktan ürktüğü için ne &ldquo;evet&rdquo;, ne &ldquo;hayır&rdquo; diyor, sadece saçlarımı okşayarak, başımı kucağına alarak beni yatıştırmaya çalışıyordu. Yalnız, sabaha karşı o da asabileşerek isyan etti, hırçın bir sesle beni azarladı:</p>

  <p>-Deli, sevmek ayıp mı? Kıyamet kopmadı ya... Daha olmazsa evlenirsiniz, olur biter... Uyu bakayım gözümün önünde... Ben öyle terbiyesizlik istemiyorum.</p>

  <p>Müjgân Abla&rsquo;nın bu umulmaz baskısı karşısında bu sefer de ben sindim. Zaten vücudumda da uğraşmaya kuvvet kalmamıştı. Bütün bir gece dağda kurtla boğuştuktan sonra sabaha karşı kendini bırakan Mösyö Seguin&rsquo;in Keçisi&rsquo;ne dönmüştüm.</p>

  <p>Uykuya dalarken Müjgân&rsquo;ın tekrar katılaşmış bir sesle:</p>

  <p>-Galiba o da sana karşı lakayt değil, diye fısıldadığını işittim, fakat artık isyana kudret bulamayarak uyudum.</p>

  <p>Ertesi gün yerli zenginlerden birinin çiftliğine davetliydik.</p>

  <p>Hayatımda bugünkü kadar azdığım ve eğlendiğim bir gün olmamış gibidir.</p>

  <p>Ayşe Teyzem&rsquo;le Müjgân&rsquo;ı çiftliğin havuzu kenarında büyüklerle dedikodu yapmaya bırakarak çocukları peşime takmış, etrafta otu ota, suyu suya katmıştım. Hatta bir aralık çıplak bir ata binmeye uğraşarak ufak bir tehlike de geçirmiştim. Teyzemle Müjgân beni gördükçe birtakım el ve baş işaretleri yapıyorlardı.</p>

  <p>Ne demek istediklerini gayet iyi anlıyordum. Fakat anlamak işime gelmediği için görmezlikten geliyor, ağaçların arasında tekrar kendimi kaybediyordum.</p>

  <p>Evet, on beş yaşında, kendi nazik tabirleri üzere &ldquo;at anası gibi&rdquo; bir kızın baş açık, bacaklar çıplak, üst baş darmadağınık, işçiler, yanaşmalar arasında hoyratlık etmesi ayıptı, bunu ben de biliyordum ama, bir türlü kendime lakırdı anlatamıyordum.</p>

  <p>Bir aralık, Müjgân&rsquo;ı yalnız bularak kolundan yakaladım:</p>

  <p>-Ne anlıyorsun bu Ermeni gelini edalı hanımlardan? Gel sen de benimle beraber, dedim. O, adeta kızdı:</p>

  <p>-Sen hakikaten şaşılacak bir mahluksun, canavar gibi bir şeysin Feride, dedi. Akşam ne haldeydin? Sabahleyin iki saat bile uyumadın, tekrar ayağa kalktın. Halinde zerre kadar yorgunluk eseri yok. Rengin parlıyor, gözlerin parlıyor. Halbuki beni ne hale getirdin, bak!</p>

  <p>Zavallı Müjgân, hakikaten acınacak haldeydi. Geceki uykusuzluktan sonra, yüzü gözlerinin beyazına kadar balmumu gibi sararmıştı.</p>

  <p>-Geceyi hatırlamıyorum bile, dedim ve tekrar kaçtım.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Akşamüstü, arabamız geciktiği için yaya olarak dönüyoruz. Bu tabii, daha iyi. Zaten çiftlik uzak bir yerde değil... Teyzem, kendi yaşında iki komşusuyla arkadan geliyor. Biz, nihayet biraz canlanmaya karar veren Müjgân&rsquo;la kol kola hayli önden yürüyoruz. Yolun bir yanında yıkık duvarlar, çitlerle çevrilmiş bahçeler, öte yanında o büyük ümitsizliğe benzeyen yelkensiz ve dumansız deniz var.</p>

  <p>Bahçelerde vakitsiz bir sonbahar başlamış, duvarları, çitleri saran yeşillikler kurumuş, tek tuk çiçekleri toz içinde sararıp buruşmuş. Seyrek fasıllarla birbirinden ayrılan cılız gürgenlerin ince, titrek gölgeleriyle beraber yolun tozları üzerine kuru yapraklar dökülüyor.</p>

  <p>Yalnız, ta uzaklarda, kendi haline bırakılmış bahçenin derinlerinde birtakım kırmızı benekler seçiliyor. Bunlar böğürtlendir ve muhakkak ki Allah onları çalıkuşları gagalasın diye yaratmıştır.</p>

  <p>Bu sebepten, ümitsiz denizi bırakıyorum ve Müjgân&rsquo;ın kolundan tutup böğürtlenlere doğru sürüklemeye başlıyorum.</p>

  <p>Arkadakiler kaplumbağa adımlarıyla bizi geçip aşağı köşenin başına varıncaya kadar biz, seksen defa işimizi bitiririz.</p>

  <p>Fakat Müjgân Abla insanı sabırsızlıktan çıldırtacak kadar mızmız. Tarlanın ortasında yürürken iskarpinin topuğu burkuluyor, kuru ekin saplarının ayaklarına batmasından korkuyor, iki karışlık bir hendekten atlamak lâzım geldiği zaman tereddüt ediyor.</p>

  <p>Bir aralık bir köpeğin hücumuna uğradık. Müjgân&rsquo;ın el çantasına sığacak büyüklükte bir köpek.</p>

  <p>Ablam, bunu görünce kaçmaya, imdat istemeye kalkıştı.</p>

  <p>Nihayet, böğürtlenlerden de korkuyordu. &ldquo;Hastalanacaksın...Miden bozulacak&rdquo; diye yemişleri elimden kapmak istiyordu. Ara sıra hafifçe boğuşuyorduk.</p>

  <p>Böğürtlenler eziliyor, yüzüme yapışıyor, benim geniş yakalarıma iki sırma çapa işlenmiş beyaz maren bluzumu lekeler içinde bırakıyordu.</p>

  <p>Aradakiler bize yetişinceye kadar biz işimizi bitiririz demiştim ama, ben Müjgân ve böğürtlenlerle devamlı halde çalışırken onlar yolun alt başını bulmuşlardı. Galiba bizi merak ettikleri için köşeyi dönüyorlar, arkaya bakıyorlardı. Yanlarında bir erkek vardı.</p>

  <p>Müjgân, &ldquo;Kim acaba?&rdquo; dedi.</p>

  <p>-Kim olacak, bir yolcu, yahut bir köylü.</p>

  <p>-Zannetmiyorum.</p>

  <p>Doğrusu aranırsa onu ben de pek zannetmiyordum. Akşamın alacakaranlığı ve yol kenarındaki büyük ağaçların gölgeleri arasında pek iyi seçilmemekle beraber başka türlü bir insan olduğu görülüyordu.</p>

  <p>Biraz sonra bu erkek bize el salladı, sonra onlardan ayrılarak bize doğru yürüdü.</p>

  <p>Şaşırmıştık. Müjgân:</p>

  <p>-Çok tuhaf! Herhalde bir bildik olacak, dedi ve biraz sonra heyecanla ilave etti:</p>

  <p>-Feride, bu Kâmran&rsquo;a benziyor. Sakın...</p>

  <p>-İmkânı yok. Ne işi var burada, dedim.</p>

  <p>-O, vallahi, ta kendisi.</p>

  <p>Müjgân koşmaya başladı. Ben, bilâkis yürüyüşümü daha ağırlaştırmıştım. Soluğumun tıkandığını, dizlerimin kesildiğini hissediyordum.</p>

  <p>Yolun kenarında durdum. Ayağımı büyük bir taşın üzerine koyarak eğildim, iskarpinlerimin bağını çözdüm; sonra ağır ağır yeniden bağlamaya başladım.</p>

  <p>Yüz yüze geldiğimiz zaman ben, sakin ve biraz da alaycıydım:</p>

  <p>-Hayret, dedim. Siz buralarda... Bu kadar uzun yolculuğu nasıl göze aldınız?</p>

  <p>O, bir şey söylemiyor, bir yabancı karşısında gibi çekingen bir gülümseme ile yüzüme bakıyordu. Sonra elini uzattı.</p>

  <p>Ben, kendiminkileri hemen geri çektim, arkamda sakladım.</p>

  <p>-Müjgân Abla ile kendimize bir böğürtlen ziyafeti verdik. Ellerim yapış yapış. Sonra da üstüne tozlar yapıştı. Teyzeler nasıl? Necmiye nasıl?</p>

  <p>-Gözlerinden öpüyorlar, Feride.</p>

  <p>-Mersi.</p>

  <p>-Ne kadar yanmışsın, Feride... Derin pul pul olmuş.</p>

  <p>-Güneşten.</p>

  <p>Bir aralık Müjgân söze karıştı:</p>

  <p>-Sen de öyle, Kâmran, dedi.</p>

  <p>-Kim bilir... Şemsiyesiz mehtapta mı dolaştı, nedir? dedim.</p>

  <p>Gülüştük ve yürüdük.</p>

  <p>Biraz sonra Ayşe Teyzem ile Müjgân, kuzenimi aralarına aldılar. Teyzemin komşuları kırkı geçmiş yaşlarıyla kendilerini kadından, Kâmran&rsquo;ı erkekten sayarak biraz alarga gidiyorlardı.</p>

  <p>Ben, önde çocuklarla beraber yürüyordum. Fakat kulağım arkadaydı. Kuzenimin teyzemle Müjgân&rsquo;a, kendisini hangi rüzgârın buraya attığını anlatmasını dinliyordum:</p>

  <p>-Bu yaz İstanbul&rsquo;da çok sıkıldım, dedi. Ama bilemezsiniz ne kadar çok...</p>

  <p>Topuğumu hiddetle yere vurdum, içimden &ldquo;Elbette, dedim, mesut dulu yad ellere kaçırdıktan sonra bundan tabii ne olur?&rdquo;</p>

  <p>O, devam etti:</p>

  <p>-Evvelki gece ayın on beşi idi. Bir arkadaş grubuyla Alemdağ'ına çıktık. Son derece güzel bir geceydi. Fakat benim yorucu eğlencelere tahammülüm yok. Sabaha doğru kimseye haber vermeden kendi kendime şehre indim. Hasılı, fena halde sıkılıyordum. Birkaç gün İstanbul&rsquo;dan uzaklaşmayı düşündüm.</p>

  <p>Fakat nereye gidersiniz? Yalova&rsquo;nın mevsimi değil. Bursa bu aylarda cehennem gibi yanar.</p>

  <p>Birdenbire aklıma siz geldiniz. Zaten sizi de dehşetli göreceğim gelmişti.</p>

  <p>Eniştemle teyzem o akşam Kâmran&rsquo;ı geç vakte kadar bahçede alıkoydular. Müjgân da yorgunluktan ayakta duramayacak halde olmasına rağmen, burunlarının dibinden ayrılmıyordu.</p>

  <p>Ben, bilâkis gruba alarga duruyor, ikide birde içeride yahut bahçenin arka taraflarında kayboluyordum.</p>

  <p>Bir aralık, bilmem niçin, yanlarına yaklaşmak lâzım gelmişti. Kâmran, halimden alındığını gösteren bir tavırla:</p>

  <p>-Misafire hürmette kusur ediliyor galiba, dedi. Ben gülerek omuzlarımı kaldırdım:</p>

  <p>-&rdquo;Misafir misafiri çekemez&rdquo; derler dedim.</p>

  <p>Müjgân, beni tekrar kaçırmamak ister gibi sımsıkı bileğimden eteğimden tutuyordu. Silkindim ve yatmaya ihtiyacım olduğunu söyleyerek odama çıktım.</p>

  <p>Müjgân, geç vakit odaya geldiği zaman ben yatağımda uyumuyordum. Karyolamın kenarına oturdu, yüzüme baktı. Güleceğimi hissederek öte tarafa döndüm, horlamaya başladım.</p>

  <p>O, zorla başımı kaldırdı:</p>

  <p>-Sahtekârlığa lüzum yok, aç gözlerini, dedi.</p>

  <p>-Vallahi uyuyordum, diye gözlerimi iri iri açtım. Fakat ikimiz de kendimizi tutamayarak gülmeye başladık. Müjgân çenemi okşayarak:</p>

  <p>-Tahminim doğru çıktı, dedi.</p>

  <p>Sert bir hareketle karyola demirlerini zangırdatarak doğruldum:</p>

  <p>-Ne demek istiyorsun? O, birdenbire ürktü:</p>

  <p>-Hiç... Hiç, dedi. Sonra gülerek ilave etti:</p>

  <p>-Allah aşkına boğuşmaya falan kalkayım deme, yorgunluktan ölürüm. Sonra lambayı söndürerek yatağına girdi.</p>

  <p>Birkaç dakika sonra da ben onun karyolasına gitmiş, başını yastığından kaldırarak kollarıma almış bulunuyordum. Fakat o zavallı hakikaten uyumuştu. Gözlerini açmadan: &ldquo;Yapma, Feride&rdquo; diye yalvardı.</p>

  <p>-Peki, dedim. Yalnız dilinin ucunda bir şey var ki mutlaka söylemezsen bu sefer ben uyuyamayacağım.</p>

  <p>Odanın karanlığına, Müjgân&rsquo;ın kapalı gözlerine rağmen yüzümü onun saçlarına saklayarak kulağına fısıldadım:</p>

  <p>-Senin aklından delice bir şeyler geçiyor. Anlıyorum... Ona bir şey söyleyecek olursan seni zorla kucağıma alır, ikimizi birden denize atarım...</p>

  <p>Müjgân:</p>

  <p>-Peki... Peki... Ne istersen, dedi ve hâlâ hafif hafif başını sarsmakta devam etmeme rağmen tekrar uyudu.</p>

  <p>Kâmran&rsquo;ın gelmesi hakikaten keyfimi kaçırdı. Ona karşı duyduğum hiddete, korkuya, iğrenmeye benzer karmakarışık his günden güne artıyordu. Karşı karşıya geldiğimiz zaman hiç sebep yokken kabalık ediyor ve kaçıyorum.</p>

  <p>Bereket versin Aziz Eniştem, misafirine fena halde kancayı takmıştı. Onunla görüştürmek için eve çeşit çeşit insanlar çağırıyor ve hemen her gün uzun bir araba gezintisine yahut yerlilerden birinin bağ ve bahçesine davete götürüyordu.</p>

  <p>Bir sabah yine böyle bir davete gitmeye hazırlanırken kuzenimle merdiven başında karşılaştım. Yolumu kesti, işitilmediğinden emin olmak ister gibi bir tavırla etrafına baktıktan sonra:</p>

  <p>-İkramın fazlalığından öleceğim, Feride, dedi. Ben, onunla merdiven parmaklığı arasındaki aralıktan ona sürünmeden geçip geçemeyeceğimi hesap ederek:</p>

  <p>-Fena mı? dedim. Sizi her gün gezdiriyorlar. Kâmran, komik bir yeisle gülümsedi, gözlerini tavana kaldırdı:</p>

  <p>-&rdquo;Misafir misafiri çekemez&rdquo; ama, misafirin misafire ev sahibini çekiştirmesi eski usullerdendir, dedi. Bari ben de öyle yapayım...</p>

  <p>Kuzenim nedense benim ilk gece söylediğim &ldquo;misafir misafiri çekemez&rdquo; sözüne içerlemişti. İkide birde bana bunun için taş atıyordu.</p>

  <p>-İyi ama, dedim. Ortada şikâyet edilecek bir şey yok. Her gün yeni yerler, insanlar tanıyorsun. O, tekrar dudak büktü:</p>

  <p>-Tanıdığım insanlar hiç öyle zevk verici insanlar değil. Artık kendimi tutamadım:</p>

  <p>-Sizi eğlendirecek insanı nereden bulup getirsinler, zavallılar? dedim.</p>

  <p>Kâmran, kendisini eğlendirecek insandan kimi kastettiğimi anlamıştı. Heyecanla ellerini uzattı:</p>

  <p>-Feride, dedi.</p>

  <p>Fakat uzanan elleri boşta kaldı. Ben, onun vücuduyla merdiven parmaklığı arasındaki delikten fırlayıp kaçmıştım. Basamakları ikişer ikişer atlayıp şarkı söyleyerek bahçeye doğru koşuyordum.</p>

  <p>Nihayet bir gün Müjgân bana edeceğini etti...</p>

  <p>Bir sabah, onunla deniz kenarındaki bayırda dolaşıyorduk.</p>

  <p>Gece yağmur yağdığı için havada tatlı bir sonbahar serinliği vardı. Dumana, sise benzeyen şekilsiz bir bulut, güneşi saklıyor, denizin durgun yüzünde nereden geldiği belli olmayan uçuk bir aydınlık titriyordu.</p>

  <p>O gün nasılsa serbest kalan Kâmran&rsquo;ın caddeden geçtiğini gördüm.</p>

  <p>İri bir ağaç kökünde oturan Müjgân&rsquo;ın yüzü deniz tarafına dönük olduğu için o, bunun farkında olmamıştı. Ben de görmezlikten gelerek bir yarım çevirme hareketiyle vücudumu aynı istikamete çevirmiştim. Fakat hiçbir şey görmediğim, işitmediğim halde onun bize doğru geldiğini seziyor, ensemde hafif bir ürperti hissediyordum. Müjgân:</p>

  <p>-Ne o, sen birdenbire sustun, dedi ve başını çevirince on, on beş adım ileride Kâmran&rsquo;ı gördü.</p>

  <p>Ayaküstü birkaç dakikalık bir sabah sohbetinden kaçınmaya artık imkân kalmamıştı.</p>

  <p>Kâmran, Müjgân&rsquo;a takılmakla söze başladı:</p>

  <p>-Bugün de şemsiyenizi unutmamışsınız, dedi. O, gülerek cevap verdi:</p>

  <p>-Evet ama, bugün de yağmur tehlikesi var...</p>

  <p>Kuzenim, kendi durgun ve kararsız mizacına benzeyen bugünkü havadan pek hoşlandığını anlatıyordu. Müjgân, buna itiraz etti. Elindeki şemsiyeyi açıp kapamakla eğlenerek:</p>

  <p>-Güzel ama, insana hüzün veriyor, dedi. Bu mevsimden sonra günler ekseriya bugüne benzer. Sonra kış. Bilmezsiniz buranın kışı ne kadar sıkıcıdır...Babam aksi gibi öyle bir alıştı ki, başka bir yere kaydıracaklar diye ödü kopuyor.</p>

  <p>Kâmran, şaka etti:</p>

  <p>-O kadar aleyhinde bulunmayın. Kim bilir, belki zengin bir yerli ile evlenirsiniz.</p>

  <p>Müjgân, işi ciddiye alarak başını salladı:</p>

  <p>-Allah esirgesin, dedi.</p>

  <p>Bu esnada yanımızdan -çıplak ayakla- bir balıkçı geçiyordu. Bir gün kendimi Marika diye tanıttığım ihtiyar balıkçı. Başı yine bir kırmızı mendille sarılı. Bana aşinalık etti:</p>

  <p>-Çoktan görünmüyorsun, Marika, dedi.</p>

  <p>-Bir gün sizinle balığa çıkmaya hazırlanıyorum, dedim.</p>

  <p>Konuşa konuşa bayırın kenarına doğru yürümeye başladık.</p>

  <p>Biraz sonra tekrar yanlarına döndüğüm zaman, Müjgân, kuzenime bu Marika hikâyesini anlatıyordu. Sözünü bitirdikten sonra bileğimden tuttu:</p>

  <p>-Beni değil ama, galiba Feride&rsquo;yi büsbütün Tekirdağ&rsquo;da bırakacağız, dedi. Kısmeti çıktı. İsa kaptan diye bir balıkçının oğluna istiyorlar. Balıkçı deyip de geçmeyin. Son derece zengin bir insan.</p>

  <p>Kâmran gülüyor:</p>

  <p>-Milyoner de olsa o kadar demokrat olamayız, değil mi, Feride? diyordu. Ben, kuzen sıfatıyla buna katiyen razı olmam.</p>

  <p>Akıllı uslu Müjgân&rsquo;ı bugün hangi hain şeytan dürtüyordu. Kâmran&rsquo;ın bu sözüne karşı ne dese beğenirsiniz?</p>

  <p>-Hepsi o kadar değil, Feride&rsquo;nin daha yüksek kısmetleri de var. Mesela ateş gibi bir süvari zabiti her akşamüstü atıyla evimizin karşısına geliyor, kendini Feride&rsquo;ye beğendirmek için tehlikeli hünerler yapıyor.</p>

  <p>Kâmran, bu sefer kahkaha ile gülüyor. Fakat bu kahkahanın içinde deminki gülüşe benzemeyen, tuhaf bir şey, bir kırıklık vardır.</p>

  <p>-Buna diyeceğim yok. Cevap vermek kendi hakkı, diyordu.</p>

  <p>Müjgân&rsquo;a gizli bir &ldquo;Sana gösteririm&rdquo; işareti yaparak:</p>

  <p>-Sen çok oluyorsun artık, dedim. Bilirsin ki, böyle lakırdılardan hoşlanmam.</p>

  <p>O, ihtiyaten, Kâmran&rsquo;ın arkasına geçerek bana göz kırptı:</p>

  <p>-Yalnızken böyle konuşmuyorsun ama, dedi.</p>

  <p>-Yalancı, iftiracı...</p>

  <p>Bu sefer, Kâmran, işi parmağına dolamıştı: Bunu bana da söyleyebilirsin, Müjgân, diyordu. Ben yabancı değilim ki...</p>

  <p>Hiddetle ayağımı yere vurdum:</p>

  <p>-Anlaşıldı. Sizinle kavga etmeden konuşulmayacak. Allahaısmarladık, dedim ve hiddetle denize doğru yürümeye başladım.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Yürümeye başladım, fakat bir his bana bu uzaklaşmanın, başlamış lakırdıyı bırakmayacağını haber veriyordu. Bayırın kenarına gittikten sonra hiddetle denize taş atmaya başladım. Ara sıra yere eğilir gibi yaparak arkaya bakıyordum. Gördüğüm şeyler, hiç emniyet verecek gibi değildi. Müjgân, beni mahvetmek üzereydi ve bunun önüne geçmek için benim elimde çare yoktu.</p>

  <p>Evvela gülerek konuşuyorlardı. Sonra ikisi de ciddileştiler. Müjgân, söyleyeceği şeyleri bulmakta güçlük çekiyor gibi şemsiyesiyle toprağa çizgiler çiziyor, kuzenim bir heykel gibi dimdik duruyordu. Nihayet ikisinin de dönüp bana baktıklarını ve fenası, yanıma doğru yürümeye başladıklarını gördüm.</p>

  <p>İşin anlaşılmayacak bir yeri kalmamıştı. Kendimi bayırın en dik yerinden olanca hızımla aşağıdaki kumsala kapıp koyuverdim. O gün, o inişte nasıl olup da yuvarlanmadığıma, hem de bir yerimden değil de birkaç yerimden kırılıp dökülmediğime hâlâ şaşarım.</p>

  <p>Mamafih, bu tehlikeli deligözlülük de beni kurtarmıştı. Başımı çevirince onların bayırın başka tarafından yavaş yavaş inmekte olduklarını görmeyeyim mi?</p>

  <p>Koşmaya başlayacak olsam, bu nazlı insanların -ata da binseler- beni yakalayamayacakları muhakkak. Ancak şu var ki, benim kaçışım manalı olacak, her şeyi anladığımı, yahut hiç değilse bir şeyden şüphelendiğimi gösterecek.</p>

  <p>Onun için, hiçbir zorum, sıkıntım yokmuş gibi, ara sıra denize taşlarımı atmakta devam ederek, hızlı hızlı yürüdüm, ilerideki burnu dönersem selamete çıkmış olacaktım. Fakat aksiliğe bakın ki, bu sabah deniz çekilmiş, kayanın ucunda kupkuru bir geçit açılmıştı.</p>

  <p>Planım hazırdı. Kumsalda biraz daha yürüdükten sonra, oradaki bir keçi yolundan tekrar bayıra tırmanmaya başlayacaktım. Burası, keçilerin bile zor çıkacakları bir yol olduğu için onlar beni kovalamaktan vazgeçecekler, izimi kaybetmiş olacaklardı.</p>

  <p>Yalnız, buranın öte tarafında, birdenbire karşıma çıkan bir komedi yahut facia, birkaç dakika bana her şeyi unutturdu. Biraz evvel yanımızdan geçen ihtiyar balıkçı, elinde bir kürekle kara bir sokak köpeğini kovalıyordu. Hayvan, bağıra bağıra oradan oraya kaçıyor, ihtiyar, ara sıra yetiştikçe küreği biçarenin, ötesine berisine yapıştırıyordu.</p>

  <p>Evvela köpeğin kuduz olması ihtimali aklıma geldi ve duraladım. Fakat şimdilik balıkçı, ondan daha kudurmuş görünüyor, kendini kaybetmiş bir halde, çarpınıp çırpınıyor ve bağırıyordu.</p>

  <p>Birdenbire yanına yaklaşmaya cesaret edemeyerek bağırdım:</p>

  <p>-Ne var, ne istiyorsun zavallı hayvandan? İhtiyar, iyiden iyiye solumuştu. Bir an, dayağa fâsıla vererek küreğine dayandı. Ağlar gibi bir sesle:</p>

  <p>-Ne olacak, ateşte kaynayan katranı devirdi meret, dedi. Lâkin, bunu onun yanına bırakmayacağım.</p>

  <p>Hiddetin sebebi anlaşılmıştı. Köpek, balıkçının kumsalda bir çalı ateşi üzerinde kaynamakta olan bir teneke katranını devirmişti. Büyük suç! Fakat, herhalde hayvancığın sandal küreğiyle öldürülmesini icap ettirecek derecede büyük suç değildi.</p>

  <p>Köpek bir kaya kovuğunun içine, aklınca emin bir yere saklanmıştı. Biraz sonra kürekli düşmanının, ikinci bir hücumuna uğradığı zaman ne yapacağını, kendi ayağıyla girdiği bu kapandan nasıl kurtulacağını düşünmeden, kesik kesik uluyordu. Kumsal boyunca dümdüz koşup gitseydi, yahut benim tasarladığım yoldan bayıra tırmansaydı mutlaka kurtulacaktı.</p>

  <p>Vaktim olsa, bu zavallı köpeği kurtarmak için bir şey yapardım. Fakat ne çare ki, benim derdim de kendi başımdan aşkındı. Ben de onun gibi kovalanıyordum.</p>

  <p>Müjgân&rsquo;la kuzenimin, burnu dönmeleri tekrar aklımı başımdan aldı ve arkama dönmeden yine hızlı adımlarla biraz yürüdükten sonra, bayıra tırmanmaya başladım.</p>

  <p>Mamafih, evvelce de düşündüğüm gibi, büsbütün kaçmaya da içim razı olmuyordu, ikide birde duruyor, belli etmeden yavaşça arkama, daha doğrusu aşağıya bakıyordum.</p>

  <p>Facia, Müjgân&rsquo;la Kâmran&rsquo;ı da alakadar etmiş görünüyordu. Devrilmiş katran tenekesinin başında heyecanla konuşuyorlardı.</p>

  <p>Nihayet, kuzenimin cebinden çantasını çıkardığını, balıkçıya paralar verdiğini gördüm. Daha garibi, sevinçle küreğini yere atan balıkçı, bana dönüyor, elleriyle işaretler yapıyordu.</p>

  <p>Müjgân&rsquo;ın yaptığını hatırladıkça, aklım çileden çıkıyor, bütün vücudumu ateş basıyordu. Ara sıra tırnaklarımla avuçlarımı kopararak: &ldquo;Rezil oldum, alacağın olsun, Müjgân!&rdquo; diyordum.</p>

  <p>O hızla zannederim ki, İstanbul&rsquo;a kadar giderdim. Fakat kapının önünde Aziz Eniştem karşıma çıktı:</p>

  <p>-Kız, ne o çehre? Pancar gibi kızarmışsın! Biri mi kovaladı, diye yolumu kesti.</p>

  <p>Sinirli bir gülme ile &ldquo;Ne münasebet!&rdquo; dedim ve çocuk sesleri gelmekte olan arkaya bahçeye koştum.</p>

  <p>Arka bahçede, büyük bir gürgen ağacına asılı, bir kolan salıncağı vardı. Bazı günler komşu çocuklarını toplayarak, burasını bayram meydanlarına çevirirdim. Bugün, küçük arkadaşlarım, benim davetimi beklemeden irili ufaklı bir sürü halinde gelmişler, salıncağın etrafını sarmışlardı.</p>

  <p>Ne güzel tesadüf! Eve gelirken odama kaçarak kapıyı kilitlemeyi düşünmüştüm. Fakat onlar, muhakkak arkamdan gelecekler, zorla kapıyı açtırmak isteyerek, sofada rezalet çıkaracaklardı. Halbuki şimdi, çocukların arasına karışır, işi deliliğe vurarak onların yanıma sokulmalarına mani olabilirdim Arkadaşlarım arasında salıncağa önce binmek yüzünden kavga çıkmıştı. Ben, hemen aralarına atıldım, kollarımla onları iki tarafa dağıtarak:</p>

  <p>-Hepiniz kenara sıralanın, bakayım... dedim. Ben, sizi birer birer kendim sallayacağım.</p>

  <p>Salıncağa atladım, küçüklerden birini de karşıma alarak, yavaş yavaş sallamaya başladım.</p>

  <p>Çok geçmeden onlar sökün ettiler ve çocukların arkasında durdular.</p>

  <p>Müjgân, hızlı hızlı soluyor, ara sıra eliyle göğsünü bastırıyordu. Kuzenim, onu fazlaca koşturmuş olacaktı.</p>

  <p>İçimden: &ldquo;Daha beter ol!&rdquo; dedim ve salıncağı hızlandırdım.</p>

  <p>Kenarda nöbet bekleyen çocuklar titizlenmeye, &ldquo;Çok oldu ama, bizi de, bizi de!&rdquo; diye bağrışmaya başlıyorlardı. Fakat ben, kulak asmıyor, başımdaki gürgenin sık yapraklarını hışırdatarak, gittikçe artan bir hızla havalanıyordum.</p>

  <p>Bu hal, çocukları büsbütün hırslandırmıştı. Sabırsızlıklarından, çizdiğim sınırı aşarak, kendilerini salınacağın önüne atıyorlar, Müjgân&rsquo;la Kâmran, onları kollarından çekerek yüzlerini, gözlerini çarpıp dağıtmalarına mani oluyorlardı. Daha fenası, benimle beraber sallanan küçük de kesilmişti. Dizlerimin arasında çığlık çığlığa haykıran bu yumurcağın ipleri bırakmasından, yere düşüp ölmesinden korkmaya başlamıştım.</p>

  <p>Çaresiz salıncağı durdurdum ve çocuğa çıkışmaya başladım. Bir parça hızlı sallanmaktan korkacak çocuğun, kolan salıncağında ne işi vardı? Bunlar evde küçük kardeşlerinin beşiğinde sallansalar daha iyi olurdu. Daha buna benzer birtakım sözler. Yani açıkçası, Kâmran&rsquo;ın bana lakırdı söylemesine fırsat vermemek için şirret bir yaygara. Bereket versin öteki çocuklar da ayrı perdeden, ayrı tempodan başka yaygaralar koparıyorlar, bahçeyi cehenneme çeviriyorlardı.</p>

  <p>-Beni de, Feride Abla. Beni de. Beni de.</p>

  <p>-Hayır, hiçbirinizi almayacağım, korkuyorsunuz.</p>

  <p>-Korkmayız Feride Abla, korkmayız, korkmayız, korkmayız.</p>

  <p>Bu esnada evin penceresinden teyzemin sesi işitildi:</p>

  <p>-Feride, onların da biraz gönlünü ediver, canım.</p>

  <p>-Teyze, böyle söylüyorsunuz ama, düşerlerse, bir yerleri kırılırsa sonra beni haşlarsınız.</p>

  <p>-A kızım, çocukları düşürtmek şart değil ya. Yavaş sallayıver.</p>

  <p>-Teyze, bilmez gibi söylemeyin, rica ederim. Kırk yıllık Çalıkuşu&rsquo;nu daha tanımadınız mı? Bana güven olur mu? Uslu uslu başlarım. Sonra salıncak gidip geldikçe şeytan yavaş yavaş dürteler: &ldquo;Haydi, haydi. Biraz daha!&rdquo; diye. &ldquo;Etme, eyleme, yanımda çocuklar var!&rdquo; diye cevap veririm. Fakat o: &ldquo;Haydi Feride, haydi Feride!&rdquo; diye tekrar eder. Bu kadar teşvike bir zavallı Çalıkuşu nasıl dayanır, insaf etsenize!</p>

  <p>Gevezeliğim tükeniyor, fakat arkam dönük olduğu halde, kuzenimi omuz başımda hissediyordum. Sesim kesilir kesilmez onun başlayacağına hiç şüphem yok. Ne yapmalı? Onunla yüz yüze gelmeden nasıl kaçmalı?</p>

  <p>Eteklerime bir çocuğun sarıldığını görüyorum, koltuklarının altından tutarak havaya kaldırıyorum. Bu, misafirlerimin en miniminisi, yedi, sekiz yaşında bir bebekti. Yüzünü yüzüme yaklaştırarak:</p>

  <p>-Hatırın kalmasın ama, seninle hiç olmaz diyorum. Bu tombul yanacıkları kanatırsak ne olur?</p>

  <p>Çocuğun arkasını bir gölge kaplıyor. Bu, Kâmran&rsquo;dır. Bu başı başımdan ayırır ayırmaz onunla yüz yüze, göz göze geleceğime hiç şüphe yok. Artık kurtuluş çaresi kalmadı. Ondan kaçınmak, korkmak dünyada kibrime yediremeyeceğim şey, onun için küçüğü kollarımdan indiriyorum ve dimdik Kâmran&rsquo;ın gözlerine bakıyorum:</p>

  <p>-Haydi küçük, Kâmran ağabeye yanaş, o, hanım gibi nazlı, nazik bir çocuktur. Ninnisi eksik bir sütnine gibi seni sarsmadan, yormadan uslu uslu sallar. Yalnız, fazla kıpırdama. Çünkü nazik kolları seni zapt edemez, ikiniz de düşersiniz.</p>

  <p>Niyetim, gözlerim gözlerine dikili, ona baş eğdirip neticeye kadar bu küstah ve zalim alaya devam etmek. Fakat o, gözlerini kaçırmıyor, mendilimle tozlu avuçlarımı silmeye başlıyorum.</p>

  <p>Kâmran:</p>

  <p>-Eğleniyorsun öyle mi yaramaz? dedi. Şimdi görürüz, beraber sallanacağız.</p>

  <p>Çevik bir hareketle ceketini çıkardı. Müjgân&rsquo;ın kollarına fırlattı.</p>

  <p>Teyzem pencereden:</p>

  <p>-Aman, Kâmran, çocukluk etme. O canavarla başa çıkamazsın, bir yerini kırar, diye bağırıyordu.</p>

  <p>Çocuklar, eğlenceli bir şey seyredeceklerini anlayarak geri çekildiler. Biz salıncağın yanında yalnız kaldık.</p>

  <p>Kuzenim gülerek:</p>

  <p>-Ne bekliyorsun, Feride? dedi. Korkuyor musun? Bu sefer yüzüne bakmaya cesaret edemeyerek:</p>

  <p>-Ne münasebet, dedim ve salıncağa atladım.</p>

  <p>İpler gıcırdadı, salıncak yavaş yavaş hareket etti.</p>

  <p>Ben, ihtiyatlı davranıyor, çok zorlu olacağını hissettiğim bu sallanmada kuvvetimi muhafaza etmek için dizlerimi hafifçe bükmekle iktifa ediyordum.</p>

  <p>Gitgide süratimiz artmaya, gürgen, gittikçe çoğalan yaprak hışırtılarıyla sarsılmaya başladı.</p>

  <p>İkimiz de dişlerimizi sıkıyor, bir kelime bize biraz kuvvet zayi ettirecekmiş gibi susuyorduk.</p>

  <p>Hareketin sarhoşluğu yavaş yavaş beni sarıyor kendimden geçiyordum. Alaycı bir sesle:</p>

  <p>-Pişman olmaya başladınız mı acaba? diye sordum. O da, gülerek.</p>

  <p>-Kimin pişman olacağını görürüz, dedi.</p>

  <p>Dağınık saçlarının arkasından, pırıl pırıl yanan yeşil gözleri bende garip bir kin; bir zulüm meyli uyandırıyordu. Kuvvetle dizlerimi bükerek salıncağa çılgın bir sürat verdim. Şimdi, her gidiş ve gelişte başımız yaprakların içine dalıp çıkıyor, saçlarımız birbirine karışıyordu. Bir aralık, bir rüya içinde gibi teyzemin &ldquo;Yeter, yeter!&rdquo; diye bağıran sesini işittim.</p>

  <p>Bunu Kâmran da tekrar etti:.</p>

  <p>-Yeter mi, Feride? dedi.</p>

  <p>-Onu size sormalı, diye cevap verdim.</p>

  <p>-Benim için hayır, dedi. Müjgân&rsquo;dan öğrendiğim güzel şeyden sonra, yorulmama imkân yok...</p>

  <p>Dizlerim birden bire gevşedi, iplerin elimden kurtulmasından korktum.</p>

  <p>Kâmran, devam etti:</p>

  <p>-Bunu ümit ediyordum. Ben, buraya senin için geldim Feride...</p>

  <p>-İnelim artık, düşeceğim, diye yalvardım. O, düşkünlüğümü anlamadı:</p>

  <p>-Hayır, Feride, dedi. Benimle evlenmeye razı olduğunu ağzından işitmeden seni bırakmam, beraber düşüp ölünceye kadar.</p>

  <p>Dudakları saçlarımın arasından alnıma, gözlerime dokunuyordu. Dizlerim büküldü; birbirine kenetlenmiş ellerim açılmamakla beraber kollarım iplerin etrafına kaydı. Kâmran, beni bu esnada kavramamış olsaydı, muhakkak düşecektim. Fakat onun kuvveti beni muhafaza etmeye kâfi değildi. Muvazenesi bozulan salıncağın birdenbire dönen ipleri arasında yere yuvarlandık.</p>

  <p>Hafif bir sersemlikten sonra gözlerimi açtığım zaman kendimi teyzemin kucağında buldum.</p>

  <p>Islak bir mendille şakaklarımı siliyor:</p>

  <p>-Bir yerin acıyor mu, kızım? diyordu.</p>

  <p>-Hayır teyze, dedim.</p>

  <p>-Öyleyse niçin ağlıyorsun? Gözlerindeki yaşlar ne?</p>

  <p>-Ben mi ağlıyorum, teyze? Başımı teyzemin göğsüne soktum:</p>

  <p>-Düşmeden evvel ağlamış olacağım, teyze dedim.</p>

  <p>Üç gün sonra, Ayşe Teyzem&rsquo;Ie Müjgân da bize katılmış olarak sürü sepet İstanbul&rsquo;a dönüyorduk. Havadisi oğlunun bir mektubuyla öğrenen Besime Teyzem ile Necmiye bizi, Galata rıhtımında karşılamaya koşmuşlardı.</p>

  <p>Nişanlılığımın ilk haftaları herkesten kaçmakla geçti. Bunların başında Kâmran geliyordu. O, benimle yalnız kalmak, beraber gezinmek ve konuşmak istiyordu. Zannederim, bu, her nişanlı gibi onun da hakkıydı. Fakat ne çare ki, ben dünyadaki nişanlıların en acemi ve vahşisiydim. Kâmran&rsquo;ın bana doğru geldiğini gördüğüm zaman ürkmüş bir at gibi patır patır kaçıyordum, arkamdan sapan taşı yetişemiyordu.</p>

  <p>Müjgân vasıtasıyla ona bir ültimatom vermiştim. Karşı karşıya geldiğimiz zaman benimle nişanlı gibi konuşmayacaktı. Sözünü tutmazsa her şeyi bozacağımı yeminlerle söylüyordum. Müjgân, Tekirdağ&rsquo;da olduğu gibi burada da ara sıra beni yatağımda sıkıştırıyor:</p>

  <p>-Niçin bu deliliği yapıyorsun, Feride? diyordu. Biliyorum ki, onu ölesiye seviyorsun. Bunlar, sizin en güzel zamanlarınızdır. Kim bilir, onun sana söyleyecek ne güzel şeyleri vardır...</p>

  <p>Müjgân, bazen bu kadarla kalmıyor, incecik elleriyle saçlarımı okşayarak onun ağzından konuşuyordu.</p>

  <p>Yatağımda büzülerek:</p>

  <p>-İstemiyorum... Korkuyorum, utanıyorum, tuhaf bir şey işte... Anlatamayacağım ki, diye sızıldanıyor, daha üstüme varırsa ağlıyordum.</p>

  <p>Sonra, beni bırakıp yatmaya gittiği zaman Kâmran&rsquo;ın söylediği şeyleri kendi kendime tekrar ediyor, bu kelimelerin ahengi içinde uykuya dalıyordum.</p>

  <p>Teyzem, bana özene bezene bir nişan yüzüğü yaptırmıştı. Benim yaralı parmaklarıma yakışmayacak kadar göz alıcı, zengin taşı vardı...</p>

  <p>Bunu teyzem, bir İstanbul dönüşünde, beni bir pencere kenarına çekerek bir sürpriz gibi gösterdiği., karşıki ağaçların içinde kaybolmak üzere olan güneşe tutup parıldattığı zaman, gözlerimi kapayarak geri çekildim, ellerimi arkama sakladım, kızardığımı göstermemek için yüzümü perdenin karanlığına siper ettim.</p>

  <p>Teyzem, beni anlamadı, sevinçle boynuna sarılmayışıma hayret eder gibi:</p>

  <p>-Beğenmedin mi yoksa, Feride? dedi. Soğuk bir sesle:</p>

  <p>-Çok güzel teyze, mersi, dedim.</p>

  <p>Bu hareketime, canının sıkıldığı anlaşılıyordu. Mamafih, bu, uzun sürmedi. Tekrar gülümsemeye başlayarak:</p>

  <p>-Elini uzat da bir tecrübe edelim, dedi. Eski bir yüzüğünü ölçü verdim, inşallah dar falan değildir.</p>

  <p>Teyzem kolumu zorla çekecekmiş gibi, arkama sakladığım parmaklarımı birbirine kilitliyordum:</p>

  <p>-Şimdi imkânı yok, teyze dedim. Daha sonra...</p>

  <p>-Çocukluk etme, Feride.</p>

  <p>İnatla başımı önüme eğdim, ayaklarımın ucuna bakmaya başladım.</p>

  <p>-Birkaç gün sonra akrabalarımıza bir küçük davet vereceğiz. Nişan takacağız.</p>

  <p>Yüreğim hızlı hızlı çarpıyordu:</p>

  <p>-İstemem, dedim. Buna mutlaka lüzum görüyorsanız ben mektebe gittikten sonra yapın.</p>

  <p>Güzel bir azarı hak etmiştim. Fakat, teyzem, yine büyüklüğün kendinde kalmasını istedi. Gülümserken dudaklarını kısarak hafif bir alay geçti:</p>

  <p>-Nasıl, nişan toplantısında senin yerine bir vekil mi koyacağız? Nikâhta öyledir ama kızım, nişanda henüz böyle bir âdet çıkmamıştır.</p>

  <p>Verilecek cevap olmadığı için önüme bakmakta devam ediyordum.</p>

  <p>Teyzem, alacağım dersin şiddetini gidermek için bir eliyle belimden tuttu; öteki eliyle çenemi, saçlarımı, alnımı okşayarak:</p>

  <p>-Feride, zannederim ki, artık çocukluğu bırakmak zamanı gelmiştir, dedi. Şimdi senin yalnız teyzen değilim, annenim de...Buna pek memnun olduğumu söylemeye lüzum yok değil mi? Sen, Kâmran için, huyunu bilmediğim herhangi bir yabancı kızdan çok daha iyisin. Yalnız...Yalnız biraz fazla havaisin. Çocuklukta bu, belki pek zararlı bir şey değildir. Fakat gitgide büyüyorsun. Büyüdükçe de elbette ağırlaşacaksın, akıllanacaksın. Mektebini bitirmene ve evlenmenize aşağı yukarı; dört sene var. Hayli uzun zaman. Böyle olmakla beraber sen, nişanlı bir kızsın. Ne demek istediğimi, bilmem anlatabiliyor muyum? Ciddi ve ağırbaşlı olmalısın. Çocukluğa, yaramazlığa, inatçılığa artık nihayet vermelisin. Kâmran&rsquo;ın ne kadar ince hisli ve nazik olduğunu biliyorsun.</p>

  <p>Kelimesi kelimesine aklımda kalmış olan bu sözlerde hakikaten yakıp hırpalayacak bir şey var mıydı? Bunu bugün bile anlamış değilim. Fakat, ne bileyim, teyzemin beni kıymetli oğlu için biraz küçük gördüğü korkusunu seziyordum.</p>

  <p>Nasihatlerinin nasıl tesir ettiğini anlamak ister gibi: -Şimdi artık anlaştık, değil mi, Feride? dedi. Sırf akraba ve bir iki yakın dost için bir nişan ziyareti yapacağız.</p>

  <p>Kendimi çiçeklerle ve avizelerle süslü bir masada şimdiye kadar alışmadığım bir tuvaletle, bambaşka saçlar ve çehreyle onun yanında gördüm. Bütün bakışlar üzerimize toplanmıştı.</p>

  <p>Birdenbire titreyerek silkindim:</p>

  <p>-İmkânı yok bunun teyze, diyerek dörtnala aşağı kaçtım.</p>

  <p>Müjgân, bugünlerde benim için bir abladan fazla bir şey, hemen hemen bir anne olmuştu. Geceleri odamızda yalnız kaldığımız zaman lambayı söndürüyor, onun hırpalanmaktan büsbütün incelmiş vücudunu kollarımın arasına alıyor, cevap vermemesi için elimle ağzını tıkayarak yalvarıyordum:</p>

  <p>-Dünyada en acıdığım, alay ettiğim insanlar, nişanlı kızlardı. Ben, onlardan biri oldum. Onlara yalvar. Kimse bana, nişanlı demesin. Yerin dibine geçiyorum, korkuyorum, ben daha çocuğum. Önümüzde daha dört uzun sene var. O zamana kadar daha büyürüm, alışırım. Kimse bana nişanlı muamelesi etmesin şimdi.</p>

  <p>Nihayet, ağzı serbest kalan Müjgân:</p>

  <p>-Peki, diyordu. Yalnız bir şartla. Daha doğrusu iki şartla. Evvela benimle boğuşmayacaksın. Sonra, onu çok sevdiğini bana, yalnız bana, bir kere daha tekrar edeceksin.</p>

  <p>O zaman, Müjgân'ın göğsüne yüzümü saklıyor, başımla üst üste birkaç kere &ldquo;evet&rdquo; işareti yapıyordum.</p>

  <p>Müjgân, vaadinde durmuştu. Evdekilerden olsun, dışarıdakilerden olsun kimse yüzüme karşı -nişanlandığımdan- bahsetmiyordu. Arada bir şakalaşmaya kalkanlar olursa benden, ağızlarının payını alıyorlar ve susuyorlardı Hatta, bunlardan biri bir gün benden, ağzına bir hafif şamardık da yedi. Fakat bereket versin yabancı değil, kuzenimin ta kendisiydi bu... Benim tarafımdan gayet haklı bir şamardık; fakat, Allah esirgesin, Besime Teyzem duysa, kim bilir, bana neler yapardı.</p>

  <p>Böyle olmakla beraber, yine de köşkte pek rahat sayılmazdım. Mesela, mevkiim büyüdüğü için, günün birinde beni evin daha hatırlı bir odasına taşıyorlar, perdelerimi, karyolamı, gardırobumu değiştiriyorlardı ve bunun sebebini sormaya, tabii cesaret edemiyordum.</p>

  <p>Bir gün, araba ile Merdivenköyü&rsquo;nde bir köy düğününe gidilecekti. Araba, kalabalıkçaydı. Boş bulundum:</p>

  <p>-Arabacının yanına bineyim, dedim.</p>

  <p>Bir kahkaha koptu. Ben, kızararak kös kös arabaya bindim.</p>

  <p>Eskiden olduğu gibi ara sıra mutfaktan kayısı kurusu falan aşırmaya gittikçe hain aşçı:</p>

  <p>-Ne istersen açık yeyiver, küçükhanım. Gayrı zatınıza hırsızlık yakışmaz, diye benimle alay ediyordu.</p>

  <p>Kimse, henüz bir şey söylemediği halde artık sokaktan çocuk çağırmaya da cesaret edemiyordum. Kırk yılda bir ağaca çıkmak için bucak bucak saklanmak ve geceyi beklemek lâzım geliyordu. Fakat, bunların arasında en başa çıkılmazı, Kâmran&rsquo;dı. Vakanın son günleri köşkte, onunla kovalamaca oynamakla geçti diyebilirim.</p>

  <p>O, beni yalnız yakalamak için fırsat arıyordu. Ben, bütün şeytanlığımı, kendimi tenha bir yerde kıstırmamaya sarf ediyordum.</p>

  <p>Ara sıra bana teklif ettiği araba gezintilerine yanaşmıyor, pek fazla ısrar ederse yanımıza -Müjgân&rsquo;dan başka- birini alıyor ve yolda mütemadiyen onunla konuşuyordum. Müjgân&rsquo;dan başka diyorum Çünkü Müjgân&rsquo;ın yolda beni; onunla yalnız bırakmak için kaçmayacağına, yahut da lüzumsuz gevezelikler etmeyeceğine emniyetim yoktu.</p>

  <p>Kâmran, bir gün bana:</p>

  <p>-Biliyor musun, Feride, beni bedbaht ediyorsun dedi.</p>

  <p>Kendimi tutamadım:</p>

  <p>-Şimdiden mi? dedim.</p>

  <p>Bu suali, o kadar komik bir hayretle sormuştum ki, ikimiz de gülmeye başladık.</p>

  <p>-Müjgân&rsquo;a söylediğini bir kere de senin ağzından işitmek istiyorum. Zannederim ki, bu benim hakkım</p>

  <p>Müjgân&rsquo;a ne söylediğimi hatırlamıyormuşum gibi yalandan gözlerimi havaya kaldırdım, düşündüm. Sonra:</p>

  <p>-Evet, ama, dedim. Müjgân kız. Cariyeniz de, zannederim, öyle. Aramızda konuştuğumuz her şey, herkese söylenemez.</p>

  <p>-Ben herkes miyim?</p>

  <p>-Yanlış anlamayınız. Tipiniz, biraz kadın tipi olmasına rağmen erkeksiniz. Demek ki, bir kız arkadaşa söylenecek her şey bir erkeğe tekrar edilmez.</p>

  <p>-Ben, senin nişanlın değil miyim?</p>

  <p>-Galiba bozuşacağız. Biliyorsun ki, ben bu kelimeyi istemiyorum</p>

  <p>-Görüyorsun ki, kendime bedbaht demekte hakkım var. Yine belki ağzıma vurursun diye kelimeyi söylemeye cesaret edemiyorum. Fakat sana karşı, kimse için duymadığım bir his var içimde...</p>

  <p>Ne vakitten beri, kaçtığım kapana tutulmak üzere olduğumu anladım. Konuşursam, ya sesim titreyecekti, ya başka bir münasebetsizlik yapacaktım. Kâmran&rsquo;ın sözünü ağzına bırakarak sokağa doğru bir koşu kopardım.</p>

  <p>Onun da, arkamdan geleceğini zannediyordum. Fakat öyle bir şey işitmeyince yavaşladım; biraz sonra, usulca arkama baktım.</p>

  <p>O, sadece ağaçlardan birinin altındaki bir kamış kanepeye oturmuştu.</p>

  <p>Kendi kendime:</p>

  <p>-Galiba ben, ayıp yapıyorum, dedim.</p>

  <p>Öyle sanıyorum ki, Kâmran bu esnada bana baksa pişmanlığımı anlayacak, tekrar yanıma gelecekti ve galiba, ben de artık kaçamayacaktım.</p>

  <p>Kuzenimin oturuşunda, hakikaten bedbaht bir insan tavrı vardı. Kendi kendime gayret vermek için söylenmeye başladım:</p>

  <p>-Sinsi sarı çıyan. Bu bahçede mesut dulun etekleri arkasından nasıl koştuğunu daha unutmadım. Pekâlâ yapıyorum.</p>

  <p>Tatilin son günlerinde başımdan geçen bir kazayı da söylemeden geçemeyeceğim.</p>

  <p>Köşk halkı bir gün sağ elimin bir parmağının kocaman bir sargı beziyle bağlı olduğunu gördüler. Soranlara:</p>

  <p>-Bir şey değil, bir parçacık kestim; ziyanı yok, kendi kendine geçer, diyordum.</p>

  <p>Teyzem yarayı inatla sakladığımı fark edince:</p>

  <p>-Mutlaka bir yaramazlık ettin. Ehemmiyetli bir şey ki, saklıyorsun. Bir hekime gösterelim, başımıza bir iş açar, diyordu.</p>

  <p>Hakikat şuydu: Teyzem, beni bir gün yatak odasındaki gardırobundan galiba bir mendil almaya göndermişti. Gardırobun aralık bir gözünde mavi kadife kaplı bir mahfaza gördüm. Bu, benim nişan yüzüğümdü. Onu bir dakika parmağımda seyretmek hevesine karşı koyamadım. Fakat, bu kapris, bana pahalıya mal oldu. Yüzük, teyzemin korktuğu gibi biraz dar yapılmıştı; bir türlü parmağımdan çıkmıyordu. Manasız bir heyecan içinde bir hayli zorladım, sonra dişlerimle çıkarmaya çalıştım. Nafile. Ben, uğraştıkça parmak şişiyor, yüzük büsbütün daralıyordu.</p>

  <p>Söylesem muhakkak bir çaresini bulacaklardı. Fakat, nedense, bu yüzükle yakalanmak fena halde kibrime dokunuyordu. İşte o zaman, parmağımı bir sargı ile bağladım. Tam iki gün vakit buldukça odama kapanıp sargıyı çıkararak kendi kendime saatlerce uğraştım. Üçüncü gün, hakikati utana sıkıla teyzeme itiraf etmeye hazırlandığım bir zamanda yüzük kendiliğinden çıkıvermesin mi?</p>

  <p>Niçin? Her halde, geçen iki gün içinde üzüntü ve sıkıntıdan zayıflamış olacaktım.</p>

  <p>Tatilin son günü, hazırlığa başlamıştım. Kâmran, buna itiraz etti:</p>

  <p>-Bu kadar aceleye ne lüzum var. Feride? Birkaç gün daha kalabilirsin, dedi.</p>

  <p>Fakat ben, model bir talebeymişim gibi razı olmuyor:</p>

  <p>-Sörler, mutlaka mektep açıldığı gün gelmemi tembih ettiler. Bu sene de dersler çok sıkı, diye çocukça bahanelerle inat ediyordum.</p>

  <p>Kâmran, bu ısrarım karşısında yine bir hüzün ve dalgınlık nöbeti geçirdi.</p>

  <p>Ertesi gün, beni mektebe götürürken hiç konuşmadı ve ayrılacağım zaman:</p>

  <p>-Benden bu kadar çabuk kaçmak isteyeceğini ummazdım, Feride, diye sitem etti.</p>

  <p>Zaten, pek öyle aklı başında, çalışkan bir talebe değildim. Üstelik bu dert çıkınca büsbütün kendimi şaşırdım.</p>

  <p>İlk üç ayın notları son derece fena gitti. Bu, bir gayret yapıp kendimi toparlamazsam, sınıfta kaldığımın resmiydi.</p>

  <p>Bültenler dağıtıldığı günün akşamı Sör Aleksi, beni bir köşeye çekti.</p>

  <p>-Notları beğendin mi, Feride? dedi. Bedbin bir tavırla başımı saklayarak:</p>

  <p>-Epeyce bozuk Ma Sör, dedim.</p>

  <p>-Epeyce değil, pek çok. Ben sizin bu kadar düştüğünüzü hatırlamıyorum. Halbuki bu sene başka türlü çalışacağını umardım.</p>

  <p>-Hakkınız var. Bu sene geçen seneden bir yaş daha büyüğüm.</p>

  <p>-Sadece o kadar mı?</p>

  <p>Garip şey! Sör Aleksi, çenemi okşuyor, manalı manalı gülüyordu. Ne yapacağımı şaşırarak gözlerimi gözlerinden kaçırdım.</p>

  <p>Ah bu Sörler! Dünyaya ait hiçbir şeyin farkında görünmemelerine rağmen en küçük dedikoduları bilirler, öğrenirler. Kimden? Nasıl? On sene aralarında yaşadığım ve öyle pek alık, salak bir kız olmadığım halde bunu bir türlü anlayamamışımdır.</p>

  <p>Ben, bir bahane ile kendimi kurtarmaya uğraşırken, Sör Aleksi, daha açıldı:</p>

  <p>-Zannederim ki, bültendeki numaraları herkese göstermekten sıkılacaksınız, dedi.</p>

  <p>Arkasından daha ağır bir taş:</p>

  <p>-Bu sene sınıf geçemezseniz bir sene, bir uzun sene daha burada beklemek tehlikesi var.</p>

  <p>Baktım ki, taarruza geçmezsem Sör Aleksi&rsquo;den yakamı kurtarmaya imkân yok. Çaresiz, yüzsüzlüğü ele aldım, yalansı bir saflıkla:</p>

  <p>-Tehlike mi? Niçin tehlike? diye sordum.</p>

  <p>Sör Aleksi, kadınca konuşmasının zaten son hadlerine varmıştı. Bundan ilerisine gitmek, aşağı yukarı, benimle yüz göz olmak demekti. Mağlup olduğunu bana göstermekten çekinmeyen koket bir tavırla yanağıma bir fiske vurdu:</p>

  <p>-Onu, sen kendi kendine bulabilirsin, dedi ve yürüdü.</p>

  <p>Mişel, bu sene mektepte yoktu. Olsaydı, muhakkak, beni, konuşmaya mecbur edecek, zihnimdeki perişanlığı büsbütün arttıracaktı.</p>

  <p>Bir sene evvel uydurma bir masaldan bahsederken ne kadar serbest ve farfaraysam bu sene hakikaten nişanlı bir kız vaziyetine düştükten sonra o kadar korkak olmuştum. Arkadaşlarımdan beni tebrik edenleri kısa, kuru bir teşekkürle başımdan savıyor, yılışmak meylini gösterenlere yüz vermiyordum.</p>

  <p>Yalnız, bir tanesi, bizim taraflardaki bir ermeni doktorun kızı, bu inadımı yenmeye muvaffak oldu. Hafta tatillerini mektepte geçiriyordum. Üç ay içinde, ya iki ya üç gece eve çıkmıştım.</p>

  <p>Sebebini kendim de pek iyi bilmediğim bu inat, Besime Teyzem&rsquo;le Necmiye&rsquo;yi gücendiriyor, Kâmran&rsquo;a ne düşüneceğini, ne yapacağını şaşırtıyordu. O, ilk aylarda her hafta mektebe uğruyordu. Sörler bir şey söylemeye cesaret edememekle beraber bir nişanlının bir talebeyi ziyaret etmesini skandal addediyorlar, kuzenimin beni parloir&rsquo;da beklediğini haber verirken, yüzlerini ekşitiyorlardı.</p>

  <p>Ben, parloir&rsquo;ın mahsus açık bıraktığım bir kapı kanadına dayanıyor, ellerimi mektep gömleğimin kayış kemerlerine sokarak ayakta nihayet beş dakika konuşuyordum. Kuzenim, ara sıra bana, mektup yazmayı da teklif etmişti. Fakat Sörlerin, gelen mektupları, Türkçe bilen birisine okuttuktan sonra yırtmak âdetleri olduğunu söyleyerek vazgeçirmiştim.</p>

  <p>Bu ziyaretlerin birinde, aramızda hiç hoş olmayan bir konuşma geçtiğini hatırlıyorum.</p>

  <p>Kâmran, uzak durmama sinirlenerek kapıyı zorla kapamak istemişti. Fakat, o yaklaşırken ben, kendimi dışarı atmaya hazır bir vaziyet almış, alçak sesle:</p>

  <p>-Rica ederim Kâmran, demiştim. Biliyorsunuz ki, odada görünür görünmez kaç delik varsa, o kadar da göz vardır. O birdenbire duraladı.</p>

  <p>-Nasıl olur, Feride? Biz nişanlıyız. Yavaş yavaş omuzlarımı kaldırdım:</p>

  <p>-İşte, asıl o bozuyor ya dedim, bir gün: &ldquo;Ziyaretleriniz biraz sıkça oluyor. Affedersiniz ama, burasının mektep olduğunu hatırlamanız lâzım gelir!&rdquo; yolunda bir söz işitmek istemezsiniz...</p>

  <p>Kâmran, bembeyaz kesildi ve o günden sonra bir daha mektebe uğramadı.</p>

  <p>Yaptığım, hakikaten fenaydı. Fakat, başka çare yoktu. Kâmran&rsquo;ın yanında sınıfa dönüş, bütün başların bana çevrilmesi, yürekler acısı bir şeydi.</p>

  <p>Ne anlatıyordum? Evet, bir gün doktorun hafta tatilinden dönen kızı bana:</p>

  <p>-Kâmran Bey, Avrupa&rsquo;ya gidiyormuş, öyle mi? dedi. Birdenbire şaşaladım:</p>

  <p>-Nereden bu haber? dedim.</p>

  <p>-Babamdan Madrid&rsquo;deki amcası çağırmış. &ldquo;Bilmiyorum&rdquo; demeyi kibrime yediremedim.</p>

  <p>-Evet, öyle bir fikir var; küçük bir seyahat, dedim.</p>

  <p>-Pek küçük değil, sefaret kâtibi oluyormuş.</p>

  <p>-Çok az kalacak.</p>

  <p>Konuşmayı bu kadarla keserek ayrıldık. Arkadaşımın babası, bizim köşkten ayağı eksik olmayan bir insandı. Aile dostumuz gibi bir şeydi. Havadisin doğru olması mümkündü. Fakat, nasıl oluyor da, bana bir şey söylemiyorlardı. Günleri hesapladım. Yirmi günden beri köşkten haber alamamıştım.</p>

  <p>O gece hep bu meseleyi düşündüm. Kâmran&rsquo;a gösterdiğim manasız uzaklığı unutuyor, bu kadar mühim bir şeyi bana haber vermediği için içimden darılıyordum. İşin nihayetinde biz artık birbirine bağlı iki insandık.</p>

  <p>Ertesi gün, perşembeydi. Hava, açık olduğu için öğleden sonra gezmeye çıkacaktık, içim içime sığmıyordu. Bu düşünceler içinde bir gece daha geçirmek fikri beni korkuttu.</p>

  <p>Sör Süperiyör&rsquo;e giderek teyzemin hasta olduğunu söyledim ve izin istedim.</p>

  <p>Allahtan o gün, sörlerden biri Kartal&rsquo;a gidiyordu. Erenköy istasyonuna kadar beraber gitmek şartıyla, Sör Süperiyör, istediğim izni verdi.</p>

  <p>Elimde küçük valizimle köşke vardığım zaman ortalık kararmak üzereydi.</p>

  <p>Kapıda beni, köşkün köpeği karşıladı. Bu, ihtiyar köpek, son derece açgözlü ve dalkavuktu. Çantamda, iyi kötü daima yenecek bir şey bulunduğunu bildiği için yolumu kesiyor, karşımda ayağa kalkarak geri geri yürüyor, ön ayaklarıyla bana tutunmaya çalışıyordu. Ağaçların arasından Kâmran&rsquo;ın bana doğru gelmekte olduğunu görerek yere çömeldim, köpeğin üstüme sürünmesini istemediğim kirli ayaklarını yakaladım.</p>

  <p>O, kocaman ağzını güler gibi açarak dilini sarkıtıyor, ben, onun burnunu sıkıyordum. Hasılı, aramızda bir oyun, bir cilveleşmedir gidiyordu.</p>

  <p>Kâmran ta yanıma geldiği zaman keşfetmiş gibi görünerek:</p>

  <p>-Şu gülüşe bakınız, dedim. Aman, ne kocaman ağız! Timsaha benzemiyor mu?</p>

  <p>O, şimdilik dudağında acı bir tebessümle yalnız bana bakıyordu.</p>

  <p>Köpeği bırakarak eteklerimi silkeledim; mendilimle ellerimi de sildikten sonra birini kuzenime uzattım:</p>

  <p>-Bonjur, Kâmran, teyzem nasıl? Ehemmiyetli bir şey değil inşallah...</p>

  <p>O, biraz hayretle:</p>

  <p>-Annem mi? diye sordu. Annemin hiçbir şeyi yok. Hasta diye mi duydun?</p>

  <p>-Evet, hasta diye işittim de merak ettim; pazara kadar sabredemeyerek izin aldım.</p>

  <p>-Kim söyledi?</p>

  <p>Yeni bir yalan uydurmaya vakit olmadığı için:</p>

  <p>-Doktorun kızı, dedim.</p>

  <p>-O mu sana söyledi?</p>

  <p>-Evet, söz arasında: &ldquo;Babamı size çağırdılar, galiba teyzeniz hastaymış&rdquo; dedi.</p>

  <p>Kâmran, hayret ediyordu:</p>

  <p>-Yanlış olacak. Hatta doktor, son günlerde, ne annem, ne de başkası için köşke uğradı.</p>

  <p>Bu nazik bahis üzerinde fazla durmadan:</p>

  <p>-Çok sevindim, dedim. Öyle merak ediyorum ki... Onlar, tabii, içerdeler...</p>

  <p>Çantamı yerden alarak yürümek istedim. Kâmran, elimden tuttu:</p>

  <p>-Neden bu acele Feride? Adeta benden kaçıyorsun! dedi.</p>

  <p>-Ne münasebet, dedim. Botlarım sıkıyor da... Zaten içeriye beraber gidecek değil miyiz?</p>

  <p>-Evet, ama, içeride de, çaresiz herkesle beraber konuşacağız. Halbuki, ben seninle yalnız konuşmak istiyorum. Heyecanımı gizlemek için alaycı bir tavır alarak:</p>

  <p>-Emir sizin, dedim.</p>

  <p>-Mersi. O halde, istersen kimseye görünmeden bahçede biraz dolaşabiliriz.</p>

  <p>Kaçmamdan korkuyor gibi elimi bırakmıyordu. Öteki eliyle çantamı aldı. Yan yana yürümeye başladık. Nişanlandık nişanlanalı ilk defa yan yana...</p>

  <p>Yeni yakalanmış bir kuşun yüreği, göğsünde nasıl atarsa benimki de öyle atıyordu. Fakat zannederim ki, beni bıraksa da artık kaçmaya kuvvet bulamayacaktım.</p>

  <p>Birbirimize bir şey söylemeden bahçenin sonuna kadar yürüdük. Kâmran, beklediğimden çok fazla müteessir ve dargın görünüyordu. Bu üç ay içinde ne olmuştu, aramızda ne değişmişti, bilmiyorum. Fakat, bu saatte kendimi ona karşı suçlu görüyor, şimdiye kadar gösterdiğim vahşiliğe pişman oluyordum.</p>

  <p>Kış ortasında olduğumuzu unutturacak kadar güzel ve sakin bir akşamdı. Etrafımızdaki kuru dağ tepeleri bir mercan kızıllığı içinde yanıyordu. Kâmran&rsquo;a karşı suçlarımı bu kadar kolay kabul etmemde bunun da mı tesiri vardı acaba, bilmiyorum.</p>

  <p>Bu saatte, onun gönlünü alacak bir kelime bulmak benim için dayanılmaz bir ihtiyaçtı. Fakat, aklıma hiç bir şey gelmiyordu.</p>

  <p>Artık geri dönmekten başka yapılacak iş kalmayınca Kâmran:</p>

  <p>-Şuraya biraz oturabilir miyiz, Feride? dedi.</p>

  <p>-Sen, nasıl istersen, dedim. Vakadan sonra ilk defa sen diyordum. Kâmran, pantolonuna dikkat etmeden oradaki bir kayanın üstüne oturuverdi. Onu, hemen kolundan tutup kaldırdım:</p>

  <p>-Sen, naziksin; kuru yere oturma, dedim ve arkamdaki lacivert pardösüyü çıkararak oturacağı yere serdim.</p>

  <p>-Ne yapıyorsun, Feride? dedi.</p>

  <p>-Hasta olmaman için, dedim. Zannederim ki, seni muhafaza etmek bundan sonra benim vazifem oluyor.</p>

  <p>Kuzenim bu sefer de galiba kulaklarına inanamadı:</p>

  <p>-Ne söylüyorsun, Feride? dedi. Bunu sen mi bana söylüyorsun? Nişanlandığımızdan beri senden işittiğim en tatlı söz.</p>

  <p>Başımı önüme eğdim ve sustum.</p>

  <p>Kâmran, pardösümü tekrar eline almıştı. Okşar gibi hareketlerle kollarına, yakasına, düğmelerine dokunuyordu.</p>

  <p>-Sana biraz sitem yapmaya hazırlanıyordum, Feride, dedi. Fakat şimdi hepsini unuttum. Gözlerimi kaldırmadan:</p>

  <p>-Ben sana bir şey yapmadım ki, dedim. O, beni tekrar vahşileştirmekten ürküyormuş gibi yanıma yaklaşmaktan korkarak:</p>

  <p>-Zannederim ki, yaptın, Feride, dedi. Hatta fazlaca bile.</p>

  <p>Bir nişanlı, bu kadar ihmal edilir mi? içimde fena şüpheler de uyandı. Sakın Müjgân yanılmış olmasın?</p>

  <p>İstemeden güldüm. Kâmran, merakla sebebini sordu, evvela cevap vermek istemedim. Fakat, o, ısrar edince gözlerimi kaçırarak:</p>

  <p>-Müjgân yanılsaydı, böyle olmazdı ki, dedim.</p>

  <p>-Böyle ne demek? Yani benim nişanlım mı? Gözlerimi kapayarak üst üste iki defa başımı salladım.</p>

  <p>-Feridem!</p>

  <p>Bir küçük feryada benzeyen bu ses hâlâ kulağımdadır. Gözlerini açtım ve onun büyümüş gibi görünen gözlerinde iki iri yaş damlası gördüm.</p>

  <p>-Beni, bu dakika içinde o kadar mesut ettin ki, ölürken aklıma gelirse ağlayacağım. Öyle yüzüme bakma. Sen daha pek küçüksün. Mümkün değil, öyle şeyleri anlayamazsın. Hepsini unuttum artık.</p>

  <p>Kâmran, bileklerimi tutmuştu. Onları geri çekmedim, fakat hıçkıra hıçkıra ağlamaya başladım. Bu, böyle bir nöbetti ki, Kâmran, adeta korktu.</p>

  <p>Aynı yollardan geriye dönerken ben, hâlâ ikide bir içimi çekiyor ve hıçkırıyordum. O, artık bana elini dokundurmaya cesaret edemiyordu. Fakat, ben onun gönlünün rahat ettiğini anlıyor ve memnun oluyordum.</p>

  <p>-Sen önden gitmelisin, dedim. Ben havuzda yüzümü iyice yıkayacağım. Beni, bu suratla görürlerse ne derler?</p>

  <p>Birdenbire aklıma gelmiş gibi Kâmran&rsquo;a sordum:</p>

  <p>-Avrupa&rsquo;ya bir seyahat varmış öyle mi? O, cevap verdi:</p>

  <p>-Bir fikir. Daha doğrusu, benim fikrim de değil. Madrid&rsquo;deki amcamın bir tasavvuru. Nereden duydun? Kısa bir tereddütten sonra:</p>

  <p>-Doktorun kızından, dedim.</p>

  <p>-Doktorun kızı, sana ne çok haberler veriyor, Feride?</p>

  <p>Kâmran dikkatle yüzüme bakıyordu. Kızararak başımı çevirdim.</p>

  <p>-Sakın annemin hastalığı bir bahane olmasın?</p>

  <p>-Doğru söyle, Feride. Sen bunun için mi geldin?</p>

  <p>Yanıma yaklaşmıştı. Elleriyle başımı okşamak istiyor, fakat ürkütmekten korkuyordu. Halbuki ben, bilâkis, ona alışmaya başlamıştım. Sualini bir kere daha tekrar etti:</p>

  <p>-Tahminim doğru mu, Feride?</p>

  <p>Kâmran&rsquo;ı çok memnun edeceğini hissederek: &ldquo;Evet&rdquo; diye başımı salladım.</p>

  <p>-Ne güzel... Dünden beri talihim ne kadar değişti!</p>

  <p>Ellerini oturduğum koltuğun kenarlarına dayayarak bana doğru eğildi. Bu vaziyette dört tarafımdan kuşatılmış bulunuyordum. Bana el dokundurmadan yaklaşmak için kurnazca bir buluş. Oturduğum yerde kirpi gibi büzülüyor, omuzlarımı kaldırarak geri çekiliyordum. Çok yakın olan yüzüne bakmamak için mendilimle oynayarak sordum:</p>

  <p>-Amcan ne teklif ediyor.</p>

  <p>-Olacak gibi değil. Beni, sefaret kâtibi olarak yanına almak istiyor. Muayyen bir mesleği, yahut bir memuriyeti olmamasını bir erkek için eksiklik sayıyor. Ben, tabii onun fikirlerini söylüyorum. &ldquo;İlerde bir sefaret memuruyla beraber Avrupa&rsquo;ya gitmek belki Feride&rsquo;yi de memnun edecektir&rdquo; diyor. Ne bileyim, birtakım sözler...</p>

  <p>Bahis ciddileştiği için Kâmran muhasaraya nihayet vererek doğrulmuştu. Ben de, hemen yerimden kalktım.</p>

  <p>Konuşmamız devam etti:</p>

  <p>-Bu teklife niçin &ldquo;Olacak şey değil&rdquo; dedin? Avrupa&rsquo;ya gitmek seni memnun etmeyecek mi?</p>

  <p>-O cihetten söylemiyorum. Bundan sonra, ben artık hareketlerimde serbest bir insan değilim. Hayatıma taalluk eden her şeyi seninle konuşmaya mecburum. Öyle değil mi?</p>

  <p>-O halde gidebilirsin.</p>

  <p>-Demek, benim İstanbul&rsquo;dan ayrılmama razı oluyorsun, Feride?</p>

  <p>-Madem ki bir erkek için mutlaka bir meslek lazımmış...</p>

  <p>-Sen, benim yerimde olsan gider miydin?</p>

  <p>-Zannederim ki, giderdim. Yine zannederim ki, senin de şimdi öyle yapman lâzım.</p>

  <p>İtiraf etmeliyim ki, bu sözleri yalnız dudaklarım söylüyordu. Yoksa, içimden bu dakikada büsbütün başka türlü konuşuyordum. Mamafih, bana da hak vermen lâzım. &ldquo;Ben seni bırakıp gideyim mi?&rdquo; diye sorana başka türlü cevap bulunur mu?</p>

  <p>Öte taraftan, Kâmran da, bu ayrılığı bu kadar kolay kabul etmeme müteessir oluyordu. Bana bakmadan odanın içinde bir iki adım yürüdükten sonra döndü, aynı suali tekrar etti:</p>

  <p>-Demek amcamın teklifini kabul etmemi doğru buluyorsun?</p>

  <p>-Evet.</p>

  <p>-O halde düşünürüz. Kati bir karar vermek için, daha vaktimiz var.</p>

  <p>Yüreğim hafifçe burkuldu. &ldquo;Düşünürüz&rdquo; deyince artık mesele kalmıyor muydu?</p>

  <p>Herkesin daima benden istemiş olduğu gibi, bir büyük insan ağırbaşlılığıyla konuşmaya başladım:</p>

  <p>-Ben, daha fazla düşünmeye değer bir şey görmüyorum. Amcanın teklifi hakikaten hoş bir teklif. Kısa bir seyahat hiç fena olmaz.</p>

  <p>-Bir memuriyet, o kadar kısa bir şey mi, Feride?</p>

  <p>-Doğrusu, pek uzun da sayılmaz. Bir, iki, üç, dört senecik. Göz yumup açıncaya kadar geçer... Tabii arada geleceksin de...</p>

  <p>Bu bir, iki, üç, dört seneyi parmaklarıyla o kadar kolay sayıyordum ki...</p>

  <p>Kâmran&rsquo;ı bir ay sonra, Galata rıhtımından vapura bindiriyorduk. Onu, Avrupa&rsquo;ya gitmeye teşvik ettiğim için, arkabalarımın hepsi beni tebrik ediyorlardı. Yalnız Müjgân, bundan memnun olmadı. Tekirdağ&rsquo;dan bana yazdığı mektupta, &ldquo;Hiç iyi yapmadın, Feride&rdquo; diyordu. &ldquo;Mani olmalıydın. En güzel senelerinizi ayrı geçirmekte ne mana vardı? Dört sene, biter tükenir şey mi?&rdquo;</p>

  <p>Mamafih bu dört sene Müjgân&rsquo;ın korktuğundan çok daha çabuk geçti.</p>

  <p>Kâmran tekaüt olan amcasıyla beraber büsbütün İstanbul&rsquo;a döndüğü zaman ben bir ay evvel mektepten çıkmış bulunuyordum.</p>

  <p>Mektepten çıkmak! Ben, içinde yaşadığım müddetçe bu loş binaya &ldquo;güvercinlik&rdquo; adını vermiştim. Elimde iyi kötü bir diploma ile kendimi dışarı atacağım günün benim için bir kurtuluş bayramı olacağını söylerdim. Fakat günün birinde güvercinliğin kapısı açılınca kendimi; boyumu bir hayli uzatan yeni siyah çarşafım, uzun topuklu iskarpinlerimle sokakta bulunca neye uğradığımı şaşırdım. Üstelik teyzem de köşkte düğün hazırlıklarına başlamış. Bu, beni büsbütün çileden çıkardı.</p>

  <p>Köşk, boyacılar, dülgerler, terziler, uzak semtlerden gece yatısına gelmiş akrabalarla dolup boşalıyordu. Herkes, kendine göre bir işle meşguldü. Kimi, şimdiden davet mektupları yazıyor, kimi, eksikleri tamamlamak için çarşı pazar dolaşıyor, kimi dikişle uğraşıyordu. Ben, şaşkınlığımın içinde işi serseriliğe vurmuştum. Bir işe yaramak şöyle dursun, başkalarının işlerine bile engel olacak türlü münasebetsizlikler yapıyordum. Son parti bana, bir delilik ârız olmuştu. Eskiden olduğu gibi, misafir çocuklarını peşime takıyor, köşkün altını üstüne getiriyordum.</p>

  <p>Her yer gibi, mutfakta da tamir ve boya vardı. Bunun için yeni aşçı, kabını kaçağını arka bahçede kurduğu bir çadıra nakletmiş, açıkta yemek pişirmeye başlamıştı.</p>

  <p>Bir akşamüstü onun, çadırın önünde tatlı kızartığını gördüm ve derhal aklıma bir şeytanlık geldi:</p>

  <p>-Çocuklar, dedim. Siz şu kümeslerin arkasına saklanınız. Hiç sesinizi çıkarmayın. Ben size tatlı çalıp getireceğim.</p>

  <p>Aradan beş dakika bile geçmeden elimde dolu bir tabakla küçük arkadaşlarımın yanına dönüyordum.</p>

  <p>En iyisi, çocuklara paylarını dağıttıktan sonra, herbirini bahçenin bir köşesine dağıtmak ve tabağı kümesin içine saklamaktı. Fakat ben bunu, daha doğrusu aşçının, hırsızlığı fark edince hiddetle öteye beriye koşacağını akıl edememiştim.</p>

  <p>Biraz sonra, mutfak çadırının önünde bir kıyamettir koptu. Aşçı, &ldquo;Bunu yapanın vallahi billahi kemiklerini kıracağım!&rdquo; diye bağırıyordu. Fena halde korkan küçükler beni dinlemeyerek, kaçışmaya başladılar ve şüphesiz pek iyi de ettiler. Çünkü, biraz sonra, aşçı izimizi keşfediyor, elindeki kocaman kepçeyi bir sopa dehşetiyle sallayarak deli gibi üstümüze saldırıyordu.</p>

  <p>Hain adam, aralarında beni en büyük gördüğü için, ötekileri bırakıp beni kovalamaya başlamıştı. Bu arada ayağı takılıp yere boylu boyunca yuvarlanınca, hiddeti büsbütün arttı.</p>

  <p>Aşçı yabancı, vaziyet ise çok nazikti. Yakalanırsam, derdimi anlatıncaya kadar hiç olmazsa bir, iki kepçe yiyecek, rezil olacaktım.</p>

  <p>Köşk tarafına doğru manevra yapmaya imkân olmadığı için, çaresiz sokak tarafına koşuyor, çığlık çığlığa haykırıyordum.</p>

  <p>Allah&rsquo;tan olacak, sabahtan beri çalışan terzi matmazel, Dilber Kalfa ile beraber bahçeye hava almaya çıkmış. Yolun bir köşesinde onlarla karşılaşınca, &ldquo;Geliyor&rdquo; diye boyunlarına sarıldım ve arkalarına saklandım.</p>

  <p>Dilber Kalfa, aşçının kepçesine karşı ellerini uzatarak:</p>

  <p>&ldquo;Ne yapıyorsun, aşçıbaşı, çıldırdın mı? O, gelin hanım, diye bağırdı.</p>

  <p>Başka bir zamanda olsaydı, bu kelime için, Dilber Kalfa&rsquo;yı, mutlaka hırpalardım. Fakat, o kadar korkmuştum ki, ben de gayri ihtiyari onunla beraber bağırıyordum:</p>

  <p>&ldquo;Vallahi ben, gelin hanımım, aşçıbaşı!&rdquo;</p>

  <p>Ben, bu aşçı kadar çılgın ve aksi insan görmedim. Kalfa ve matmazelin teminatlarına bir zaman inanmadı. &ldquo;Yok, böyle hırsız gelin hanım olmaz!&rdquo; diye söylendi; neden sonra, aklı yatınca da: &ldquo;Öyleyse aferin gelin hanım sana!&rdquo; dedi. &ldquo;Alırsın öyleyse yeni pantolonu, bak, pantolonun dizkapağını da patlattırdın bana!&rdquo;</p>

  <p>Adamcağız, düştüğü zaman burnunu da çarpıp sıyırmıştı ama, bereket versin, onu tazminat hesabına katmıyordu.</p>

  <p>Gizli kalması için, yaptığım işarlara rağmen, bu komedi duyuldu ve her yemekte bana bakıp bakıp gülmek âdet sırasına girdi.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Düğüne üç gün kalmıştı. Yine her akşamüstü mahut arka bahçenin kapısında çocuklarla ip atlarken, yeni bir hücuma uğradım. Fakat bu seferki hücumu yapan, ilkinde beni aşçıdan kurtarmaya çalışan terzi matmazel, altmış yaşında olmasına rağmen, bu akşam o da bana karşı ateş püskürüyordu.</p>

  <p>-Rica ederim, matmazel, birkaç güne kadar size madam diyeceğim. Doğrudur böyle yaptığın? Son provanızı yapmak için yarım saattir sizi arıyorum.</p>

  <p>Daha fenası, Besime Teyzem de matmazelle beraberdi ve çatkın çehresi, münakaşa uzarsa ondan yana çıkacağını gösteriyordu.</p>

  <p>-Pardon matmazel, buracıktaydım. Temin ederim ki işitmedim, dedim.</p>

  <p>Teyzem, artık dayanamadı, bana çıkışacağı her zaman yaptığı gibi eliyle çenemi tutup okşayarak:</p>

  <p>-Yavrucuğum, sen, kendi sesinden, kahkahandan kimseyi işitecek halde değilsin ki, dedi. Üç gün sonra da davetlilerimiz arasında yine böyle bir şey yapmandan adeta korkmaya başladım.</p>

  <p>Her zaman, daha haşarı ve hoyrat görünmeme rağmen, o gün benim, en karışık heyecanlarla sarsıldığım, okşanmak ve anlaşılmak ihtiyacıyla için için eridiğim bir tarihti.</p>

  <p>Çenemi teyzemin elinden çekmeden eteklerimi parmaklarımla iki yanından tuttum ve hafif bir reveransla dizimi büktüm:</p>

  <p>-Üzülmeyin teyze, dedim. Çok değil, daha üç güncük dişinizi sıkmanız lâzım. O zaman benim için, teyzeden başka bir adınız ve sıfatınız olacak. Çalıkuşu&rsquo;nun teyzesine yaptığı naz ve şımarıklığı Feride&rsquo;nin, o hanımefendiye yapmaya cesaret edemeyeceğini size temin ederim.</p>

  <p>Teyzemin gözleri yaşardı, beni yanaklarımdan öperek:</p>

  <p>-Senin her zaman annen oldum ve öyle kalacağım, Feridem, dedi.</p>

  <p>Taşkınlığım o haldeydi ki, ben de onu birdenbire kalçalarından yakalayıp havaya kaldırdım ve tıpkı bana yaptığı gibi yanaklarından öptüm.</p>

  <p>Matmazel, ufak bazı rötuşlardan başka eksiği kalmayan beyaz elbisemi ellerinde kaldırdığı zaman, kıpkırmızı kesildiğimi hissettim. Odadakileri birer birer okşayıp öperek yalvarmaya başladım.</p>

  <p>-Ne olursunuz, siz dışarı çıkın. Gözünüzün önünde giyinmeyeceğim. Arasında etekli elbisesiyle Çalıkuşu&rsquo;nun bir tavus kuşu şekline girdiğini bir tasavvur edin. Aman, ne gülünç! Kendim bile güleceğim. &ldquo;Ne olur, bu iş adi tuvaletle olsun!&rdquo; diye o kadar yalvardım, kimselere derdimi dinletemedim.</p>

  <p>Matmazel, elindeki elbise ile üzerime geldikçe -birisi beni yakalamaya geliyormuş gibi- köşelere kaçıyor, tir tir titriyordum.</p>

  <p>Dışarıdakiler, gürültüyü artırıyorlar, mutlaka içeri girmek istiyorlardı.</p>

  <p>-Bir parça daha, rica ederim, bir dakikacık, hepinizi çağıracağım, diye yalvardım. Fakat onlar inanmadılar:</p>

  <p>-Aldatıyor, soyunduktan sonra çağıracak, diye bağrışarak kapıya dayandılar.</p>

  <p>İşte o zaman, iki taraf arasında heyecanlı bir uğraşmadır başladı.</p>

  <p>Dışarıdakiler, çocuk, büyük karmakarışık itişerek, gülüşerek kapıyı zorluyorlardı. Ben kollarımın bütün kuvvetiyle içeriden müdafaa ediyordum.</p>

  <p>Sofada demirli potinleriyle tepinerek: &ldquo;Hücum... Hücum... Muharebe var&rdquo; diye bağrışan çocukların sesine bütün köşk halkı koşuyordu.</p>

  <p>Matmazel, omuz başımdan:</p>

  <p>-Yapmayınız, Allah aşkına, çekilin, elbise parçalanıyor, diye bağırıyor, fakat sesini işittirmeye muvaffak olamıyordu.</p>

  <p>Bir aralık, nedense gürültü kesilir gibi oldu. Kapıya bir ayak sesi yaklaşıyordu. Kâmran&rsquo;ın sesi:</p>

  <p>-Aç, Feride, benim. Bana yasak yok tabii. Bırak, sana yardıma geleyim, dediğini işittim ve büsbütün çıldırdım. Bu sefer:</p>

  <p>-Hepsi gelsinler, ziyanı yok, sen olmaz. Sen Allah aşkına git. Vallahi ağlayacağım, iyice yalvarmaya başladım.</p>

  <p>Fakat Kâmran, bu yalvarışıma aldırmadı, kapıya hızla dayanarak iki kanadını ardına kadar açtı.</p>

  <p>Ben çığlık çığlığa odanın bir köşesine kaçtım ve elime geçirdiğim bir mantoya sarılarak büzüldüm. Matmazel, bayılacak haldeydi:</p>

  <p>-Güzelim elbise gitti, diye adeta saçını, başını yoluyordu. Kâmran mantoyu bir ucundan tuttu ve gülerek:</p>

  <p>-Mağlubiyetini artık teslim etmen lâzım Feride, dedi. Aç, elbiseni göreyim.</p>

  <p>Bende, artık ne ses vadi, ne hareket. O, biraz bekledikten sonra devam etti:</p>

  <p>-Feride, şimdi sokaktan geldim. Çok yorgunum. Uğraştırma beni, elbiseni o kadar merak ediyorum ki, inat edersen zora müracaat etmek mecburiyetinde kalacağım. Bak, beşe kadar sayıyorum: Bir iki, üç, dört, beş...</p>

  <p>Kâmran mümkün olduğu kadar geciktirdiği bu beşten sonra, mantomun ucunu çekince yüzümü gözyaşlarına bulanmış gördü, fena halde şaşırdı ve yarı zorla odayı boşaltarak kapıyı kapadı.</p>

  <p>Matmazelin hayretten dili tutulmuştu. Kâmran da aşağı yukarı o haldeydi, biraz sonra mahcup ve müteessir bir sesle:</p>

  <p>-Affet beni, Feride, dedi. Ben, sana küçük bir şaka yapmak istemiştim. Buna hakkım var sanıyordum. Fakat, hâlâ o kadar çocuksun ki... Beni affediyorsun değil mi?</p>

  <p>Başımı hâlâ mantomun içinde saklayarak cevap verdim:</p>

  <p>-Peki ama sen, hemen odadan çıkmalısın.</p>

  <p>-Bir şartla. Seni bahçenin nihayetindeki kayanın yanında bekleyeceğim. Hatırlıyor musun, dört sene evvel bir akşam, seninle orada barışmıştık. Şimdi de öyle yapacağız. Söz mü?</p>

  <p>Kısa bir tereddütten sonra:</p>

  <p>-Peki, gelirim, dedim. Ama sen, şimdi git.</p>

  <p>Zavallı matmazelin bu acayip tabiatlı gelinle konuşmaya bile artık cesareti kalmamıştı. O, ağzını açmadan beni soyduktan sonra, tekrar kısa etekli pembe elbisemi giydim, üstüne siyah mektep önlüğümü geçirdim, sonra Müjgân&rsquo;ın bile yüzüne bakmadan odadan kaçtım ve gözlerimdeki kırmızılık geçinceye kadar soğuk su ile yüzümü yıkadım. Bahçeye indiğim zaman ortalık kararıyordu. Şimdi asıl mesele, kendimi kimseye göstermeden onun yanına kapağı atmaktı.</p>

  <p>Kendi kendime dolaşıyor gibi yaparak, mutfağın arkasından dolaştım, aşçı ile bir iki kelime konuştum. Sonra ağır ağır dış kapıya yürümeye başladım. Maksadım, izimi büsbütün kaybettirdikten sonra bahçe duvarının dibinden onun yanına inmekti. Fakat...</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Daima açık duran sokak kapısının dışında siyah çarşaflı, uzun boylu bir kadın gözüme ilişti. Peçesi kapalıydı. Köşkten bir şey sormak istediği halde, içeri girmeye cesaret edemiyor gibi bir hali vardı.</p>

  <p>Kâmran, epeyce zamandan beri beni bekliyordu. Bu peçenin altından bir bildik çehresi çıkmasından ve beni söze tutmasından korkarak yolumu değiştirdim ve ağaçların arkasına saklanmaya çalıştım. Fakat o, birdenbire beni çağırdı.</p>

  <p>-Küçükhanım, biraz zahmet eder misiniz, efendim? Çaresiz, döndüm, kapıya doğru yürümeye başladım:</p>

  <p>-Buyurunuz hanımefendi, bir emriniz mi var?</p>

  <p>-Merhum Seyfettin Paşa&rsquo;nın köşkü değil mi?</p>

  <p>-Evet, efendim.</p>

  <p>-Siz köşkten misiniz, efendim?</p>

  <p>-Evet.</p>

  <p>-O halde sizden bir ricada bulunacağım.</p>

  <p>-Emrediniz, efendim.</p>

  <p>-Ben, Feride Hanımefendi ile görüşmek istiyorum. Hafifçe irkildim, gülmemek için başımı eğdim, ilk defa işittiğim bu &ldquo;hanımefendi&rdquo; sözü bana öyle tuhaf geliyordu ki... Feride Hanımefendi&rsquo;nin ben olduğumu mümkün değil, söylemeye cesaret edemeyecektim. Dudaklarımı ısırarak:</p>

  <p>-Çok âlâ hanımefendi, dedim. Buyurun, lütfen içeri; köşkten sorarsanız size Feride Hanım&rsquo;ı çağırırlar.</p>

  <p>Siyah çarşaflı kadın, kapıdan girmiş yanıma yaklaşmıştı:</p>

  <p>-Size tesadüfüm çok iyi oldu, çocuğum, dedi. Sizden bir yardım rica edeceğim. Benim Feride Hanım&rsquo;la yalnız olarak konuşmama delalet edeceksiniz. Mümkünse kimsenin bundan haberi olmamalı.</p>

  <p>Hayretle yüzüne baktım. Ortalık kararmış olduğu ve peçesini hâlâ açmadığı için yüzünü fark edemiyordum. Hafif bir tereddütten sonra:</p>

  <p>-Hanımefendi, dedim. Acayip bir kıyafette olduğum için birdenbire cesaret edemedim. Fakat Feride benim. Kadın, hafif heyecanlandı:</p>

  <p>-Kâmran Bey&rsquo;le evlenecek Feride Hanım mı?</p>

  <p>-Köşkte bir tane Feride var hanımefendi, diye gülümsedim.</p>

  <p>Siyah çarşaflı kadın, birdenbire durmuştu. Biraz evvel kendisini Feride ile görüştürmemi sabırsızlıkla istediği halde şimdi karşımda put kesilmesine ne mana vermeliydi? Acaba Feride&rsquo;nin ben olduğuma hâlâ inanamıyor muydu? Yoksa başka bir şey mi vardı? Merakımı gizlemeye çalışarak tekrar konuşmaya mecbur oldum:</p>

  <p>-Emrinizi bekliyorum, hanımefendi. Garip şey, kadın hâlâ ağzını açmıyordu. Biraz ileride ağaçların arasında bir bahçe kanepesi gözüme ilişti:</p>

  <p>-İsterseniz şuraya gidelim, hanımefendi, dedim. Kimse bizi rahatsız etmeden konuşabiliriz.</p>

  <p>Kadının sükûtu, biz kanepeye oturduktan sonra da devam etti. Fakat, nihayet karar vermiş olacak ki, elinin sert bir hareketiyle peçesini kaldırdı ve otuz yaşlarında, zeki ve sinirli bir kadın çehresi meydana çıktı. Havanın karanlığına rağmen benzinin korkunç surette sararmış olduğu görülüyordu.</p>

  <p>-Feride Hanım, dedi. Ben, bir eski arkadaşımın zoruyla bir elçi vaziyetinde buraya geliyorum. Fakat, üzerime aldığım vazifenin bu kadar güç olduğunu kestirememiştim. Biraz evvel sizi görmek için ısrar ettiğim halde şimdi adeta kaçmak istiyorum.</p>

  <p>Vücuduma bir titreme yapıştı; kalbim şiddetle çarpıyordu. Fakat biraz cesur olmazsam onun dediğini yapacağını, kaçacağını hissettim. Mümkün olduğu kadar sakin bir tavır takınmaya çalışarak:</p>

  <p>-Vazife vazifedir, hanımefendi, dedim. Cesur olmak lazım. Bahsettiğiniz, beni tanıyor mu?</p>

  <p>-Hayır. Daha doğrusu şahsınızı görmemiş. Yalnız Kâmran Bey&rsquo;in nişanlısı olduğunuzu biliyor.</p>

  <p>-Kâmran Beyi tanıyor mu?</p>

  <p>Artık, bende de daha fazla sormaya kuvvet kalmamıştı. Bu dakikada meraktan çıldıracak gibi olduğum halde, o, sahiden gitmeye kalksa, zannederim yolundan çeviremeyecektim.</p>

  <p>-Dinleyin beni Feride Hanım. Niçin birdenbire durakladığımı anlamıyorsunuz. Burada ermiş, yetişmiş bir hanımla karşılaşacağımı umuyordum. Halbuki önüme adeta bir mektep çocuğu çıktı. Sizi fazla müteessir etmekten korkuyorum. Tereddütlümün sebebi bu.</p>

  <p>Yabancı kadının bana acır gibi bir hali vardı. Bu, izzetinefsime dokundu ve bana bütün kuvvetimi iade etti.</p>

  <p>Ayağa kalktım, kanepenin önündeki ağaca arkamı dayadım, kollarımı kavuşturarak sakin ve hatta vakur bir sesle:</p>

  <p>-Bu vaziyette tereddüt doğru değil, dedim. Görüyorum ki, konuşacağımız şey mühim. Onun için teessürü falan bir tarafa bırakarak açık konuşursak daha iyi olur.</p>

  <p>Kadın benim bu cesur tavrım karşısında biraz kendini topladı ve bir sual sordu:</p>

  <p>-Kâmran Bey&rsquo;i çok seviyor musunuz?</p>

  <p>-Bunun sizinle alakasını göremiyorum, hanımefendi.</p>

  <p>-Belki vardır, Feride Hanım.</p>

  <p>-Açık konuşmazsak işin içinden çıkamayacağımızı evvelce söyledim, hanımefendi.</p>

  <p>-Peki, öyle olsun. Size Kâmran Beyi, bir başkasının da sevdiğini haber vermeye mecburum.</p>

  <p>-Olabilir, hanımefendi, Kâmran, birçok meziyetleri olan bir gençtir. Bir başkasının onu gözüne kestirmiş olmasında hiç fevkalâdelik görmem.</p>

  <p>Bu, bir yaprak bile kımıldamayacak kadar sakin ve güzel yaz akşamında beklenilmez bir fırtınanın gelip çattığını gayet iyi anlıyor, fakat nereden geldiğini anlayamadığım bir kuvvetle buna karşı durmaya kendimi hazır buluyordum.</p>

  <p>Kadına söylediğim son cümlede bir parça alay bile vardı. Ayağa kalkmamakla beraber yerinde doğruluşundan, sinirli bir hareketle çarşafının eteklerini düzelterek kanepenin tahtalarını tutuşundan, onun da artık bu işi kısa kesmeye karar vermiş olduğunu anladım. Makine gibi çabuk ve adeta renksiz bir sesle söyledi:</p>

  <p>-İlk bakışta sizi bir çocuk gibi görmüş olmakla beraber, mükemmel yetişmiş yüksek bir genç kız karşısında bulunduğumu anlıyorum. Kâmran Bey maalesef sizi lâzım geldiği kadar takdir edememiş. Yahut, ne bileyim, belki takdir ettiği halde geçici bir zaafa kapılmış. Hasılı, iki sene evvel bahsettiğim arkadaşla Avrupa&rsquo;da tanışmışlar. Bilmem, size daha fazla tafsilat vermek doğru olur mu?</p>

  <p>Başımı salladım:</p>

  <p>-Sözlerinizin doğru olduğunu ispat için evet.</p>

  <p>-Arkadaşımın adı Münevver&rsquo;dir. Eski mabeyincilerden birinin kızıdır, ilk defa sevdiği bir adamla evlenmiş, bahtiyar olamamıştı. Sonra hastalandı. Doktorlar Avrupa&rsquo;ya gönderilmesini tavsiye ettiler. Tam iyi olup memleketine döneceği bir sırada başına bu geldi. Kâmran Bey, bir aralık İsviçre'ye gitmiş.</p>

  <p>İzinle mi, vazifeyle mi, pek bilemiyorum. Tesadüfleri orada olmuş. Kararan Bey, bir hafta için İsviçre&rsquo;ye geldiği halde iki aya yakın bir zaman orada kalmış, Hatta bu yüzden galiba bir cezaya da uğramış.</p>

  <p>-Müsaadenizle bir sual, dedim. Arkadaşınızın bunları benim haber almamı istemekten maksadı ne?</p>

  <p>Yabancı kadın, bu defa ayağa kalkmaya mecbur oldu. Eldivenli ellerini ovuşturarak:</p>

  <p>-İşte bunu söylemek güç, dedi. Münevver, bugün sizin düşmanınız vaziyetindedir.</p>

  <p>-Estağfurullah.</p>

  <p>-Öyledir, Feride Hanım. Fakat hiç fena bir insan değildir. Gayet içlidir. Kâmran Bey, onun için rastgele bir macera değildir. Onunla evlenmeyi umuyordu. Bir kabahat varsa tamamıyla Kâmran Bey&rsquo;de. Çünkü bir başkasıyla sözlü olduğunu bile saklamış. Beni bu çirkin vazifeyi üstüme almaya sevk eden şu ki, zaten hasta olan bu içli kadının ölmesinden korkuyorum.</p>

  <p>-Doğru söylediğinizden nasıl emin olayım?</p>

  <p>-Niçin yalan söyleyeyim, öyle? Münevver, bu haberden sonra katiyen yaşamaz.</p>

  <p>-Yazık zavallıya.</p>

  <p>-Daha doğrusu ikinize yazık.</p>

  <p>Fazla ileri gittiğini anlatmak ister gibi elimle bir işaret yaptım ve güldüm:</p>

  <p>-Beni karıştırmayınız, siz şimdilik yalnız onu düşünebilirsiniz.</p>

  <p>-Niçin, Feride Hanım? Gerçi Münevver, bunca senelik arkadaşım. Fakat, siz de çok iyi ve bu işte tamamıyla suçsuz, günahsız bir genç kızsınız. Onun için size de acırsam...</p>

  <p>Bu defa, daha sertleştim, mağrur bir tavırla:</p>

  <p>-Ona müsaade edemem, dedim. Hem zannederim ki artık konuşacak şeyimiz de kalmadı.</p>

  <p>Yabancı kadının, bir şey aramak ister gibi, ara sıra el çantasını açıp kapadığını görüyordum. Benim artık konuşmaya nihayet vermek istediğimi görünce bir buruşuk kâğıt çıkardı.</p>

  <p>-Feride Hanım, sözlerimden belki şüphe edersiniz diye size Kâmran Bey&rsquo;in bir mektubunu getirdim. Bilmem, onu görmek sizi müteessir edecek mi?</p>

  <p>Mektubu evvela elimle itmek istedim. Fakat sonra yanlış bir şey yapmış olmaktan korkarak aldım.</p>

  <p>-İsterseniz onu size bırakayım. Sonra okursunuz. Arkadaşıma artık lüzumu kalmadı. Omuzlarımı silkerek:</p>

  <p>-Bana bir faydası olmayacak dedim. Bir hatıradır; kendisinde kalması daha iyi olur. Yalnız bir dakika müsaade ederseniz bir göz gezdireyim.</p>

  <p>Karanlık artmıştı. Ağaçların arasından yola çıkarak mektubu gözlerime yaklaştırdım, zaten bu yazıya alışık olduğum için okumaya başladım:</p>

  <p>&ldquo;Benim Sarı Çiçeğim&rdquo; diye başlıyordu. Arkasından bir sürü edebiyat. Güneş doğmadan evvel nasıl dünyaya belli belirsiz bir aydınlık yayılırsa, &ldquo;Sarı Çiçeği&rdquo; görmeden evvel de onun kalbine böyle bir aydınlık yayılmış, &ldquo;içimde anlaşılmaz bir sevinç var. Ben, mutlaka fevkalâde bir şeyle karşılaşacağım!&rdquo; diyormuş. Nihayet o fevkalâdelik olmuş, bir akşamüstü otelin bahçesinde ışıklar yanarken &ldquo;Sarı Çiçeği&rdquo; karşısında görmüş...</p>

  <p>Ondan ötesini o kadar çabuk okuyordum ki, gözlerim gittikçe artan karanlık içinden yazıları o kadar fena seçiyordu ki, hemen hiçbir şey aklımda kalmadı, diyebilirim. Yalnız bilmem neden mektubun birkaç defa tekrar ettiğim şu son satırlarını hâlâ şimdi bile gözümün önünde buluyorum:</p>

  <p>&ldquo;Gönlüm boştu. Sevmeye ihtiyacım vardı. Sizi uzun ince vücudunuzla, menekşe gözlerinizle karşımda görünce her şeyin rengi değişti.&rdquo;</p>

  <p>Yabancı kadın, ağır ağır yanıma gelmişti, sesi titreyerek:</p>

  <p>&ldquo;Feride Hanım, sizi üzdüm. Fakat inanınız ki&rdquo; diye bir cümleye başlamak istedi.</p>

  <p>Ben, birdenbire silkinerek sözünü kestim, mektubu uzatarak:</p>

  <p>-Ne münasebet, dedim. Üzülecek bir şey yok ortada. Bunlar olağan işler. Hatta, size teşekkür bile edeceğim. Bana bir hakikati öğrettiniz. Şimdi artık sizden müsaade isteyeceğim.</p>

  <p>Hafif bir baş selamıyla yürüdüm. Fakat o, beni tekrar arkamdan çağırdı:</p>

  <p>-Feride Hanım, bir dakika daha müsaade. Arkadaşıma ne söyleyeyim?</p>

  <p>-Vazifenizi yaptığınızı söyleyiniz. Öte tarafı artık kendi bileceği şeydir, dersiniz, olur biter.</p>

  <p>Yabancı kadın, bana bir kere daha seslendi, fakat artık dinlemedim, hızla ağaçların arasına daldım.</p>

  <p>Kâmran&rsquo;ın bizim artık bir daha barıştığımızı göremeyeceği kayanın yanında ne kadar beklediğini bilmiyorum. Fakat beklemekten usanarak odama geldiğinde ve masanın üstünde çizgili mektep defteri yaprağına karalanmış şu birkaç satırı gördüğü zaman herhalde şaşalamış olacaktır:</p>

  <p><span class="t13">&ldquo;Kamran Beyefendi. &lsquo;Sar</span><span class="t13">ı</span> <span class="t13">Çiçek&rsquo; roman</span><span class="t13">ı</span><span class="t13">n</span><span class="t13">ı</span> <span class="t13">ba</span><span class="t13">ş</span><span class="t13">tan ba</span><span class="t13">ş</span><span class="t13">a ö</span><span class="t13">ğ</span><span class="t13">rendik. Bir daha ölünceye kadar birbirimizi görmek yok. Senden nefret ediyorum.</span></p>

  <p><span class="t13">FER</span><span class="t13">İ</span><span class="t13">DE&rdquo;</span></p>

  <p class="p12"><img alt="img3.png" height="31" src="../Images/img3.png" width="75" /></p>

  <p><span class="t13">&nbsp;</span></p>
</body>
</html>
