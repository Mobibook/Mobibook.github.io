<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İKİNCİ KISIM</title>
</head>

<body>
  <h1 class="h11"><a id="a20"></a>İKİNCİ KISIM</h1>

  <p><span class="t14">8. Eylül 19...</span></p>

  <p>GELDİĞİN günden beri gece demezsin gündüz demezsin, yazarsın da yazarsın. Ne bitip tükenmez yazıdır bu? Mektup desem değil; mektup, deftere yazılmaz. Kitap desem değil, bizim bildiğimiz, kitabı saçlı sakallı ulemalar yazar. Sen parmak kadar çocuksun. Öyleyse ne yazarsın böyle durup dinlenmeden?</p>

  <p>Bana bu suali soran; otelin ihtiyar odacısı Hacı Kalfa&rsquo;dır. Bir saatten fazla bir zamandan beri dışarıda şarkı söyleyerek tahta siliyordu. Şimdi yoruldu; benimle, kendi dediği gibi, iki satır lakırdı atmaya geldi.</p>

  <p>Hacı Kalfa&rsquo;nın halini görünce kendimi tutamadım kahkahalarla gülmeye başladım:</p>

  <p>-Bu ne kıyafet, Hacı Kalfa.</p>

  <p>Her zaman beyaz bir önlükle dolaşan Hacı Kalfa, bugün arkasına dört peşli bir eski zaman entarisi giymiş, çıplak ayaklarıyla tahtaları silerken düşmemek için eline kocaman bir sopa almıştı.</p>

  <p>-Ne yaparsın, hanımlık yapıyoruz, hanım gibi giyineceğiz elbette, dedi.</p>

  <p>Hacı Kalfa, ara sıra konuştuğum dertli bir komşumdan başka, odama giren tek insandır, ilk günlerde çekiniyordu. Bir iş için odama gireceği zaman kapıyı vuruyor, &ldquo;Başını ört hocanım, ben geliyorum,&rdquo; diyordu.</p>

  <p>Ben, alay ediyor, &ldquo;Haydi canım, Hacı Kalfa, işin mi yok Allah aşkına. Teklif mi var aramızda?&rdquo; diyordum.</p>

  <p>O, çatkın çehresini daha çatıyor:</p>

  <p>-Yoo! iş senin bildiğin gibi değildir, &ldquo;İslam muhadderatları&rdquo;nın yanına öyle sallapati girilmez, diye bana çıkışıyordu.</p>

  <p>&ldquo;Muhadderat&rdquo; herhalde kadın falan demek olacaktı. Fakat hocalık gururuma yediremediğim için bunu Hacı Kalfa&rsquo;dan soramıyordum. Mamafih, alay ede ede Hacı Kalfa&rsquo;ya bu saygının manasızlığını anlatmıştım. Şimdi, aklına estikçe kapımı vuruyor, çekinmeden içeriye giriyordu.</p>

  <p>Hacı Kalfa, gülmemin bir türlü kesilmemesine evvela kızacak oldu, fakat sonradan vazgeçti:</p>

  <p>-Beni kızdırmak için mahsus yapıyorsun ama, kızmayacağım, dedi.</p>

  <p>Sonra, gözlerinde garip bir hüzünle ilave etti:</p>

  <p>-Kafeste kuş gibi o kadar sıkılıyorsun bu yalnız odada ki; biraz alay çıkar, gül, ziyanı yok, ahbaplık daha artarsa ben, sana bir parça da oynayacağım galiba, biraz eğlenmen için, anladın mı efendim?</p>

  <p>Hacı Kalfa&rsquo;ya ne yazdığımı anlatmak kabil değildi.</p>

  <p>-Yazım pek çarpık çurpuk da meşk yazıyorum Hacı Kalfa, dedim. Yarın, öbür gün derse başlayacağım. Çocuklar ayıplar sonra.</p>

  <p>Hacı Kalfa, fotoğraf karşısında poz alır gibi sopasına dayandı, gözlerinde tatlı bir gülümseme ile cevap verdi:</p>

  <p>-Çocuk aldatıyorsun, Hacı Kalfa kaç baharın yoğurdunu yemiştir, bilirsin sen? Onlar ki hattat gibi sülüs yazılar, iki para etmez yazdıkları. Onlar ki böyle karınca ayağı gibi eğri büğrü bir şeyler karalarlar, ne çıkarsa onlardan çıkar. Biz, dairelerde ne kadar taban tepmiş, ne çeşit memurlar görmüşüz, bilirsin sen? Bir derdin vardır senin, vardır ama, her neyse onun tasası bizlere düşmez. Yalnız yazarken, parmaklarını mürekkeple boyamamaya gayret et ki, çocuklara karşı asıl ayıp odur. Hadi bakalım, sen yaz yazını; ben de tahtalarımı fırçalayım.</p>

  <p>Hacı Kalfa&rsquo;yı savdıktan sonra tekrar masamın başına geçtim. Fakat, artık çalışamıyorum; onun bazı sözleri beni sardıkça sarıyor.</p>

  <p>Adamcağızın hakkı var. Madem ki artık koskoca insanım, yarın, öbür gün işine başlayacak bir hocayım; o halde kendimden, çocukluğumdan hiçbir iz, eser bırakmamaya çalışmalıyım. Hakikaten parmaklarımdaki hatta Hacı Kalfa&rsquo;nın söylememesine rağmen, dudağımdaki mürekkep lekeleri ne oluyor? Hele geceleri defterime yazarken sık sık kendimi mektepte görmem, artık bir daha göremeyeceğim insanların etrafımda dolaşıyor gibi olmalarını hissetmem, biraz da bu lekelerden gelmiyor mu?</p>

  <p>Hacı Kalfa&rsquo;nın bir sözü daha zihnime takılıyor: &ldquo;Kafeste kuş gibi o kadar sıkılıyorsun bu yalnız odada ki...&rdquo;</p>

  <p>Kafeslerin hepsinden nihayet kurtulduğum bugün de birinin beni, kafeste bir kuş gibi görmesi doğru değil. Sonra, kuş kelimesinin eski &ldquo;Çalıkuşu&rdquo;nu; kırık kanadı, kapanmış gagasıyla düştüğü yerden kaldırmak gayreti var. Hacı Kalfa, böyle konuşmakta devam ederse, aramızın bozulmasından korkuyorum.</p>

  <p>Mamafih, defterimi eksik bırakmamak için son bir gayret lâzım. Arkamda bıraktığım iğrenç dünyaya bir kere daha dönmeliyim.</p>

  <p>O akşamüstü, yabancı kadından, öğreneceğimi öğrendikten sonra odama gidiyordum. Taşlıkta teyzeme tesadüf ettim, karanlıkta bir köşeye gizlenmek istedim. Fakat teyzem beni görmüştü.</p>

  <p>-Kim o? diye seslendi. Sen misin Feride? Niçin saklanıyorsun?</p>

  <p>Cevap vermeden karşısında durdum. Birbirimizin yüzünü fark edemiyorduk.</p>

  <p>-Mutlaka yine bir yaramazlık!..</p>

  <p>Görünmez bir el göğsüme basıyor, nefesimi kesiyor gibiydi.</p>

  <p>-Teyze, dedim.</p>

  <p>Teyzem, bu dakikada bana bir tatlı kelime söylemiş olsaydı, hafifçe yanağıma dokunsa, saçımı okşasaydı, ağlayarak kollarına atılacak, belki her şeyi söyleyecektim.</p>

  <p>Fakat o, benim ne halde olduğumu fark edemedi. &ldquo;Yine ne derdin var, Feride?&rdquo; dedi. Teyzemden bir şey istediğim vakit daima böyle söylerdi. Fakat, bu akşam bana öyle geldi ki, bu sözlerle: &ldquo;Artık yetmedi mi?&rdquo; demek istiyor.</p>

  <p>-Hiç, teyze, dedim, müsaade edersen seni öpeceğim.</p>

  <p>Teyzem, ne olsa, annem demektir. Onu, son bir defa öpmeden ayrılmak istemiyordum.</p>

  <p>Cevabını beklemeden ellerini tuttum, karanlıkta iki yanağından, sonra gözlerinden öptüm.</p>

  <p>Odam darmadağınık, iskemlelerin üstüne elbiseler atılmıştı. Açık dolap gözlerinden çamaşırlar sarkıyordu. Benim cesaret ettiğim şeyi yapacak insanın, arkasında derbeder bir mektep çocuğu odası bırakması ayıptı. Fakat, ne çare ki vakit çok dardı.</p>

  <p>Penceremde ışık görüp gelmelerinden korkarak karanlıkta hemen el yordamıyla, ona bırakılacak birkaç satırı yazdım.</p>

  <p>Sonra, dolabımı açtım. Kırmızı bir kurdele ile bağlı diplomamı, yadigâr kıymetinde birkaç parça eşyayı, annemden kalma küpe, yüzük gibi bir iki fakir mücevheri mektep valizime doldurdum.</p>

  <p>Kapılardan kaçan evlatlıkların da böyle yaptıklarını hatırlıyor, acı acı gülüyordum.</p>

  <p>Nereye gideceğimi, ancak, sokağa çıktıktan sonra düşündüm. Evet, ben nereye gidecektim? Yarın olsa kolay. Zihnimde müphem surette tasarlanmış bir şeyim vardı. Asıl mesele bu geceyi geçirmekteydi. Gecenin bu saatinde nereye sığınabilirdim? Her şeyi göze almış olmama rağmen elimde valizimle sabaha kadar tarlalarda dolaşamazdım ya. Biraz sonra köşkte bir kıyamet kopacaktı. Rezalet korkusuyla belki polise başvurmazlardı. Fakat, etrafa kol kol arayıcılar çıkacağı muhakkaktı. Tren, vapur, hatta araba yolculuğu tehlikeliydi, izimi çabucak keşfederlerdi. Gerçi hayatını kendi istediği gibi yaşamak isteyen bir insanı zorla, bu köşke dönmeye mecbur edecek bir kuvvet yoktu. Fakat kararımı bir çocuk deliliği, şımarık bir kız nazı sanacaklar; beni de, kendilerini de boş yere üzeceklerdi.</p>

  <p>Onları bu fikirden vazgeçirmek, hatta, bir daha adımı anmaya tövbe ettirmek için yarın teyzeme nasıl bir mektup yazacağımı biliyordum. Fakat, bu gece nerede barınacaktım?</p>

  <p>Evvela, aklıma, civar köşklerde oturan bazı arkadaşlarım geldi. Beni muhakkak ki iyi karşılayacaklardı. Fakat, yaptığım az çok bir rezaletti. Bu vaziyette bir kızı bir gececik olsun evlerine kabul etmek, belki tuhaflarına gidecekti. Sonra bu fevkalâdeliği izah için onlara bir şey söylemek lâzım gelecekti. Yabancılara hesap vermenin ve onlardan nasihat dinlemenin gücüme gideceğini hissediyordum. Nihayet, ilk aklıma gelen isimler tabiatıyla evdekilerin de aynı kolaylıkla düşüneceği isimler olacak. Beni aramaya, en evvel onlardan başlayacaklardır. Arkadaşlarımın aileleri gece yarısı telaş içinde beni sormaya gelen aileme, benim hatırım için &ldquo;Burada yok&rdquo; demeye cesaret edebilecekler miydi?</p>

  <p>İstasyona giden caddeyi tehlikeli bularak aradaki İçerenköy yollarına sapmıştım.</p>

  <p>Karanlık gittikçe artıyordu. Şaşırmaya, cesaretimi kaybetmeye başladığım bir zamanda aklıma birdenbire bir şey geldi.</p>

  <p>Sekiz, on sene evvel akrabalarımızdan birinin evinde sütninelik etmiş bir muhacir kadını vardı ki, Sahrayıcedit&rsquo;te oturur ve sık sık köşke gelirdi.</p>

  <p>Geçen sene bir gün, uzunca bir akşam gezintisinden dönerken onun evine uğramış, yarım saat kadar bahçesinde dinlenmiştik. Eskilerimi daima ona verdiğim için benimle arası gayet iyiydi. Geceyi onun evinde geçirirdim ve kimse, benim orada olacağımı akıl edemezdi.</p>

  <p>Sokaktan bir muhacir arabası geçiyordu. Evvela onu çevirmek istedim, fakat bu hem tehlikeliydi, hem de üstümde bozuk param yoktu.</p>

  <p>Çaresiz, yaya olarak Sahrayıcedit yolunu tuttum. Karanlıkta bir gölge gördükçe, yahut bir ayak sesi işittikçe titreyerek duruyordum. Gece vakti, ıssız kır yollarında, tek başına dolaşan bir kadından kim şüphe etmezdi? Bereket versin, ortalıkta in cin yoktu. Yalnız bir bağın kenarından geçerken küçük bir tehlike atlattım. Karşıdan türkü söyleyerek birkaç sarhoş geliyordu. Bir sıçrayışta bağın kenarındaki alçak çitin üstünden aştım; onlar geçip gidinceye kadar orada gizlendim. Bağda köpek falan olsaydı halim haraptı.</p>

  <p>Bundan başka, Sahrayıcedit caddesini geçerken kaldırımlar üstünde, yorgun yorgun sopasını sürüyen bir bekçiye rastladım. Fakat hoş bir tesadüf oldu. Adamcağız beni görmeden yan sokaklardan birine saptı.</p>

  <p>Sütnine ile ihtiyar kocası, beni görünce şaşırdılar. Yolda hazırladığım kurt masalını okudum. Büyük amcamla Üsküdar&rsquo;dan geliyorduk. Şurada arabamızın tekerleği kırıldı. Bu saatte başka araba da bulamadık. Çaresiz, yaya dönüyorduk. Uzaktan sizin lambanızı gördük. Amcam: &ldquo;Haydi Feride, yabancı yer değil ya, sen sütnineye misafir ol bu gece. Ben de şuradaki bir ahbabımda kalayım!&rdquo; dedi.</p>

  <p>Doğrusu masalım bu saf insanlarca bile pek kolay inanılacak bir masal değildi. Fakat, küçükhanımı bir gece misafir etmek şerefi onlar için o kadar büyük bir şeydi ki, sözlerimden şüphe etmediler.</p>

  <p>Zavallı sütninenin benim için hazırladığı kır lavantası kokan tertemiz yatağı ertesi sabah boş, dokunulmamış gördüğü zaman ayakları suya ermiştir ki, o vakit de kuş uçmuş kervan geçmiş bulunuyordu.</p>

  <p>O gece, sütninenin odasında, lambamı söndürmüş, karanlığa baka baka uzun bir plan hazırlamıştım.</p>

  <p>Dolabımın bir köşesinde, kırmızı kurdelesiyle, ağır ağır solup sararmaktan başka bir şeye yaramayacak zannettiğim diplomam gözümde bir ehemmiyet almıştı. Bütün ümidim, pek makbul olduğunu söyledikleri bu kâğıt parçasındaydı. Onun sayesinde Anadolu vilayetlerinden birinde bir hocalık alacak, bütün hayatımı çoluk çocuk arasında, şen ve mesut geçirecektim.</p>

  <p>İstanbul&rsquo;dan çıkıncaya kadar, Eyüpsultan&rsquo;daki Gülmisal Kalfa&rsquo;nın evinde gizlenmeye karar vermiştim. Gülmisal Kalfa, annemin dadısıydı. Annem evlenirken, onu da Eyüp&rsquo;te ihtiyar bir kolcubaşıya vererek çırak çıkarmışlardı.</p>

  <p>Annemi çok sevmesine mukabil, teyzemlerle arası bozuktu. Büyükkannem sağken ara sıra yalıya gelir, bana boyalı Eyüp oyuncakları getirirdi. Fakat, o öldükten sonra kalfa, büsbütün ayağını kesmiş, teyzelerim de adını anmaz olmuşlardı. Sebebini bilmiyordum ama, aralarında galiba bir de kavga çıkmıştı.</p>

  <p>Her halde, İstanbul&rsquo;da benim için Gülmisal Kalfa&rsquo;nın evinden daha emin bir yer yoktu.</p>

  <p>Teyzem zihnimde gittikçe dallanıp budaklanan mektubu aldıktan sonra, ağlamaktan başka bir şey yapamayacaktı. Öteki alçak da ne de olsa insandı, izimi keşfetse bile, karşıma çıkmaya yüz, surat bulamayacaktı.</p>

  <p>O sabah, kalfanın sokak kapısını aralık buldum. Kendisi kınalı kaşlarının üstünde bir başörtüsü, çıplak ayaklarında hamam nalınlarıyla evinin taşlarını yıkıyordu.</p>

  <p>Bir şey söylemeden kapının önünde durdum, onu seyretmeye başladım. Yüzüm sımsıkı kapalı olduğu için beni tanıyamıyor, fersiz mavi gözleriyle şaşkın şakın bana bakıyordu.</p>

  <p>-Bir şey mi istediniz hanım? dedi. Bir, iki kere yutkunduktan sonra:</p>

  <p>-Dadı, beni tanımadın mı? diye sordum. Sesim, onun üzerinde anlaşılmaz bir tesir yaptı, ürkmüş gibi geri çekilerek:</p>

  <p>-Fesuphanallah, fesuphanallah! diye seslendi. Açsana yüzünü hanım?</p>

  <p>Valizimi ıslak taşların üstüne koyarak peçemi kaldırdım. Kalfa, boğuk bir feryat kopardı:</p>

  <p>-Güzide, Güzidem gelmiş. Ah, evladım! Damarları çıkmış zayıf kollarıyla boynuma sarılıyor, gözlerinden sel gibi yaşlar akarak:</p>

  <p>-Ah çocuğum, ah çocuğum diye hıçkırıyordu.</p>

  <p>Bu fazla heyecanın sebebini anlamıştım. Benim gittikçe anneme benzediğimi söylerdi. Hatta, onu hiç unutmayan eski bir arkadaşı: &ldquo;Güzide&rsquo;nin, tamamıyla yirmi yaşındaki çehresi, sesi. Feride&rsquo;yi ağlamadan dinleyemiyorum&rdquo; derdi.</p>

  <p>Gülmisal Kalfa&rsquo;ya da şimdi aynı şey olmuştu. Ağlamanın bu kadar güzel bir şey olacağını, bu ihtiyar Çerkez halayıktan evvel bana hiç kimse anlatamamıştır.</p>

  <p>Annemi ben, hayal meyal hatırlarım. Bazı terk edilmiş odalarda, toza, toprağa bulanmış, çizgileri ve boyaları silinmiş eski resimler şeklinde belli belirsiz bir hayal. Bu hayal, bugüne kadar bende ne bir hüzün, ne bir fazla sevgi uyandırmıştı.</p>

  <p>Fakat, Gülmisal Kalfa, zavallı ihtiyar kafasından benimle onu ayırt edemeyerek &ldquo;Güzidem&rdquo; diye hıçkırırken, içimde anlaşılmaz bir şey oldu. Annem, gözümün önünde, ölümünün ateşi yüreğimde, ben de &ldquo;Anne, anneciğim!&rdquo; diye katıla katıla ağlamaya başladım. Zavallı kalfa kendini unutmuş, benimle uğraşmaya başlamıştı.</p>

  <p>Gözyaşları içinde ona sordum:</p>

  <p>-Kalfa, annem bana çok mu benziyordu?</p>

  <p>-Çok, kızım, seni görünce aklım karıştı, onu görüyorum sandım. Allah toprağı kadar ömür versin sana.</p>

  <p>İhtiyar kalfa, taşlığın yanındaki odada, beni çocuk gibi soyarken, hâlâ için için ağlamakta devam ediyordu.</p>

  <p>Onun patiska perdeli küçük odasında geçirdiğim ilk saatlerin tadını dünyada unutamayacağım. Beni, soyduktan sonra, dokuma bir örtü ile kaplı kerevetinin üzerine yatırdı, başımı dizine koydu, alnımı ve saçlarımı okşayarak annemi anlatmaya başladı.</p>

  <p>Doğduğu gün, mavi yüzlü yemenisi ile ilk defa kucağına aldığı dakikadan sonra ayrıldığı güne kadar, bütün hatıralarını bir bir anlattı.</p>

  <p>Sıra bana gelince, ben de, başıma gelenleri ona, olduğu gibi söyledim. Kalfa sözlerimi, bir çocuk masalı dinler gibi gülümseyerek dinliyor, ara sıra &ldquo;Vah yavrum&rdquo; diye içini çekiyordu. Fakat, dün gece köşkten nasıl çıktığımı, bir daha ölünceye kadar oraya dönmeyeceğimi söylediğim vakit, telaşa düştü: &ldquo;Feride, sen çocukluk etmişsin, Kâmran Bey bir cahillik etmiş. Tövbe eder, bir daha yapmaz!&rdquo; dedi.</p>

  <p>Gülmisal Kalfa&rsquo;ya isyanımı anlatmaya imkân yoktu. Hikâyemin sonunda dedim ki:</p>

  <p>-Gülmisal Kalfa, ihtiyar kafacığını nafile yorma! Ben, iki üç gün sana misafir olduktan sonra başka bir memlekete gideceğim. Elimin emeğiyle yaşayacağım.</p>

  <p>Ben, böyle söylerken, kadıncağızın gözleri doluyor, ellerimi okşayıp yanaklarına, dudaklarına sürerek:</p>

  <p>-Bu ellere kıyabilir miyim ben? diyordu.</p>

  <p>Kalfayı dizlerimin üstüne oturtup hoplatarak, buruşuk yanaklarını çekiştirerek anlattım ki, o eller için şimdilik fazla bir tehlike yoktur. Yaramazlık eden birkaç küçüğün ara sıra kulaklarını çekmekten başka bir şeyde kullanılacak değildir.</p>

  <p>Anadolu&rsquo;da nasıl hocalık edeceğimi, neler yapacağımı öyle neşe ile anlatıyordum ki, nihayet, o da, benim heyecanıma kapıldı. Yeşil bir bürümcüğe sarılı küçük Mushaf'ını duvardan indirdi ve onun üzerine yemin etti ki, burada misafir kaldığım müddetçe, beni ele vermeyecektir. Öte taraftan beni aramaya gelenler olursa, kapıdan çevirecektir.</p>

  <p>O gün akşama kadar, Gülmisal Kalfa ile ev işi gördük. Ben, şimdiye kadar hep hazırdan yemiştim. Bir gün bir yumurta bile pişirmemiştim. Bu, artık değişmeliydi. Bundan sonra, aşçıyı hizmetçiyi nerede bulacaktım? Hazır Gülmisal Kalfa elimdeyken ondan nasıl yemek pişirileceğini, bulaşık ve çamaşır yıkanacağını, hatta, söylemesi ayıp ama, nasıl sökük dikilip çorap yamanacağını öğrenmeliydim.</p>

  <p>İskarpinlerimi, çoraplarımı çıkardıktan sonra işe girişmiştim. Kalfanın isyanlarına, feryatlarına kulak asmadan, kuyudan kova kova su çektim. Tahtaları sildim yahut batırdım. Sonra, yine kuyu başına oturarak onunla beraber zerzevat ayıkladım.</p>

  <p>Zerzevat ayıklamak deyip geçeriz, ama o ne ince işmiş! Kalfa, soyduğum patatesleri gördükçe feryat ediyor:</p>

  <p>-Kızım, sen onların yarısını kabuklarıyla beraber atıyorsun, diyordu.</p>

  <p>Ben, o vakit dikkatle gözlerimi açıyor:</p>

  <p>-Sahi öyle kalfa. Ben, bunu senden öğrenmeseydim, bin zahmetle satın aldığım patateslerimin yarısını atacak ve ömrümün sonuna kadar farkında olmayacaktım, diyordum.</p>

  <p>Ondan öğreneceğim şeyleri yazmak için yanıma küçük bir not defteri koymuştum.</p>

  <p>İkide birde:</p>

  <p>-Dadı, patatesin tanesini kaç kuruşa verirler? Kabuklarını en çok kaç santim kesmek lâzım gelir? gibi sualler soruyor, dadıyı güldürüyordum. Hele:</p>

  <p>-Dadı, tahta silmek için kaç kova su lâzım? dediğim zaman, kadıncağızın adeta gözlerinden yaş geldi.</p>

  <p>Cahil bir Çerkez'e yeni mektep usullerini nasıl anlatırsın? Bunları yaparken seviniyor, akşamdan beri, vücudumun bir yerinden gelen hafif sızının adeta uyuştuğunu duyuyordum.</p>

  <p>Tenceremizi ateşe koyduktan sonra, mutfaktaki tertemiz hasırın üstüne oturduk.</p>

  <p>-Ah, kalfacığım, diyordum, kim bilir gideceğim yerler ne kadar güzeldir. Ben, Arabistan&rsquo;ı hayal meyal biliyorum. Anadolu herhalde ondan çok daha güzeldir. Orada ki insanlar bize benzemezlermiş. Kendileri fakirmiş, fakat gönülleri öyle zengin, öyle zenginmiş ki, hiçbiri, değil fakir bir akraba çocuğuna, hatta düşmanına ettiği iyiliği başına kakmak mürüvvetsizliğinde bulunmazmış. Küçük bir mektebim olacak. Baştan başa çiçeklerle donatacağım. Çocuklarım, bir alay çocuğum olacak. Kendime &ldquo;abla&rdquo; dedirteceğim. Fakir olanlara, elimle siyah önlükler dikeceğim. &ldquo;Hangi elinle?&rdquo; diyeceksin. Gülme, alay etme. Onu da öğrenirim elbette.</p>

  <p>Kalfa, kâh gülüyor, kâh pişman olmuş gibi kızarak:</p>

  <p>-Feride, evlatçığım, sen çok yanlış yola gidiyorsun, diye içini çekiyordu.</p>

  <p>Görürüz bakalım hangimizin yanlış gittiğini.</p>

  <p>Bu işler bittikten sonra teyzemin o korkunç mektubu yazıldı. Bu mektubun bir yerinde şöyle söylüyordum: &ldquo;Seninle açık konuşacağım, teyze. Kâmran, bana hiçbir zaman bir şey söylemedi. O, benim için hiçbir zaman kendini beğenmiş, şımarık, manasız, ruhsuz, karaktersiz bir konak çocuğundan başka bir şey olmadı. Zayıf, minimini, çerden çöpten bir insan. Daha sayayım mı?</p>

  <p>Ben, onu hiçbir zaman ne beğendim, ne istedim, ne de başka türlü bir his duydum. &lsquo;Böyledir de niçin onunla evlenmeye razı oldun?&rsquo; diyeceksin. Çalıkuşu&rsquo;nun kafasızlığı malum. Bir delilik yaptık. Fakat, bereket versin ki, kendimi vaktinde topladım. Oğlunuz için böyle düşünen bir kızın saadetli eviniz için nasıl bir felaket olacağını anlamanız lâzım gelir. İşte, bugün, içinizden ayrılmak ve aradaki bütün bağları kesmek suretiyle bu felaketin önünü aldım. Senelerden beri gördüğüm iyiliklerin birazını ödedim.</p>

  <p>Bu lakırdıları işittikten sonra, artık, benim adımı ağzınıza almak küçüklüğünden kendinizi sakınacağınızı umarım. Yine bilmelisiniz ki, bu ağza alınmaz lakırdıları utanmadan, çekinmeden bile size yazan nankör ve terbiyesiz kızla karşı kaşıya gelecek olursanız, bir çamaşırcı kadın kavgası yapmaya da kadirdir.</p>

  <p>Bunun için en iyisi, artık birbirimizin adını anmamak olacaktır. Farz edin ki, Çalıkuşu da, anası gibi bir köşede ölüp gitti, isterseniz bir iki damla gözyaşı dökün; ona karışmam. Fakat, sakın uzaktan, bir yardıma filan kalkayım demeyin; hakaretle reddederim.</p>

  <p>Ben, yirmi yaşında, postunu sudan kurtarmış bir insanım, canım nasıl isterse öyle yaşarım.&rdquo;</p>

  <p>Bu terbiyesiz mektubu hatırladıkça daima utanacak ve ağlayacağım. Fakat lâzımdı. Teyzemin beni aramasına, belki peşime düşmesine başka türlü mani olamazdım. Varsın kızsın, darılsın teyzem bana. Fakat üzülmesin.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Ertesi gün mektubumu elimle postaya verdikten sonra, doğru Maarif Nezareti&rsquo;ne gittim, arkamda Gülmisal Kalfa&rsquo;nın bol çarşafı, yüzümde onun kalın peçesi vardı. Böyle yapmaya mecburdum. Çünkü, hem sokakta kendimi kimseye tanıtmamak lâzımdı hem de Maarif Nezareti&rsquo;nin, açık gezen kadın hocalara pek ehemmiyet vermediğini işitmiştim.</p>

  <p>Nezaret kapısını buluncaya kadar cesur ve neşeliydim, işlerimin gayet kolay biteceğini umuyordum. Bir hademe beni Nazır&rsquo;ın yanına götürecek, o da diplomamı görür görmez; &ldquo;Hoş geldin hanım kızım. Biz de senin gibileri bekliyorduk&rdquo; diye beni, Anadolu&rsquo;nun en yeşil bir memleketine tayin ediverecekti. Fakat, kapıdan girince hava birdenbire değişti; beni bir heyecan, bir korku aldı.</p>

  <p>Girintili, çıkıntılı sofalar, binanın alt başından üst başına kadar acayip merdivenler, bu sofalarda, bu merdivenlerde bir alay insan. Kimseye bir şey sormaya cesaret edemiyor, şaşkın şaşkın etrafıma bakınıyordum.</p>

  <p>Sağımda, yüksek bir kapının üzerinde &ldquo;Makam-ı Nezaret&rdquo; diye bir tabela gözüme ilişti. Herhalde Nazır&rsquo;ın odası orada olacaktı. Kapının önünde, parlak marokenden kıvrım kıvrım somya telleri fışkırmış bir köhne koltukla kolları yaldızlı kerli ferli bir hademe oturuyordu. Öyle bir edası vardı ki, insan &ldquo;Acaba Nazır Paşa, yahut Bey bu mu?&rdquo; diye şüpheye düşse yeriydi.</p>

  <p>Korka korka yanına yaklaştım:</p>

  <p>-Nazır Bey yahut Paşa&rsquo;yı görmek istiyorum, dedim. Hademe parmaklarını tükürükleyim kumral palabıyıklarının ucunu kıvırarak, şahane bir bakışla beni süzdü, ağır ağır:</p>

  <p>-Ne yapacaksınız Nazır Bey&rsquo;i? dedi.</p>

  <p>-Hocalık isteyeceğim, dedim.</p>

  <p>O, bıyıklarının ucunun ne şekil aldığını görebilmek için dudaklarını büzüp cevap verdi:</p>

  <p>-Böyle şey için Nazır Bey rahatsız edilmez. Git, dairesine söyle. Usulü dairesinde muamele yap!</p>

  <p>Usulü dairesinde muamelenin ne olduğunu öğrenmek istedim. Fakat o, artık cevap vermeye lüzum görmedi; aynı mağrur ve şahane eda ile başını öbür tarafa çevirdi.</p>

  <p>Peçenin altında, korku ile dilimi çıkardım. Bu, böyle olursa, efendisi, kim bilir ne olacak? Vay başımıza gelen, diye düşündüm.</p>

  <p>Merdiven parmaklığının kenarına sekiz on su kovası dizmişler, üzerine -Köşkte tahterevalli oynamak için kullandığımız tahtalara benzer- bir uzun tahta alarak garip bir peyke meydana getirmişlerdi. Peykenin üzerinde kadınlı erkekli bir yığın insan oturuyordu.</p>

  <p>Siyah yün çarşafını çenesinin altından iğnelemiş, çini mavi gözlü bir ihtiyar kadını gözüme kestirdim, yanına yaklaşarak halimi anlattım. Acı bir bakışla:</p>

  <p>-Meslekte müptedi olduğunuz görülüyor. Nezarette tanıdığınız kimse yok mu? Dedi.</p>

  <p>-Hayır. Belki bir tanıdık vardır ama, bilemiyorum, dedim. Fakat buna ne lüzum var?</p>

  <p>Söylediği kelimelere göre âlim bir hoca hanım olduğu anlaşılan mavi gözlü kadın gülümsedi:</p>

  <p>-Bunu daha sonra anlarsınız kızım, dedi. Gelin sizi Tedrisat-ı İptidaiye Dairesi&rsquo;ne götüreyim, bir kere Müdür-i Umumi Beyefendi&rsquo;yi görmeye çalışın.</p>

  <p>Müdür, siyah sakallı, yer yer çiçek bozuğundan yenmiş kocaman kafalı, kalın kaşlı gayet esmer bir adamdı. Odasına girdiğim zaman, yazıhanesinin önünde ayakta duran iki genç kadınla konuşuyordu.</p>

  <p>Bir tanesi fark edilecek kadar titreyen elleriyle çantasının içinden buruşuk kâğıtlar çıkarıyor, birer birer yazıhanenin üstüne koyuyordu.</p>

  <p>Müdür, kâğıtlara şöyle bir göz gezdirdi, imzalarına, damgalarına baktı, sonra:</p>

  <p>-Gidin, isminizi şubeye kaydettirin, dedi. Hanımlar, geri geri giderek bir temenna ettiler.</p>

  <p>-Siz ne istiyorsunuz hanım?</p>

  <p>Bu sual, bana sorulmuştu. Biraz şaşırarak, kekeleyerek halimi anlatmaya başladım. Fakat o, birdenbire sözümü kesti. Sert bir sesle:</p>

  <p>-Muallimlik değil mi? İstidanız var mı? dedi.</p>

  <p>Daha ziyade şaşırdım:</p>

  <p>-Yani diplomam mı demek istiyorsunuz, dedim. Müdür, sinirli bir istihfafla dudaklarını büktü; köşede oturan cılız bir misafire başını salladı:</p>

  <p>-Görüyorsunuz ya hali. insan, nasıl çıldırmaz? istida ile şahadetname arasındaki farktan haberleri yoktur. Sonra muallimlik isterler; daha sonra da maaş az, yer uzak diye kafa tutarlar.</p>

  <p>Odanın tavanı fırıl fırıl başımda dönüyordu. Ne diyeceğimi kestiremeyerek şaşkın-şaşkın etrafıma bakıyordum.</p>

  <p>Müdür, daha sert bir sesle:</p>

  <p>-Ne bekliyorsunuz? dedi. Haydi bilmiyorsanız bir biline sorun, istida yapın!</p>

  <p>Ben, şaşkınlıkla bir yere çarpmadan odadan çıkmaya çalışırken köşede oturan küçük efendi araya girdi:</p>

  <p>-Beyefendi hazretleri, müsaade buyrulur mu? Hanım kıza halisane bir nasihat vereyim.</p>

  <p>Aman Yarabbî, neler söyleniyordu! Benim gibi kadınlar, hocalıktan ziyade, sanata heves etmeliymişler. Beyefendinin buyurdukları gibi, istida ile şahadetname arasındaki farkı henüz anlamamış olduğuma göre hocalıkta muvaffak olacağım esasen şüpheliymiş. Fakat çalışırsam, mesela iyi bir terzi olur, hayatımı kazanırmışım.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Merdivenden inerken gözlerim etrafı kapkara görüyordu. Kolumu biri tuttu. O kadar dalgındım ki, az kaldı bağıracaktım.</p>

  <p>-İşin nasıl oldu kızım?</p>

  <p>Bu suali, yine o çini mavi gözlü hanım soruyordu. Öfke ve ümitsizlikten ağlamamak için dişlerimi sıkarak halimi anlattım. Tatlı bir gülümseme ile:</p>

  <p>-Tanıdığın olup olmadığını bunun için sormuştum, kızım, dedi. Mamafih, meyus olma. Yine bir çaresi bulunur belki.</p>

  <p>Gel seni tanıdıklardan bir şube müdürüne götüreyim. Eksik olmasın, iyi adamcağızdır.</p>

  <p>Tekrar merdivenleri çıktık, ihtiyar hocanım, bu sefer beni, büyük bir kalem odasından buzlu bir camekânla ayrılmış, minimini bir hücreye soktu. Bugün, hakikaten şansım yoktu. Çünkü, orada da pek ümit vermeyen bir manzara ile karşılaştım. Sakalının bir tarafı siyah, bir tarafı adeta ağarmış bir efendi, hiddetten ateş püskürüyor, karşısında benim biraz evvelki halime benzer bir vaziyette tir tir titreyen bir hademeyi dövecek hareketler yapıyordu.</p>

  <p>Önünde duran bir fincan kahveyi, bulaşık suyu döker gibi, pencereden sokağa serpti, sonra hademeyi ite kaka kapıdan dışarı çıkardı.</p>

  <p>Yeni arkadaşımın yavaşça eteğinden çektim:</p>

  <p>-Aman, buradan kaçalım, dedim.</p>

  <p>Fakat buna vakit kalmadı. Müdür, bizi görmüştü;</p>

  <p>-Hayrola Naime Hocanım? Dedi.</p>

  <p>Öfkeli bir insanın bu kadar çabuk yatıştığını ömrümde ilk defa görüyordum. Ne çeşit huyları var bu memurların, Yarabbî?</p>

  <p>Mavi gözlü hocanım, birkaç kelime ile halimi anlattı. Müdür, tatlı bir gülümseme ile bana:</p>

  <p>-Pekâlâ kızım, pekâlâ. Geç şöyle otur bakalım, dedi.</p>

  <p>Bu kuzu gibi adamın, biraz evvel sokağa kahve döken, ihtiyar bir hademeyi dut ağacı silker gibi tartaklaya tartaklaya dışarı atan insan olduğuna bin şahit isterdi.</p>

  <p>-Aç yüzünü bakayım kızım. Ooo! Sen daha hemen hemen çocuksun. Yaşın kaç?</p>

  <p>-Yirmiyi bitirmek üzereyim efendim.</p>

  <p>-Acayip. Mamafih, her neyse. Ancak sen, dışarı gidemezsin. Senin için hayli tehlike var.</p>

  <p>-Niçin efendim?</p>

  <p>-Niçini var mı, kızım? Sebep meydanda.</p>

  <p>Müdür Efendi gülüyor, eliyle yüzümü göstererek Naime hocanıma işaretler yapıyor, fakat meydanda olan bu sebebi bir türlü söylemiyordu.</p>

  <p>Nihayet, mavi gözlü hanıma göz kırparak;</p>

  <p>-Ben daha çok söyleyemem. Sen kadınca daha iyi anlatırsın Naime Hanım, dedi.</p>

  <p>Sonra, sakalını iki yana sallayarak kendi kendine konuşur gibi ilave etti:</p>

  <p>-Ah, sen bilsen dışarılarda ne yaman oğlu yamanlar vardır!</p>

  <p>Ben, saf bir hayretle:</p>

  <p>-Efendim, o çok yaman dediğiniz adamlar kimlerdir, bilmiyorum. Fakat siz de bana onların olmadığı yerde ders bulursunuz, dedim.</p>

  <p>Müdür, bu sefer elini dizkapaklarına vurarak daha fazla güldü:</p>

  <p>-Eh!.. Bu hakikaten hoş!</p>

  <p>Ben, bir insanı ilk görüşte ya severim ya sevmem. Sonradan bu ilk hissimin değiştiğini hiç hatırlamıyorum.</p>

  <p>Her nedense, bu adamcağıza birdenbire kanım kaynayıvermişti. Hele bir yanı beyaz, bir yanı kara olan sakalı, öyle hoştu ki, yüzünü sağa çevirdiği zaman hemen hemen genç bir adamı görüyordunuz; sola çevirdiği zaman ise o adam, birdenbire gidiyor, yerine beyaz sakallı o ihtiyar yüzü gülümsemeye başlıyordu.</p>

  <p>-Dar'ül-muallimat&rsquo;tan bu sene mi çıktınız, hanım kızım?</p>

  <p>-Hayır efendim, ben Dar'ül-muallimat'tan çıkmadım. Dam dö Sion mektebinden diplomalıyım.</p>

  <p>-Nasıl mektep bu?</p>

  <p>Müdüre uzun uzun izahat verdim, sonra diplomamı uzattım. Galiba Fransızca bilmiyordu. Fakat, belli etmemek için kâğıdın ötesine, berisine bakıyor, elinde evirip çeviriyordu.</p>

  <p>-Güzel, âlâ...</p>

  <p>Naime Hocanım teklifsiz bir tavırla:</p>

  <p>-Kuzum beyefendi, siz iyilik etmeyi seversiniz, şu çocuğu boş göndermeyin, dedi.</p>

  <p>Müdür, kaşlarını çatarak, sakalını çekiştirerek düşünüyordu:</p>

  <p>-Pek güzel, pekâlâ ama, bizimkiler galiba bu mektebin diplomasını tanımıyorlar.</p>

  <p>Aklına bir şey gelmiş gibi elini masaya vurarak:</p>

  <p>-Kızım, sen İstanbul rüştiyelerinden birinde Fransızca muallimliği istersin. Bak, sana yolunu öğreteyim. Doğru İstanbul Maarif Müdürlüğü&rsquo;ne gidersin...</p>

  <p>Ben, müdürün sözünü kestim:</p>

  <p>-İstanbul&rsquo;da kalmama imkân yok efendim, dedim, mutlaka vilayetlerden birine gitmek mecburiyetindeyim.</p>

  <p>O, şaşırmıştı:</p>

  <p>-Amma yaptın ha! dedi. Gönlünün rızasıyla Anadolu&rsquo;ya gitmek isteyen muallimeye ilk defa tesadüf ediyorum. Ayol, biz muallimlerimizi İstanbul&rsquo;dan çıkarıncaya kadar akla karayı seçeriz. Sen ne dersin Naime Hocanım?</p>

  <p>Müdür, hemen şüphelenmişti. Kurnazca bir istintâk ediyor, ailem hakkında sualler soruyordu. Adamcağızı kandırıncaya kadar başıma hal geldi.</p>

  <p>Müdür, oturduğu yerden, &ldquo;Şahap Efendi&rdquo; diye seslendi. Camekânlı kalem odası arasındaki kapıdan, ufak tefek, cılız bir genç göründü:</p>

  <p>-Bak, Şahap Efendi, hanım kızı odaya al, Anadolu&rsquo;da muallimlik istiyor, bir istida müsveddesi yaz, bana getir.</p>

  <p>Artık, işime olmuş gözüyle bakıyor, müdürün boynuna atılmak, sakalının beyaz tarafından öpmek istiyordum. Şahap Efendi, beni kalem odasında karışık bir masanın önünde oturttu, müdürün istediği müsveddeyi yazmak için bana sualler sormaya, söylediklerimi bir kâğıt parçasına not etmeye başladı. Bu fakir kıyafetli, hasta çehreli memurda korkak, mahcup bir hal vardı. Sual sormak için bana baktıkça, adeta kirpikleri titriyordu.</p>

  <p>Pencerenin yanında duran orta yaşlı iki kâtip, ağız ağıza bir şeyler konuşuyorlar, ara sıra yan gözle bize bakıyorlardı. Bir tanesi;</p>

  <p>-Şahap, evladım, sen bugün fazla yoruldun. Şu istidayı biraz da biz yazalım, dedi.</p>

  <p>Kuruyası dilim durmaz ki. Hele biraz sevindiğim vakit. Hiç münasebeti olmadığı halde:</p>

  <p>-Bu dairede, arkadaşlar birbirlerini ne iyi koruyorlar, dedim.</p>

  <p>Şahap Efendi, kıpkırmızı kesilerek başını eğdi. Acaba bir pot mu kırmıştım? Herhalde öyle olacak. Çünkü ötekiler de gülüşüyorlardı. Ne dediklerini pek duyamadım. Yalnız birinin, &ldquo;Muallime Hanım hayli pişkin ve mukaşşer&rdquo; sözü kulağıma çalındı. Bu sözlerin manası neydi? Bu efendiler ne demek istemişlerdi?</p>

  <p>İstida müsveddesi birkaç kere müdürün yanına gitti, geldi. Kırmızı mürekkeple allanıp pullandıktan sonra temize çekildi.</p>

  <p>Müdür:</p>

  <p>-Haydi bakalım, kızım, Allah tesirini halk etsin. Ben, elimden geldiği kadar yardım ederim, dedi.</p>

  <p>Yanında başka kimseler olduğu için daha fazla bir şey söylemeye cesaret edemedim. Fakat bu kâğıdı kime götüreceğimi, ne söyleyeceğimi bilmiyordum. Belki Naime Hocanım&rsquo;ı tekrar görürüm ümidiyle etrafıma bakınırken gözüme Şahap Efendi ilişti.</p>

  <p>Küçük kâtip, merdiven başında, birini bekliyordu. Benimle göz göze gelince mahcubane başını indirdi. Bir şey söylemek istediği, fakat cesaret edemediği anlaşılıyordu. Yanından geçerken durdum:</p>

  <p>-Size bugün çok zahmet verdim, dedim. Lütfen bunu nereye götüreceğimi de söyler misiniz efendim?</p>

  <p>-Muamele takip etmek güç bir şeydir, hemşire hanım, dedi. İzin verirseniz istidanızla bendeniz meşgul olayım. Siz rahatsız olmayın. Yalnız, arada sırada kaleme uğrayıverirsiniz.</p>

  <p>-Ne vakit geleyim? dedim.</p>

  <p>-İki, üç gün sonra.</p>

  <p>İşin iki, üç gün uzaması canımı sıkmıştı. Fakat, gelgit, tam bir ay sürüklendi. Zavallı Şahap Efendi&rsquo;nin gayreti olmasaydı, belki daha da uzayacaktı.</p>

  <p>Şöyle böyle derler ama, erkeklerin içinde de ne insaniyetliler var. Bu çocuktan gördüğüm iyiliği hiç unutmayacağım. Beni kapıdan görünce koşuyor, merdiven başlarında bekliyordu.</p>

  <p>O, elinde kâğıtlarımla odadan odaya dolaşırken utancımdan yerlere giriyor, nasıl teşekkür edeceğimi bilemiyordum.</p>

  <p>Bir gün, küçük kâtip, boğazına bir bez bağlamıştı. Boğula boğula öksürüyor, konuşurken sesi kısılıyordu.</p>

  <p>-Hasta mısınız? Niçin bu halde daireye geliyorsunuz? dedim.</p>

  <p>-Bugün cevap almaya geleceğinizi biliyordum, dedi. istemeden güldüm. Bu, bir sebep olabilir miydi?</p>

  <p>-Tabii başka işler de var. Malum ya, mektepler yeni açıldı.</p>

  <p>-Bana verilecek iyi bir cevabınız var mı?</p>

  <p>-Bilmem. Evrakınız Müdür-i Umumi&rsquo;de. Teşrif ettiğiniz vakit kendisiyle görüşmenizi söyledi.</p>

  <p>Müdür-i Umumi, çatık çehresine bir kat daha dehşet veren bir siyah gözlük takmış, önünde duran bir yığın kâğıdı birer birer imzalayıp yere fırlatıyor, ak bıyıklı bir kâtip namaz kılar gibi eğilip doğrularak onları topluyordu.</p>

  <p>-Efendim, beni emretmişsiniz, dedim. Yüzüme bakmadan, sert bir sesle:</p>

  <p>-Sabret hanım. Görmüyor musun? dedi.</p>

  <p>Ak bıyıklı kâtip, kaşları ve gözleriyle işaret ederek beklememi anlattı. Ayıp bir şey yaptığımı anlayarak birkaç adım geriye çekildim, paravanın yanında beklemeye başladım.</p>

  <p>Müdür, kâğıtları bitirdikten sonra gözlüğünü çıkardı, mendiliyle camlarını silerek:</p>

  <p>-İstidanız reddedildi. Zevcenizin hizmeti otuz seneyi bulmuyormuş, dedi.</p>

  <p>-Benim mi efendim, dedim, bir yanlışlık olmasın?</p>

  <p>-Sen Hayriye Hanım değil misin?</p>

  <p>-Hayır, ben Feride&rsquo;yim efendim.</p>

  <p>-Hangi Feride? Ha, aklıma geldi. Maalesef sizinki de öyle. Mektebiniz, Nezaret-i Celile&rsquo;ce musaddak değilmiş. Bu diploma ile memuriyet verilmez.</p>

  <p>-Peki, ben ne olacağım?</p>

  <p>Bu manasız söz, istemeden dudaklarımdan dökülüvermişti. Müdür, tekrar gözlüğünü taktı, benimle alay eder gibi bir tavırla:</p>

  <p>-Artık orasını da, müsaadenizle, kendiniz düşünün, dedi. Bu kadar meşguliyet arasında, bir de sizin ne olacağınızı düşünmeye kalkarsak vay halimize.</p>

  <p>Ömrümde acısını unutmayacağım dakikalardan biri de bu olacaktır. Evet, ben, ne olacaktım?</p>

  <p>İyi kötü, senelerce çalıştım. Bu yaşımda en uzak gurbetleri göze alıyordum. Böyle olduğu halde, yine beni kovuyorlardı. Ben, ne olacaktım? Yeniden teyzemin evine dönmek, ölümden daha fena bir şeydi.</p>

  <p>Son bir ümitle öteki müdüre başvurdum. Ağlamamak için dişlerimi sıkarak:</p>

  <p>-Beyefendi, benim diplomam işe yaramazmış, ne yapayım ben şimdi? dedim.</p>

  <p>Bu sözleri söylerken, fazla mı şaşkınlık gösterdim nedir adamcağız adeta müteessir oldu:</p>

  <p>&ldquo;Ne yapayım kızım? Ben de söyledim ama varak-ı mihr-ü vefayı okuyup dinleyen var mı?&rdquo; dedi.</p>

  <p>Bu şefkat, beni adeta şımartmıştı:</p>

  <p>-Beyefendi, ben mutlaka bir iş bulmaya mecburum.</p>

  <p>Kimsenin beğenmediği, en uzak bir köy de olsa, ben güler yüzle kabul edeceğim.</p>

  <p>Müdür, birdenbire bir şey düşünmüş gibi:</p>

  <p>-Dur, kızım, bir tecrübe daha...</p>

  <p>Köşede, pencerenin yanında, uzun boylu, irice yapılı bir bey gazete okuyordu. Yüzü sokak tarafına dönük olduğu için yalnız, ağarmaya başlamış saçlarıyla sakalının bir kısmını görebiliyordum.</p>

  <p>Müdür, bağıra bağıra:</p>

  <p>-Beyefendi, müsaade buyururlar mı biraz? dedi. O, bir şey söylemeden döndü, ağır ağır yanımıza geldi. Müdür, eliyle beni gösterdi:</p>

  <p>-Beyefendi, siz sevabı seversiniz. Bu çocuk, bir Fransız mektebinden çıkmış. Halinden, sözlerinden kibar bir ailenin çocuğu olduğu anlaşılıyor. Fakat malum ya, düşmez kalkmaz bir Allah. Çalışmak mecburiyetinde kalmış. &ldquo;En uzak bir köşeye bile giderim&rdquo; diyor. Fakat bizimkini bilirsin ya. Gülü tarife ne hacet! &ldquo;Olmaz&rdquo; diye kesip attı. Siz Nazır Beyefendi&rsquo;ye bir iki &ldquo;kelime-i tayyibe&rdquo; lütfederseniz bu iş olur. Kuzum Beyefendi!</p>

  <p>Müdür, bu sözleri söylerken, onun, vakitsiz bir mihnetle çökmeye başlamış omuzlarını okşuyordu. Giyinişinden, halinden, tanıdığım inanların hepsinden başka türlü bir insan olduğunu anlamıştım. Müdürü dinlerken hafifçe eğiliyor, iyi işitmek için elini kulağının arkasına koyuyordu.</p>

  <p>Biraz kanlı, fakat halim munis gözlerini bana çevirdi, kısık bir sesle Fransızca konuşmaya başladı. Nereden çıktığıma, nasıl çalıştığıma, ne yapmak istediğime dair sualler soruyordu. Verdiğim cevaplardan memnun kaldığı belliydi.</p>

  <p>Biz konuşurken, şube müdürü keyifli keyifli gülüyor:</p>

  <p>-Bülbül gibi söylüyor Fransızcayı maşallah. Bir Türk kızı için şayan-ı takdir doğrusu, diyordu.</p>

  <p>Gülmisal Kalfa, daima: &ldquo;Ayın on beşi karanlıksa, on beşi aydınlıktır&rdquo; derdi. Sonradan, büyük bir şair olduğunu öğrendiğim o insan bana bakarken, benim için, bu aydınlığın başlamak üzere olduğunu hissediyordum. Bir aydan beri, yavaş yavaş kaybettiğim güzel neşemi tekrar buldum.</p>

  <p>O insan, bana yine şimdiye kadar kimseden işitmediğim güzel sözler söyledikten sonra, beni yanına aldı, Nazır&rsquo;ın odasına götürdü.</p>

  <p>O geçerken hademeler ayağa kalkıyor, kapılar adeta kendiliklerinden açılıyordu.</p>

  <p>Yarım saat sonra B... Vilayetinin merkez rüştiyesinde açık bulunan bir coğrafya ve resim muallimliğine tayin edilmiş bulunuyordum.</p>

  <p>Çalıkuşu, o akşam Eyüp&rsquo;e dönerken sevincinden adeta uçuyordu. Bundan sonra, o da artık kendi ekmeğini kendi kazanan bir insandı. Kimse, artık ona, adına merhamet ve himaye denen büyük hareketi yapmaya cesaret edemeyecekti.</p>

  <p>Üç gün sonra, her muamele bitmiş, harcırahımı almış bulunuyordum.</p>

  <p>Bir sabah, Gülmisal Kalfa beni vapura getirdi. Şahap Efendi, erkenden rıhtıma gelmiş, bizi bekliyordu. Bu çocuğun insanlığını dünyada unutamayacağım. Her işimle uğraşmış, gittiğim yerde, ineceğim otelin adresine kadar hiçbir şeyi ihmal etmemişti. Şimdi de erkenden hâlâ sarılı hasta boğazıyla, rıhtımın rüzgârı ve rutubeti içinde beni uğurlamaya geliyordu.</p>

  <p>Bavulumu, yol hediyesi olarak getirdiği küçük bir kutu ile beraber, kamarama kendi eliyle yerleştirdi. Tekrar tekrar inip çıkarak kamarotlara tembihler veriyor, yorulup üzülüyordu.</p>

  <p>Vapur kalkıncaya kadar, güvertenin bir köşesinde oturduk.</p>

  <p>İnsan, ayrılık saatinde durmadan konuşmalı, nesi varsa söyleyip bitirmeli değil mi? Halbuki bu bir saat içinde, Gülmisal Kalfa ile belki, on çift söz konuşmadık. O, sönük mavi gözleriyle denizi seyrediyor, ellerimle oynuyordu. Yalnız vapur kalkacağı zaman dayanamadı: &ldquo;Anneni buradan vapura bindirdim, Feride. Hem, o senin gibi yalnız değildi, inşallah yine seni böyle kucağıma alırım.&rdquo; dedi, hıçkıra hıçkıra ağlamaya başladı.</p>

  <p>Şahap Efendi&rsquo;nin yanımızda olmasına rağmen, ben de galiba kendimi tutamayacaktım. Fakat o esnada bir kargaşalık oldu; &ldquo;Haydi hanım, merdiven kalkıyor!&rdquo; diye kalfacığımı omuzlarından yakaladılar, tartaklaya tartaklaya merdivenden indirmeye başladılar.</p>

  <p>Küçük kâtip hâlâ yanımda duruyordu. Teşekkür için elimi uzattığım vakit, benzini sapsarı, gözlerini dolmuş gördüm, ilk defa dikkatle yüzüme bakmaya, adımı söylemeye cesaret etti:</p>

  <p>-Feride Hanım, büsbütün gidiyorsunuz demek, dedi. Bu ayrılık dakikasının bir bulut gibi üstüme çöken ağırlığına rağmen gülümsemekten kendimi alamadım.</p>

  <p>-Artık şüphe kaldı mı? dedim.</p>

  <p>O, bir şey söylemedi, elini elimden çekerek koşa koşa merdivenden indi.</p>

  <p>Deniz yolculuğunu çok severim. Altı, yedi yaşında bir küçük kızken, babamın neferiyle beraber yaptığım seyahatin zevki hâlâ içimdedir. Vapur, vapurdaki insanlar, hatta Hüseyin, unutulmuş, büyük bir denizi uçarak geçen bir kuşun hayalinde ne kadar kalması mümkünse, bende de aşağı yukarı ona benzer bir şey kalmıştır. Her tarafı akıcı parıltılarla dolu bir mavi boşluk içinde uçmak sarhoşluğu. Denizin bendeki bu çılgın tesirine rağmen, güvertede kalmaya tahammül edemedim, vapur Sarayburnu&rsquo;nu dönerken, kamarama indim. Şahap Efendi&rsquo;nin getirdiği kutu, bavulumun üzerinde duruyordu. Ne olduğunu merak ederek açtım. Bir kutu fondan... Benim dünyada en delicesine sevdiğim şey.</p>

  <p>Küçük kâtibin hediyelerinden birini dudaklarıma götürdüm. Fakat birdenbire gözlerimden yaşlar boşandı. Niçin böyle ağlıyordum, bilmiyorum! Kendi kendime söz anlatmak istedikçe gözyaşlarına artıyor, göğsümü tıkıyordu. Sebepsiz ıstırabım bu biçare şekerden geliyormuş gibi, gayri ihtiyarı, kutuyu yakaladım, kamaranın minimini penceresinden denize fırlattım.</p>

  <p>Evet, dünyada bu gözyaşlarından daha manasız şey olamaz. Bunu anlıyorum. Fakat buna rağmen, hâlâ şimdi, bu satırları yazarken kirpiklerimden yaşlar süzülüyor, önümdeki defter kâğıdını fiske fiske kabartıyordu.</p>

  <p>Bu, acaba dışarıda sessiz sedasız yağan yağmurun tesiri mi? Şimdi İstanbul nasıl? Orada da böyle yağmur var mı? Yoksa Kozyatağı&rsquo;ndaki bahçe, şimdi ay ışıkları içinde pırıl pırıl yanıyor mu?</p>

  <p>Kâmran, ben sadece senden değil, senin olduğun yerlerden de nefret ediyorum.</p>

  <p>Bu sabah, uyandığım vakit günlerden beri devam eden yağmuru dinmiş buldum. Bulutlar dağılmıştı. Sadece, pencerenin karşısındaki yüksek dağ tepelerinde yer yer ince dumanlar tütüyordu.</p>

  <p>Gece yatarken pencereyi kapatmayı unutmuşum. Hafif bir sabah rüzgârı, karyolanın örtülerine, dağınık saçlarıma vuran güneş ışıklarını sarı pullar gibi titretiyor, parça parça dağıtıyordu.</p>

  <p>Beş günden beri bu küçük otel odasında, sinirlerim iyice bozulmuştu. Gece bir aralık uyanmış, yanaklarımı, üzerine kırağı yağmış yapraklar gibi ıslak bulmuştum. Yastığım da öyleydi. Demek ki uykumda ağlamıştım. Halbuki, şimdi bir parça güneş; neşemi hatta ümidimi yeniden canlandırıyor, vücuduma mektep yatakhanesinde uyandığım bahar sabahlarının hafifliğini veriyordu.</p>

  <p>Bugünün bana, güzel bir haber getirmesine imkân yoktu. Artık, bir şeyden korkmuyordum. Sevinçle yatağımdan fırladım, eski biçim küçük lavabonun önünde yıkanmaya başladım.</p>

  <p>Temiz bir su birikintisine başlarını daldırıp çıkaran kuşlar gibi silkintilerle suları etrafa, karşımdaki aynanın camına sıçratıyordum.</p>

  <p>Kapı hafifçe vuruldu. Hacı Kalfa&rsquo;nın sesi:</p>

  <p>-Sabah şerifler hayrolsun hocanım, sen yine erkencisin bugün, dedi.</p>

  <p>-Bonjur Hacı Kalfa, dedim, öyle oldu. Sen nereden anladın benim uyandığımı? Hacı Kalfa güldü:</p>

  <p>-Ne bileyim, kuş gibi ıslık çalıp duruyorsun. Hakikaten, kuşa benzeyen bir tarafım olduğuna kendim de inanmaya başlıyordum.</p>

  <p>-Kahvaltını getireyim mi?</p>

  <p>-Bugün kahvaltı etmesem olmaz mı? Ses, bu defa hiddetlendi:</p>

  <p>-Yok... Olmaz. Ben, öyle şey istemem. Gezme yok, eğlenme yok, mahpus gibi tıkıldın, kaldın. Bir de yiyecek yemezsen karşıki komşuna dönersin sonra.</p>

  <p>Hacı Kalfa, bu son sözü karşı odadaki komşuya işittirmemek için, ağzını anahtar deliğine koymuş, sesini alçaltmıştı.</p>

  <p>Bu Hacı Kalfa ile ne iyi dost olmuştuk. İlk sabah uyanır uyanmaz giyinmiş, çantamı koltuğuma alarak sıçraya sıçraya otelin merdivenlerinden inmeye başlamıştım. Hacı Kalfa, yine o beyaz peştemalıyla küçük bir havuzun yanında nargile temizliyordu.</p>

  <p>Beni görünce kırk yıllık bir ahbap gibi:</p>

  <p>-Hayrola Feride Hanım, sen niye böyle erken uyandın, ya? Ben seni yol yorgunluğu ile öğleye kadar uyur sandım; demişti.</p>

  <p>Ben gülerek:</p>

  <p>-Öyle şey olur mu? Vazife sahibi bir hoca, öğleye kadar nasıl yatar? demiştim.</p>

  <p>Hacı Kalfa, nargilesini bırakarak ellerini beline dayamış:</p>

  <p>-Şuna bak hele! Daha kendi çocuk, anladın mı efendim, ayağının tozuyla mektebe gider çocuk okutmaya, diye gülmeye başlamıştı.</p>

  <p>Ben Maarif Nezareti&rsquo;nden tayin kâğıdımı aldığım dakikadan beri, artık, hafiflik etmemeye yeminliydim; fakat Hacı Kalfa&rsquo;nın bir bebekle konuşur gibi hali karşısında, ben de birdenbire çocuklaşmış, çantamı top gibi havaya atıp tutmuştum.</p>

  <p>Bu hareket, Hacı Kalfa&rsquo;yı büsbütün keyiflendirmişti. Ellerini birbirine vurarak:</p>

  <p>-Yalan mı? dedi. Daha sen, kendin çocuksun! diyor ve kahkahalarla gülüyordu.</p>

  <p>Bir otel odacısıyla bu derece yüz göz olmak ne kadar doğru bilmiyorum, fakat ben de onunla beraber gülmüş, öteden beriden konuşmaya başlamıştım.</p>

  <p>Hacı Kalfa, kahvaltı etmeden mektebe gitmeme katiyen razı değildi:</p>

  <p>-Akşama kadar öyle aç açına el âlemin yumurcaklarıyla uğraşılmaz, anladın mı efendim? Sana peynir, süt getirivereyim. Hem, efendim, bu daha ilk gün, acelesi müstacel değil, diye beni zorla havuzun başına oturtmuştu. Bu saatte otelin avlusunda kimseler yoktu.</p>

  <p>Hacı Kalfa, karşıki dükkânlardan birine:</p>

  <p>-Molla, bizim hocanıma İstanbul simidiyle beraber süt getiriver, diye seslenmiş, sonra da bana dönerek:</p>

  <p>-Molla&rsquo;nın sütü de süttür hani. Sizin İstanbul sütleri bunun yanında nargile suyu gibi kalır, demişti.</p>

  <p>Hacı Kalfa&rsquo;nın rivayetine göre Molla, yaz kış ineklerini armutla besler, onun için sütleri armut kokardı.</p>

  <p>-Ancak, Molla&rsquo;nın kendi de az buçuk armut kokar, diye alay ediyordu.</p>

  <p>Ben, havuzun başında kahvaltı ederken Hacı Kalfa, bir yandan nargilelerini çalkalıyor, bir yandan bitip tükenmez şehir dedikodularıyla beni eğlendiriyordu. Aman Yarabbî, bu adam, neler biliyordu! Hele mektep hocaları hakkında... Her birini kaç kat elbiseleri olduğuna varıncaya kadar içli dışlı tanıyordu.</p>

  <p>-Az eğlen, seni ben götüreyim. Mektep yakındır, ancak yollar karmakarışıktır. Sonra kaybolursun, demiş sakat ayağıyla önüme düşerek beni, hakikaten kendi kendime kaybolacağım Merkez Rüştiyesi&rsquo;nin yeşil boyalı tahta kapısına kadar götürmüştü.</p>

  <p>Görünüşü ne kadar sefil olursa olsun, o gün, mutlaka sevmek azmiyle girdiğim bu mektepte nasıl bir felâketle karşılaştığımı tafsilatıyla anlatmalıyım.</p>

  <p>Kapıcı kulübesinde kimse yoktu. Bahçeden geçerken hareli bir dokuma çarşafa sımsıkı bürünmüş, yüzü iki katlı peçeyle kapalı bir kadına tesadüf ettim. Kolunda eski bir meşin çanta ile sokağa çıkmaya hazırlanıyordu. Beni görünce durdu. Dikkatli dikkatli bakmaya başladı:</p>

  <p>-Bir şey mi istiyorsunuz, hanım?</p>

  <p>-Müdire Hanım&rsquo;ı göreceğim.</p>

  <p>-Bir işiniz mi var? Müdire benim.</p>

  <p>-Öyle mi efendim? dedim. Ben yeni Coğrafya ve Resim hocanız Feride&rsquo;yim. Dün İstanbul&rsquo;dan geldim.</p>

  <p>Dokuma çarşaflı müdire yüzünü açmıştı. Beni tepeden tırnağa kadar süzdü, sonra tereddütle:</p>

  <p>-Bir yanlışlık olmasın kızım, dedi. Bizim coğrafya ve resim hocalığı açıktı, fakat bir hafta evvel Gelibolu mektebinden bir hoca gönderdiler.</p>

  <p>Fena halde şaşırmıştım:</p>

  <p>-İmkânı yok efendim, dedim. Beni Maarif Nezareti&rsquo;nden gönderdiler. Emrim çantamda.</p>

  <p>-Fesuphanallah, fesuphanallah, dedi. Emrinizi göreyim, bakayım.</p>

  <p>Kadıncağız, kâğıdı birkaç kere okudu, tarihine baktı, sonra başını sallayarak:</p>

  <p>-Böyle yanlışlıklar ara sıra oluyor, dedi. Fakında olmadan ikinizi de aynı yere tayin etmişler. Vah Huriye Hanım, vah!</p>

  <p>-Huriye Hanım kim efendim?</p>

  <p>-Gelibolu&rsquo;dan gelen öteki hoca. Kendi halinde iyi bir kadıncağız... Oranın havasıyla imtizaç edememiş. Burasını istemiş. Meğer biçarenin başına gelecek varmış.</p>

  <p>-Yalnız o değil, ben de müşkül mevkide kalıyorum efendim, dedim.</p>

  <p>-Evet, orası da öyle. Netice alınıncaya kadar kadıncağızı meraklandırmayalım bari. Ben, bir iş için Maarif Müdürlüğü&rsquo; ne gidiyorum. Haydi, siz de gelin. Bakalım, belki bir çare buluruz.</p>

  <p>Maarif Müdürü, uyuklar gibi gözlerini yumarak karşısındakileri dinleyen, sayıklar gibi kesik kesik lakırdı söyleyen, battal, ağır bir adamdı.</p>

  <p>Bizi, can sıkıntısıyla dinledikten sonra ağır ağır:</p>

  <p>-Ben ne yapayım, öyle yapmışlar, öyle olmuş, İstanbul&rsquo;a yazmalı. Bakalım ne cevap gelir? diyordu.</p>

  <p>Kısa yeleğinin altından çıkan kırmızı kuşağına bakarak evvela yük arabacısı sandığım iriyarı bir kâtip:</p>

  <p>-Bu hanımın emrindeki tarih daha yeni. Binaenaleyh asıl makbul ve muteber olan budur, dedi.</p>

  <p>Müdür, istihareye varır gibi düşündü, sonra:</p>

  <p>-Hayret, gerçi öyle ama, ötekine işten el çektirmek için emir yok. Nezâret-i Celile&rsquo;den istizah edelim. Sekiz, on güne kadar cevap alırız. Siz de artık o zamana kadar idare-i maslahat buyurursunuz, Müdire Hanım, diye hükmetti.</p>

  <p>Yine, dokuma çarşaflı müdirenin peşinde aynı dolambaçlı sokaklardan, tırıs tırıs mektebe döndüm. Keşke doğru otele gitseymişim.!</p>

  <p>Hayriye Hanım, kırk beş yaşlarında, kara yüzlü, hırçın tavırlı, ufak tefek bir kadındı. Vakayı haber alır almaz yüzü bir kat daha karardı, gözleri büyüdü, incecik boynunun kenarlarında iki damar şişti. Sonra bayramda çocukların çaldığı kursak düdüğü gibi bir feryatla: &ldquo;Eyvahlar olsun a dostlar! Bu da mı başıma geldi?&rdquo; diye düşüp bayıldı.</p>

  <p>Muallimler odası birbirine giriyor, gözlüklü bir ihtiyar hoca, kapıya üşüşen talebeleri kovmak için, adeta kucak kucağa onlarla güreşiyordu.</p>

  <p>Arkadaşlar, Hayriye Hocanım&rsquo;ı sırtüstü yere yatırmışlardı. Yüzüne sular, sirkeler sürüyorlar, boynundan büzmeli fanila gömleğini gevşeterek, pire ısırıklarıyla benekli göğsünü ovuşturuyorlardı.</p>

  <p>Ben, ne yapacağımı şaşırmış bir halde, odanın bir köşesinde, kolumda çantamla dimdik duruyordum.</p>

  <p>Biraz evvel, kapıdaki çocukları kovan hocanım, gözlüğünün üstünden aksi aksi yüzüme baktı:</p>

  <p>-Kızım, insaniyetine şaştım doğrusu, dedi. Bir de üstelik gülüyorsun.</p>

  <p>Hakkı vardı. Maalesef kendimi tutamayarak gülümsemiştim. Kadıncağız, ona değil, kendi perişanlığıma güldüğümü nereden anlayacaktı?</p>

  <p>Fakat, gülen yalnız ben değilmişim. Uzun boylu, keskin kara gözlü bir genç kadın da kıs kıs gülüyordu. Yanıma yaklaştı. Kulağıma usulcacık:</p>

  <p>-Bilmeyen, bu kadının kocası evlenmiş, üstüne ortak getirmiş sanır. Baygınlık falan değil, vallahi şirretliğinden, dedi.</p>

  <p>Huriye Hanım, yüzünden burnundan sular akarak gözlerini açmıştı. Midesinde barut patlamış gibi gürültü ile geğiriyor, başını iki yana sallayarak:</p>

  <p>-A dostlar, bana neler oldu? Bunca yıldan sonra başıma bu haller gelmeli miydi? diye perde perde sesini yükseltiyordu.</p>

  <p>&ldquo;Bülbülün çektiği dili belasıdır!&rdquo; derler, yine bir münasebetsizlik ettim, hiç lüzum yokken, &ldquo;Biraz iyileştiniz inşallah?&rdquo; diye bir nezaket yapmak istedim. Sen misin hatır soran? Huriye Hanım, öyle bir parlayış parladı ki, anlatamam. Aman neler söylemedi? Hem canına kastetmişim hem de üstelik keyif soruyormuşum. Dünyada bundan büyük yüzsüzlük, arsızlık, terbiyesizlik olamazmış.</p>

  <p>Bir köşeye sinmiş, utancımdan gözlerimi kapatmıştım. Hocalar, Huriye Hanım&rsquo;ı bir türlü yatıştıramıyorlardı. Perde perde sesini yükseltiyor, öyle kelimeler söylüyordu ki, Merkez Rüştiyesi&rsquo;nde değil, en adi bir sokakta bile ağza alınmazdı.</p>

  <p>Ne mal olduğum zaten yüzümden belliymiş. Onun ekmeğini elinden almak için Nezaret&rsquo;te kim bilir, kaç kişiye...</p>

  <p>Köşede, gözlerim kararıyor, vücudum buz gibi donuyor, dişlerim birbirine çarpıyordu. En fenası, öteki hocanımlar da hemen hemen ona hak veriyor gibi vaziyetler alıyorlardı.</p>

  <p>Birdenbire ortadaki masaya bir yumruk indi, bardaklar, sürahiler şangır şangır öttü.</p>

  <p>Bunu yapan, biraz evvel benimle beraber gülen keskin kara gözlü genç kadındı. O, şimdi canavar gibi bir şey olmuştu. Yükseldikçe güzelleşen hırçın bir sesle haykırıyordu:</p>

  <p>-Müdire Hanım, bu nasıl müdirelik? Bu kadının, bir muallimenin namusuna dil uzatmasına nasıl müsaade ediyorsunuz? Neredeyiz? Bir kelime daha söylemesine müsaade edersiniz, onu değil sizi mahkemelerde süründürürüm. Kendini nerede sanıyor bu kadın?...</p>

  <p>Kara gözlü muallime, bu defa da ayağını yere vurarak öteki hocalara çattı:</p>

  <p>-Aferin size arkadaşlar, çok beğendim doğrusu. Mektep içinde bir meslektaşın tahkir edilmesini böyle sırıta sırıta dinliyorsunuz ha?</p>

  <p>Ortaklık, bir dakikada sütliman olmuştu. Huriye Hocanım, yalnız kalacağını anlayınca, yine ayılıp bayılmaya, ağlamaya başladı. Ders vakti galiba gelmişti. Hocalar defterlerini, kitaplarını, dikiş sepetlerini alarak birer birer dağılmaya başladılar.</p>

  <p>Müdire Hanım, &ldquo;Sizi odamda bekliyorum, kızım,&rdquo; diye kapıdan çıktı...</p>

  <p>Biraz sonra, odada beni müdafaa eden arkadaşla yalnız kalmıştım. Ona teşekkür etmeye lüzum görerek:</p>

  <p>-Vah vah!.. Siz de benim için üzüldünüz, dedim.</p>

  <p>O, ehemmiyeti yok, demek ister gibi omuz silkti ve güldü:</p>

  <p>-Mahsus yaptım. Böylelerine ara sıra gözdağı verilmezse olmaz, insanın başına çıkmaya kalkarlar sonra. Ne yaparsınız. Dersten sonra görüşürüz, olmaz mı?</p>

  <p>Müdirenin kapısına kadar gittiğim halde içeri girmeyi bir türlü canım istemedi. Tekrar bu bahsi tazelemek beni iğrendiriyordu. Kollarım düşmüş, çantam ağırlaşmıştı, kimseye görünmeden mektepten çıktım, otele döndüm.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Hacı Kalfa, beni görür görmez, meyus bir tavırla kollarını kaldırdı:</p>

  <p>-Vah hocanım vah, neler gelmiş senin başına? diye söylenmeye başladı.</p>

  <p>Vakayı benden daha iyi biliyordu. Bu kadarcık bir zaman içinde nasıl duymuştu.</p>

  <p>Aman kızım, gözünü dört aç. İstanbul&rsquo;a yazacağız diye sana bir oyun oynamasınlar. Nezaret&rsquo;te tanıdığın varsa hemen mektup yazalım, dedi.</p>

  <p>Beni Nazır&rsquo;a tavsiye eden yaşlıca bir şairden başka kimseyi tanımadığımı söyledim. Hacı Kalfa, onun adını işitir işitmez çocuk gibi sevindi:</p>

  <p>-Vay, o, benim velinimetimdir ayol, dedi. Burada bir zamanlar idadiye müdürü idi. Melek gibi bir insandır. Yaz kızım yaz ve beni seversen benden de selam yaz, de ki: &ldquo;Hacı Kalfa kulun mübarek destlerinden bus'ediyor.&rdquo;</p>

  <p>Zavallı Hacı Kalfa, ikide bir, sakat ayağını sürüye sürüye yukarı çıkıyor. &ldquo;Müddeiumumi Bey, hak onundur, korkmasın. Maarif Müdürü sıkıştırsın, diyor&rdquo; yahut; &ldquo;Belediye mühendisi yarın İstanbul&rsquo;a gidecek. Nezaret&rsquo;e uğramayı vaat etti&rdquo; yolunda havadisler getiriyordu.</p>

  <p>Ne tuhaf memleket! Birkaç saat içinde rezaleti duymayan kalmamıştı. Otelin kahvesinde, hep bundan bahsediliyormuş.</p>

  <p>-Hacı Kalfa, bu ne iş? dedim. Burada herkes herkesi tanıyor?</p>

  <p>İhtiyar adam, ensesini kaşıyarak:</p>

  <p>-Avuç içi kadar yer, dedi. Nerede bulursun o taşına toprağına kurban olduğum İstanbul&rsquo;u. Orada olsa kim kime, dum duma. Buranın dedikodusu boldur. Bunu, böylece bilmiş olasın. Benden sana nasihat; kâmil ol, uslu ol. Öyle çarşıda pazarda yüzü açık gezme. İmdi: (Aman Yarabbî, bu imdi kelimesini ne tuhaf bir eda ile söylüyordu!) Sana bir kısmet de çıkar inşallah. Burada bir hocanım vardı. Arife Hocanım. Ceza Reisi kendisine nikâh etti. Şimdi, bir eli yağda, bir eli balda. Darısı senin başına. Aman güzel diye mi? Ne gezer! iffetli diye, ağırbaşlı diye, imdi dünyada namustan kıymetli şey yoktur insan için.</p>

  <p>Gün geçtikçe, Hacı Kalfa&rsquo;nın bana emniyeti, teveccühü artıyordu. Her gün, evinden ufak tefek eşya, dantel bir bardak örtüsü, işlemeli bir yüz havlusu, resimli hazır yelpaze gibi şeyler getiriyor, odamı süslüyordu.</p>

  <p>Bazen biz konuşurken, aşağıdan, direk gibi bir ses:</p>

  <p>-Hacı Kalfa, ne cehenneme kayboldun yine? diye haykırıyordu.</p>

  <p>Bu Hacı Kalfa&rsquo;nın efendisi, otelin sahibiydi.</p>

  <p>İhtiyar adam, her defasında türkü söyler gibi, makamla yavaş yavaş:</p>

  <p>-Elinin körü, elinin körü. Hacı Kalfalar kaldırsın seni, diye söyleniyor; sonra bağırıyordu:</p>

  <p>-Geldik, geldik, az işimiz var da...</p>

  <p>Otelde, Hacı Kalfa ile beraber, bir ahbabım daha olmuştu: Otuzbeş kırk yaşlarında Manastırlı bir kadıncağız.</p>

  <p>Onunla ahbaplığımızın nasıl başladığını anlatayım: Otele ilk geldiğim akşam, odamda eşyamı yerleştiriyordum. Hafif bir kapı gıcırtısı işittim. Baktım, odaya sarı basma entarili, yeşil krep başörtülü bir kadın giriyor.</p>

  <p>Daha kapıdan girerken: &ldquo;iyisiniz inşallah, safa geldiniz, hanım kızım&rdquo; diye hatır sordu. Düzgünlü zarif yüzü; kireçle delik deşik tıkanmış, harap bir duvarı hatıra getiriyor; rastıklı kaşları, simsiyah dişleri, bu çehreye bir ölü kafası korkunçluğu veriyordu.</p>

  <p>Biraz şaşırarak:</p>

  <p>-Safa bulduk efendim, dedim.</p>

  <p>-Valide hanım nerede?</p>

  <p>-Hangi valide hanım efendim?</p>

  <p>-Hocanım... Siz hocanınım kızı değil misiniz? Kendimi tutamayarak gülmeye başladım:</p>

  <p>-Ben hocanınım kızı değil, kendisiyim efendim. Kadın, yere çömelir gibi yaparak, ellerini dizlerine vurdu:</p>

  <p>-Ay! Hocanım siz misiniz? Hiç de böyle parmak gibi gencecik hocanım görmedim. Ben, sizi yaşlı başlı hocanım sanıyordum.</p>

  <p>-Şimdi böylesi de oluyor efendim.</p>

  <p>-Olur ya, olur ya... Bu dünyada ne olmaz? Biz, ta şu karşıki odacıkta oturuyoruz, çocukları uyuttum, &ldquo;Safa geldin&rdquo; demeye geldim size... Allah eksik etmesin, gündüzleri çoluk çocuk gailesi var. Haçan bu vakit olur, çocuklar uyurlar, bir kasvettir basar beni. Yalnızlık bir Allahü Teâlâ&rsquo;ya muhsustur öyle değil mi hemşireceğim? Efkârlan bre efkârlan; iç sigara, iç sigara, iç sigara. Sabahı ederim. Allah gönderdi sizi hemşireceğim. İki lakırdı eder, açılırız.</p>

  <p>Kadıncağız, bana evvela! &ldquo;Hanım kızım&rdquo; diye hitâb ederken, hoca olduğumu öğrenince, bunu &ldquo;hemşireceğim&rdquo;e çevirmişti.</p>

  <p>Odadaki iskemleyi göstererek:</p>

  <p>-Buyurun, oturun, dedim ve kendim karyolanın kenarına oturarak ayaklarımı salladım. Manastırlı Hanım:</p>

  <p>-Ben iskemlede rahat edemem hemşireceğim, dedi ve tuhaf bir şekilde yere, ayaklarımın dibine oturarak dizlerini büktü, sonra entarisinin cebinden bir teneke tütün kutusu çıkararak kalın sigaralar sarmaya başladı. Bunlardan birini bana ikram etti.</p>

  <p>-Teşekkür ederim, ben içmem efendim, dedim. O:</p>

  <p>-Ben de çokluk içmezdim ya. Gam, kasavet böyle yaptı, dedi.</p>

  <p>Komşum, adamakıllı dertliydi. Manastır&rsquo;da epeyce zengin bir adamın kızıymış. Haline göre bağları, bahçeleri, öküzleri, inekleri, varmış. Babasının kapısında üç beş fukara doyuyormuş. Manastır&rsquo;lı belli başlı beylerinden birçoğu onu istemiş. Fakat cahillik bu ya, o: &ldquo;İlle kılıçlı zabite varacağım&rdquo; diye tutturmuş. Keşke, anası ona yüz sopa vurup o beylerden birine verseymiş. Lâkin, o biçare kadın da başına geleceği ne bilsin! Tutmuş, bir tanecik kızını belindeki kılıçtan başka malı, mülkü olmayan bir mülazıma vermiş, hürriyete kadar şöyle böyle geçinmişler. Komşum 31 Mart&rsquo;ta, Hareket Ordusu&rsquo;yla. İstanbul&rsquo;dan dönen bir ahbaptan, kocasının (B.) de bulunduğunu ve bura yerlilerinden bir kadınla evlendiğini haber almış. Eh, olur ya; şeriatımız dörde kadar izin veriyor. Zavallı komşum biraz ağlayıp sızladıktan sonra üç çocuğunu almış ve buraya gelmiş. Gelgelelim, kocası bu işten hiç memnun olmamış. Vaktiyle yalvara yalvara aldığı karısı, ne ciğerpare evlatçıklarını gözü görüyor, onları tersyüzüne Manastır&rsquo;a çevirmek için ısrar ediyormuş. &ldquo;Bunca senelik karınım. Etme bana bu cefaları&rdquo; diye ayaklarına kapandığı, köpekler gibi yalvardığı halde, bir türlü kendisini de burada alıkoymaya razı edemiyormuş. Bu uzun hikâyeyi dinledikten sonra dayanamadım:</p>

  <p>-A hanımcığım, siz de niçin sizi istemeyen bir insan üstüne bu kadar düşüyorsunuz? O sizi tekmeliyorsa siz de onu tekmelersiniz, olur biter, dedim.</p>

  <p>Manastırlı Hanım, cahilliğime acır gibi, gülümseye gülümseye:</p>

  <p>-A hemşireceğim, gözümü açtım, onu gördüm. Bunca yıl bir yastığa baş koyduk. Kocadan ayrılmak kolay mı? dedi ve sesini titrete titrete:</p>

  <p>&ldquo;Anadan geçilir, yârdan geçilmez&rdquo; diye bir beyit okudu.</p>

  <p>Ben, adeta hiddetle:</p>

  <p>-İnsan, kendini aldatan bir erkeği nasıl sever? Ben, bunu anlamıyorum, dedim.</p>

  <p>O, siyah dişleriyle acı acı sırıtarak:</p>

  <p>-Siz daha pek çocuksunuz, hemşireceğim. Bu acıları çekmemişsiniz, bilmiyorsunuz. Allah yine de bildirmesin, dedi.</p>

  <p>-Ben bir kız biliyorum ki evleneceğine iki gün kala, nişanlısının kendisini başka bir kadınla aldattığını öğrendi, bu fena adamın yüzüğünü başına attı ve yabancı bir memlekete kaçtı.</p>

  <p>-Sonradan pişman olmuştur o kız, hemşireceğim. Acırım ona. Yüreği hasretten göz göz olmuştur. Sen, kurşunla vurulanları hiç işitmedin mi, be hemşireceğim? Bazıları, vurulduklarının fakında bile olamazlar, üç beş adım koşarlar, kaçıp kurtuluyoruz sanırlar. Yara sıcakken acımaz, hemşireceğim. Hele bir kere soğumaya başlasın. Sen bak, seyret o kızcağız nasıl yanıp yakılacak?...</p>

  <p>Hiddetle karyoladan fırladım, deli gibi odanın içinde dolaşmaya başladım. Yağmur pencereleri kamçılıyor, sokaktan boğuk köpek ulumaları geliyordu. Manastırlı komşum, derin bir ah çektikten sonra devam etti:</p>

  <p>-Gurbet ellerindeyim. Kolum, kanadım kırık. Elim ermez, gücüm yetmez. Manastır&rsquo;da olaydım, kocamı iki günde bu aşiftenin elinden kurtarırdım ya.</p>

  <p>Hayretle gözlerimi açarak:</p>

  <p>-Ne yapardınız? dedim.</p>

  <p>-Ortağım, burada kocama basmış büyüyü, basmış büyüyü. Dilini ağzını bağlamış adamcağızın. Lâkin, Manastır büyücüleri daha ustadır. Çok değil, üç mecidiyeyi gözden çıkardım mı, kocamı kadının elinden alırlar, yine bana getirirlerdi.</p>

  <p>Manastırlı Hanım, bana Rumeli büyücüleri hakkında uzun uzadıya tafsilat vermeye başladı:</p>

  <p>Arif Hoca adında bir Arnavut varmış ki, domuz kulağını, birçok ameliyatlarla, bir dürbün haline getirirmiş, bir kadın bu garip dürbünü gözüne koyarak bir kere kocasına baktı mı, erkek ne kadar haşarı oluşa olsun, hemen yola gelirmiş. Çünkü, bütün kadınlar, ona domuz gibi görünürmüş.</p>

  <p>Arif Hoca, bazen bir sabun parasına, bir toplu iğne kaplar ve sabunu okuyup üfledikten sonra toprağa gömermiş. Sabun toprakta eridikçe, insanın düşmanı da oturduğu yerde erir, iğne ipliğe dönermiş.</p>

  <p>Kadıncağız, teneke kutusundan, üst üste sigaralar sarıp içerek buna benzer masallar anlatıyor, büyüler tarif ediyordu.</p>

  <p>Ne boş, ne zavallı lakırdılar! Ya hele, o soğuduktan sonra sızlanmaya başlayan yara masalı! Hiç böyle şey olur mu? Ben, öteki zalim için hiç üzülüyor muyum? Onu hiç aklıma getirdiğim oluyor mu?</p>

  <p>Manastırlı komşumun katmerli düzgünleri, kazan kulplu rastıkları, çökük gözevlerini korkunç bir halka ile saran kuyruklu sürmeleri, bende evvela bir tiksinme hissi uyandırmıştı. Fakat bunların, erkeğini tekrar elde etmek için yapılmış bir hile, bir süs olduğunu öğrenince içim sızladı. Zavallı kadın, diyordu ki:</p>

  <p>-Adamcağızımın gözüne hoş görüneyim diye çocukların boğazından kesip düzgün, rastık, sürme alıyorum, yeni gelin gibi süsleniyorum, ama olmuyor. Dedim ya, büyü.</p>

  <p>O günden beri odamın kapısı ara sıra gıcırdıyor, başımı çevirmeden anlıyorum ki odur.</p>

  <p>-İşin var mı, hemşireciğim? Azıcık geleyim mi?</p>

  <p>Yalnızlıktan o kadar bunalmışım ki, bu ses beni adeta sevindiriyor. Kalemimi bırakarak, ağrıyan parmaklarımı birkaç kere sallıyorum ve komşumun artık ezberlediğim sırnaşık aşkının hikâyesini zevkle dinlemeye hazırlanıyorum.</p>

  <p>Penceremin karşısında dimdik yükselen dağın manzarası ilk günlerde beni eğlendiriyordu. Fakat, ondan da yorulmaya başladım, insan, bu dumanlı yamaçların rüzgârı içinde saçı başı dağınık, etekleri uçarak dolaşmadıkça, yalçın kayalar üstünde, keçi yavruları gibi sıçrayıp eğlenmedikçe neye yarar?</p>

  <p>Nerede o, başımı alıp saatlerce kırlarda dolaştığım, bahçe kenarındaki çitlere değneklerle vurarak, sık yapraklı ağaçları taşlayarak kuş kaldırdığım günler! Halbuki ben, Anadolu&rsquo;yu asıl bunun için istiyordum.</p>

  <p>Küçükten beri resim yapmayı çok severim. Mektepte tam not aldığım hemen tek ders o idi. Köşkte tertemiz oda duvarlarına, mektepte heykellerin mermer kaidelerine, kurşun, yahut boya kalemleriyle yaptığım resimler için ne kadar azar işitmiş, ceza çekmiştim, İstanbul&rsquo;dan gelirken çantama bir alay resim kâğıdı ve boya kalemleri almıştım.</p>

  <p>Oteldeki yalnız günlerimde yazıdan sıkıldıkça resim yapıyordum ve bu, benim için hoş bir teselli oluyordu. Hatta Hacı Kalfa&rsquo;nın da biri karakalem, diğeri suluboya iki resmini yapmaya çalışmıştım.</p>

  <p>Resimlerin ne dereceye kadar benzediğini bilemiyorum. Fakat o, burnunun, gözünün hususiyetlerinden değilse bile, yuvarlak ve çıplak başından, posbıyıklarından, beyaz önlüğünden kendini tanıdı ve ustalığıma hayran oldu.</p>

  <p>Adamcağız üşenmeden çarşı, pazar dolaşıyor, kızına çerçeve işletmek için ucuz atlaslar, kadifeler, ipekler, renkli boncuklar satın alıyordu.</p>

  <p>Nihayet, fazla sıkıldığımı görerek beni evine davet etti. Hacı Kalfa, karısının tutumluluğu sayesinde kutu gibi bir ev yaptırmış, boş zamanlarında çocuklarının yardımıyla, bunu yeşile boyamıştı.</p>

  <p>Ev, derin bir uçurumun kenarında. Uçurum, o kadar derin ki bahçenin sarmaşıklarla örtülü parmaklığına kollarınızı dolayıp aşağı baktığınız zaman başınıza bir dönme geliyor.</p>

  <p>Bu bahçede Hacı Kalfa&rsquo;nın ailesiyle beraber ne tatlı birkaç saat geçirdim!</p>

  <p>Nevrik Hanım, Samatyalıymış. Kocası gibi kaba saba, fakat iyi ruhlu, saf bir kadıncağız. Beni görünce &ldquo;İstanbul kokuyorsunuz, küçükhanım&rdquo; diye boynuma sarılmaktan kendini alamadı, İstanbul&rsquo;un adı anıldıkça gözleri yaşarıyor kocaman göğsü derin hasret nefesleriyle kalaycı körüğü gibi kabarıp iniyor.</p>

  <p>Hacı Kalfa&rsquo;nın on iki yaşlarında bir oğlu, on dört yaşlarında bir kızı var. Kızın adı Hayganuş. Pancar renginde, kara kırmızı yanakları, suçiçeği çıkıyormuş gibi iri sivilcelerle dolu, kalın kaşlı, mahcup ve beceriksiz bir ermeni kızı.</p>

  <p>Murat, etli butlu ablasının tersine, çiroz gibi kuru, renksiz, bücür bir çocuk.</p>

  <p>Hacı Kalfa, okur yazar bir adam değilmiş ama, ilmin kıymetini takdir edermiş, insan her şeyi bilmeliymiş. Sırasına göre yankesicilik bile lâzım olurmuş. Mirat, iki sene Ermeni mektebine gitmiş, iki seneden beri de Osmanlı mektebinde okuyormuş.</p>

  <p>Hacı Kalfa&rsquo;nın programına göre bu çocuk, iki senede bir mektep değiştirecek, yirmi yaşına kadar sıra ile Fransızca, Almanca, İngilizce, İtalyancayı mükemmel öğrenerek tam bir adam olacakmış. Tabii, bu solucan gibi sıpsıska çocuk o zamana kadar bu yükün altında ezilip ölmezse!</p>

  <p>Hacı Kalfa, bir gün oğlundan bahsederken dedi ki:</p>

  <p>-Mirat&rsquo;ın adına dikkat etmişsindir. Ne arifane isimdir o, bulmak için bir hafta kafa patlattım, iki lisana da uyar. Ermenice Mirat, Osmanlıca Murat.</p>

  <p>Sonra fevkalâde zekice bir şey söyleyeceğine işaret olmak üzere gözlerinden birini kırparak ilave etti:</p>

  <p>-Mirat, namünasip bir halt yiyip, beni kızdırdığı zaman ben de ona, sen, ne Mirat&rsquo;sın, ne Murat; ancak bir meretsin, derim.</p>

  <p>İhtiyar Ermeninin bu hiddet sahnelerinden biri de, benim evlerinde bulunduğum zamana tesadüf etti. Görülecek şeydi! Çocuğun kabahati, anasının pişirdiği bir yemeği beğenmemiş olmaktı.</p>

  <p>Hacı Kalfa, onu adeta darbımeseller ve beyitlerle azarlıyordu:</p>

  <p>-Hele şu miskine bak. Bacak kadar boyu var, türlü türlü huyu var. Dilenciye hıyar verdilerse beğenmemiştir, eğridir diye sokağa atmış. Eşek hoşaftan ne anlar? İhtarlarımı semî itibar kulağına sok. Yoksa, tekdirât ile uslanmayanın hakkı kötektir. Sen kim oluyorsun ki Allah&rsquo;ın verdiği ekmek ve nimeti beğenmiyorsun?!.. Sen seni bil sen seni. Sen seni bilmez isen. Patlatırlar enseni.</p>

  <p>Hayganuş&rsquo;a gelince, kız olmasına rağmen onun tahsiline de Mirat&rsquo;ınkinden daha az ehemmiyet veriliyor değildi.</p>

  <p>Hayganuş, Ermeni Katolik mektebine gidiyordu. Hacı Kalfa bir gün, komşularından inmeli bir ihtiyarla siyah şalvarlı bir dudu karşısında kızını sıkı bir imtihandan geçirmemi istedi.</p>

  <p>Dünyada bundan daha gülünç manzara olmazdı... Hacı Kalfa, kızcağızın kitaplarını, defterlerini zorla dizlerimin üzerine koyuyor:</p>

  <p>-Haydi bakalım Hayganuş, hocanıma karşı yüzümü kara çıkarırsan yedirdiğim ekmek burnundan gelsin, diyordu.</p>

  <p>Bir iki zarp, taksim ameliyesinden sonra resimli bir &ldquo;Peygamberler Tarihi&rdquo; açtım, İsa ve vaftize dair bir parça tesadüf etti. Kızcağız, vaftizi anlatırken saçma sapan bir şeyler söyledi. Mektepten kulağım dolu olduğu için tashih ettim, vaftize dair bazı sade malumat verdim.</p>

  <p>Hacı Kalfa, beni dinlerken gözleri büyümüş, başında saç olmadığı için kaşlarının kılları dimdik olmuştu. Hıristiyanlık hakkındaki bilgilerim ona bir mucize kadar yüksek görünüyor:&rdquo; Bu ne iştir ki! Bir Müslüman muhadderat benim dinimi papazlardan iyi biliyor. Ben, seni şöyle böyle bir hanım sandımdı, anladın mı? Meğerki, sen hakikat eli öpülecek bir ulema imişsin,&rdquo; diye istavroz çıkarıyordu.</p>

  <p>Yerinden kıpırdanması, iskeleden mavna kalkması gibi zorlu bir iş olan şişman karısını ensesinden tuttu, bana doğru getirerek: &ldquo;Şu çocuğu benim tarafımdan, ta alnının ortasından öp, anladın mı?&rdquo; diye üstüme attı.</p>

  <p>Zavallı Hacı Kalfa, kendini erkekten sandığı için bu vazifeyi karısına yaptırmıştı.</p>

  <p>İhtiyar odabaşı, o günden sonra önüne gelene benden, benim derin ilmimden bahse başlamış. Öyle ki, otele girip çıktığım zaman kahvedeki işsizler beni görmek için suratlarını camlara yapıştırıyorlardı.</p>

  <p>Ben: &ldquo;Hacı Kalfa, Allah aşkına vazgeç. Böyle şeylere lüzum var mı?&rdquo; diye kızıp söylendikçe, o adeta, isyan ediyor: &ldquo;Mahsus söylüyorum. Hani sanki, büyüklerin kulaklarına gitsin de, sana ettiklerinden utansınlar gibilerinden&rdquo; diyordu.</p>

  <p>Hacı Kalfa&rsquo;nın ailesiyle tanışmak, bana başka bir cihetten de kârlı oldu. Samatyalı Madam, gayet güzel reçel ve şekerlemeler yapmasını biliyordu. Benim &ldquo;Peygamberler Tarihi&rdquo; hakkındaki bilgilerimden, her halde, çok daha hayırlı bir ilim.</p>

  <p>Kendisinden hem kolay, hem ucuz reçel tarifleri aldım ve Gülmisal Kalfa&rsquo;nın yemeklerini yazdığım deftere özene bezene not ettim. Bundan sonra, bizim oburluğumuzla kim meşgul olmayı hatırına getirecek?</p>

  <p>İnşallah işlerim yoluna girsin, benim de başımı sokacak küçücük bir evim olsun, kendim için bir reçel dolabı yapacağım. Hacı Kalfa&rsquo;nın evindeki gibi, raflarımı oymalı uçurtma kâğıtlarıyla süsleyeceğim; bu raflara yakutlar, kehribarlar, sedefler gibi parlayacak renk renk kavanozlar dizeceğim. Ne âlâ, bunları, her aklıma geldikçe yemek için kimseden izin istemek, yahut büfe hırsızlığı etmek mecburiyeti de yok. Allah vere de hasta olmasam.</p>

  <p>Evet, al, sarı, beyaz, reçel kavanozları. Aralarında sadece yeşil yok. Artık aklıma bile getirmediğim Kâmran&rsquo;ın o kadar nefret ettiğim gözleri, beni yeşil renge garez ettirdi.</p>

  <p>Şimdi gayet iyi hatırlıyorum. Kâmran, ben evvelden de, senden şimdiki kadar nefret etmediğim zamanlarda da gözlerine garezdim. Bu garez başladığı zaman, daha on iki yaşımda yoktum. Kendin de, elbette unutmamışsındır. ikide bir avuçlarıma toz doldurarak yüzüne serperdim. Bu, yalnız bir çocuk yaramazlığı mıydı acaba? Hayır, güneş işlemiş yosunlu denizler gibi içlerinde hileli hareler dolaşan gözlerini acıtmak içindi.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Yine sapıttım. Halbuki maksadım sadece bugünün vakalarını kaydetmekti.</p>

  <p>Nerede kalmıştım? Evet Hacı Kalfa benim günlerden beri ilk defa açan güneşten doğan neşemi bir yerden iyi bir havadis öğrendiğime vermiş ve beni sıkıştırmaya başlamıştı. Kendime ait bir haberin ondan evvel benim kulağıma gelmesi mümkün mü? Neredeyse acıktığımı ve uykum geldiğini bile bu garip otel odacısından öğreneceğim!</p>

  <p>Hacı Kalfa:</p>

  <p>-Hele nazlanma söyle. Böyle fıkır fıkır gülüşün boş değil. Sen Allah bilir iyi bir şey işittin? diyordu.</p>

  <p>Ondan daha kulağı delik görünmek, nedense izzetinefsimi okşuyor, yarı şaka, yarı ciddi bir tavırla manalı manalı gülüyor, göz kırpıyordum:</p>

  <p>-Kim bilir belki söylenmemesi lâzım gelen bir sırdır. Güneş, o kadar güzeldi ki, kaybolmak tehlikesini göze alarak otelin biraz ilerisindeki köprüyü geçtim, karşıma çıkan dik bir yokuşa vurdum, sonra, bir çayır, bir ağaçlık ve ikinci bir köprüden geçtim. Daha da dolaşacaktım, fakat kaybolmaktan daha büyük bir tehlike baş gösterdi. Babayani çarşafıma, sımsıkı kapalı peçeme rağmen kılıksız birtakım erkekler peşime takılmaya, söz atmaya başlamışlardı.</p>

  <p>Hacı Kalfa&rsquo;nın nasihatlerini hatırlayarak korktum ve tekrar tersyüzü geri döndüm.</p>

  <p>Maarif Müdürlüğü&rsquo;nde kuşaklı başkâtibin: &ldquo;Hâlâ İstanbul&rsquo;dan bir ses seda yok, hemşire hanım&rdquo; cevabıyla karşılaşacağıma emindim. Fakat, sokağa çıkmışken bir kere oraya da uğramak zaruriydi.</p>

  <p>Müdürün hademesi merdivende beni görünce: &ldquo;İsabet ki, geldin hocanım,&rdquo; dedi. Ben de seni arıyordum, birazdan otele gelecektim.&rdquo;</p>

  <p>Bey dediği Maarif Müdürü idi. Hayret! O, yine kırmızı çuha kaplı yazıhanesinin önünde, ebedi yorgunluğunu dinlendirir gibi elini, kolunu salıvermiş, yakasını gevşetmiş, gözleri yarı kapalı düşünüyordu.</p>

  <p>Beni görünce, esnedi, gerindi ve tane tane söylemeye başladı:</p>

  <p>-Hanım kızım, Nezâret-i Celile&rsquo;den henüz bir cevap almış değiliz. Ne irade buyurulacağını kestiremiyorum. Ancak, Huriye Hanım kıdemli bir muallime olduğu için sanırım ki onu iltizam ederler. Aksi bir cevap geldiği takdirde müşkül mevkide kalacaksınız. Aklıma bir çare-i tesviye geldi. Buraya bir, iki saat mesafede bir &ldquo;Zeyniler&rdquo; nahiyesi var. Havası, suyu güzel, menâzır-ı tabiiyesi ferahfeza, ahalisi haluk ve müstakim, cennet gibi bir yer. Orada bir Vakıf Mektebi vardı. Geçen sene, bir hayli fedakârlıkla tamir ve tecdit ettik. Birçok levazım-ı tedrisiye ve ikmal-i nevakısına muvaffak olduk. Mektebin içinde muallimlerin ikametine mahsus daire de var. Şimdi bir genç muallimimizin himmet ve fedakârlığına muhtacız. Gönül ister ki, oraya sizin gibi güzide bir hanım gitsin. Cidden iyi bir yer. Hem de aynı zamanda ecirli bir hizmet-i vataniye olur. Gerçi, maaşı sizin burada alacağınız maaştan noksan. Fakat buna mukabil, et, süt, yumurta vesaire fiyatları, buradakiyle nispet kabul etmeyecek kadar ucuz. İsterseniz bol para da biriktirebilirsiniz. Mamafih, ilk fırsatta maaşınıza zam yaparak bugünkü miktara iblâğ ederim. O takdirde buradaki İdadi Müdürlüğü&rsquo;nden daha kârlı bir vaziyete gelirsiniz.</p>

  <p>Bu teklif karşısında ne söyleyeceğimi bilmeyerek susuyordum.</p>

  <p>Maarif Müdürü devam etti:</p>

  <p>-Mektepte ihtiyar bir hatun var. Hem derslere devam ediyor, hem mektebin hizmetlerini görüyor. Kendi halinde, namazında, niyazında bir kadıncağız. Yalnız, yeni tedris usullerine vâkıf değil. Gayri, siz onu da çeker çevirirsiniz. Maa-haza, Zeyniler&rsquo;i beğenmeyecek olursanız bana iki satır bir şey yazarsınız, derhal sizi buraya münasip bir yere alırım. Hoş, siz orayı gördükten sonra merkeze tayin edilseniz de &ldquo;istemem&rdquo; diye ayak direyeceksiniz ya.</p>

  <p>Hava güzel, manzara güzel, yiyecek içecek ucuz, ahalisi iyi. Şöyle böyle İsviçre köyleri gibi bir şey. insan, Allah&rsquo;tan daha ne ister?</p>

  <p>Gözümün önüne güneşli yollar, bahçeler, dereler, ormanlar geliyor, yüreğim şiddetle çarpıyordu.</p>

  <p>Bununla beraber, birdenbire &ldquo;evet&rdquo; demeye cesaret edemedim. Hiç olmazsa bu işi Hacı Kalfa&rsquo;ya bir kere danışmalıydım.</p>

  <p>-Şimdi müsaade buyurunuz, iki saat sonra gelir, cevabımı veririm efendim.</p>

  <p>Müdür Bey biraz canlanır gibi oldu:</p>

  <p>-Aman kızım, bu iş müstacel. Başka talipleri de var, elden kaçırırsan karışmam sonra.</p>

  <p>-O halde, yalnız bir saat beyefendi, dedim.</p>

  <p>Maarif Müdürü&rsquo;nün yanından çıkınca, sofada ortağım Huriye Hanım&rsquo;la burun buruna gelmeyeyim mi? B.&rsquo;de bizim ismimizi, iki ortaklar koyduklarını birkaç gün evvel, yine Hacı Kalfa&rsquo;dan öğrenmiştim. Bu kadın gözümü o kadar yıldırmıştı ki, yüzünü görünce korktum, görmezliğe geldim ve acele acele oradan sıvışmak istedim. Fakat yolumu kesti, şımarık bir dilenci gibi çarşafımın ucunu tutarak benimle konuşmaya başladı:</p>

  <p>-Hanımefendi kızım, geçenlerde size karşı bir terbiyesizlik ettim. Allah aşkına kusuruma bakmayınız. Sinir hali, pek fazla müteessirim de... Ah kızım, benim neler çektiğimi bilseniz, halime acırsınız. Ne olur terbiyesizliğimi affedin.</p>

  <p>Ben korkarak:</p>

  <p>-Ziyanı yok efendim, dedim ve geçmek istedim.</p>

  <p>Fakat nedense o, yakamı bırakmamaya karar vermişti. Evvela halinden şikâyet etti, başındaki beş canın sokak ortasında kalacağını ve dileneceğini anlattı.</p>

  <p>Huriye Hanım gittikçe coşuyor, perde perde sesini yükselterek iğrenç bir tarzda yalvarıyordu. Ne söyleyeceğimi, ne yapacağımı şaşırmıştım.</p>

  <p>Daha fenası, bu garip komedyayı gören yanımıza geliyor, etrafımızda kalem odacılarından, kâtiplerden, kahve, şerbet taşıyan peştemallı esnaf çıraklarından bir daire çevriliyordu.</p>

  <p>Yüzüm, ellerim ateş gibi kesilmişti. Utancımdan yerlere giriyordum.</p>

  <p>Bu defa, ben yalvarmaya başladım:</p>

  <p>-Rica ederim hocanım, yavaş konuşun. Herkes bize bakıyor.</p>

  <p>Fakat o, inadına kâmeti artırdı. Şimdi adeta saçlarını yolarak, yakasının düğmelerini kopararak ağlıyor, ellerimi dizlerimi öpmeye kalkıyordu.</p>

  <p>Etrafımızdaki kalabalığın gittikçe büyümekte olduğunu dehşetle gördüm. Hani İstanbul&rsquo;da sokak ortasında diş çeken, leke sabunu, nasır ilacı satan yaygaracı esnafın etrafına nasıl üşüşürler, biz de öyle bir kalabalığın ortasında kalmıştık.</p>

  <p>Etraftan: &ldquo;Yazıktır zavallıya, ağlatma fukarayı küçükhanım,&rdquo; yolunda sözler de işitilmeye başlamıştı. Birdenbire omuz başımda peyda olan yeşil sarıklı, ak sakallı, iri yarı bir hoca, doğrudan doğruya bana hitâb etti:</p>

  <p>-Kızım, yaşlılara hürmet ve muavenet bir vazife-i diniye ve insaniyedir. Gel, şu hatunun rızkına mani olma. Allah&rsquo;ı da, Peygamber&rsquo;i de hoşnut etmiş olursun. Cenab-ı Hak rezzâk-ı âlemdir. Elbet, sana da garip hazinesinden başka bir kapı açar, dedi.</p>

  <p>Çarşafımın içinde bir yandan titriyor, bir yandan buram buram ter döküyordum. Durmadan elindeki maşayı şakırdatan bir kahveci çırağı öteden:</p>

  <p>-Öyledir öyle, diye bağırdı. Sen evvel Allah nerede olsa ekmeğini çıkarırsın!</p>

  <p>Kalabalığın bir kısmı kahkahalarla gülmeye başlamıştı. Bu esnada kırmızı kuşaklı kâtip de sahnede göründü. Kahveciyi yakasından yakalayıp hemen merdivenlerden atarak:</p>

  <p>-Ahlâksız herif, şimdi senin ağzını yırtarım, diye bağırdı.</p>

  <p>Niçin gülmüşlerdi? Kahvecinin söylediği, Hoca Efendi&rsquo;nin söylediğinden başka bir şey değildi ki!</p>

  <p>Huriye Hanım, öyle ağladı, rezalet o kadar büyüdü ki, bu maskara vaziyetten kurtulmak için canımı isteseler verirdim. Nihayet:</p>

  <p>-Peki, peki, nasıl isterseniz öyle olsun. Fakat, Allah aşkınıza yakamı bırakınız, dedim ve yere kapanarak öpmeye çalıştığı dizlerimi zorla kurtardım ve Maarif Müdürü&rsquo;nün odasına döndüm.</p>

  <p>Biraz sonra bana Merkez Rüştiyesi&rsquo;ndeki derslerimden kendi arzumla istifa ettiğime ve Zeyniler mektebi muallimliğine talip olduğuma dair bir kâğıt imzalattılar.</p>

  <p>Bir saate kalmadan bütün muamele bitmiş, o yerinden kımıldamaya üşenen Maarif Müdürü araba ile valinin konağına giderek emrimi imzalatmıştı.</p>

  <p>Bazen aylar ayı masadan masaya süren muameleler istedikleri zaman öyle kolay çıkıyor ki...</p>

  <p>Otele döndüğüm zaman Hacı Kalfa, beni kapıda karşıladı, hem sitemli, hem memnun bir tavırla:</p>

  <p>-Sen sakladın da ben öğrenmedim mi sanki? Allah mübarek etsin, dedi.</p>

  <p>-Neyi öğrendin?</p>

  <p>-Emrinin geldiğini canım...</p>

  <p>-Ne emri Hacı Kalfa?</p>

  <p>-Canım Merkez Rüştiyesi&rsquo;nde seni alıkoymuşlar. Huriye Hanım&rsquo;ın pasaportunu eline vermişler.</p>

  <p>-Yanlış, Hacı Kalfa. Ben şimdi Maarif Müdürü&rsquo;nün yanından geliyorum. Öyle bir şey yok.</p>

  <p>İhtiyar adam, şüpheli şüpheli yüzüme baktı:</p>

  <p>-Hayır, emir dün akşam gelmiş, iyi bir yerden işittim.</p>

  <p>Demek ki, Müdür, senden sakladı. Bu işte bir oyunbazlık var mı dersin? Anlat, hele anlat.</p>

  <p>Hacı Kalfa&rsquo;nın saf vesvesesiyle alay ederek bir nefeste vakayı anlattım ve çantamdan emrimi çıkararak elimde salladım:</p>

  <p>-Yaşadık Hacı Kalfa! İsviçre gibi bir yere gidiyoruz. Hacı Kalfa beni dinlerken iri burnu horoz ibiği gibi kızarıyordu. Ellerini birbirine vurarak dövünmeye başladı:</p>

  <p>-Ne ettin behey cahil çocuk, ne ettin? En sonunda seni tongaya bastırdılar ha! Hemen git, Müdüre baltayı as! Tekrar omuzlarımı silktim:</p>

  <p>-Değmez Hacı Kalfacığım. Sen üzülme o kadar. Sonra hasta olursan ne yaparız?</p>

  <p>Adamcağızın benim hesabıma kızmakta, telaş etmekte hakkı varmış. Akşama doğru iş bütün tafsilatıyla anlaşıldı. Maarif Müdürü, Huriye Hanım&rsquo;ı tutuyormuş. Nezarete yazdığı tezkerede onun daha kıdemli bir muallim olduğunu ileri sürerek benim başka bir yere kaldırılmamı istemiş. Fakat, Nezaret, nedense beni bırakıp ortağımı ileride açılacak başka bir yere göndermeyi muvafık görmüş.</p>

  <p>Dün akşam gelen emir üzerine Maarif Müdürü, Rüştiye Müdiresi ve galiba Huriye Hanım&rsquo;ın Rumeli&rsquo;den hemşehrisi olan Muhasebe Müdürü geç vakit bir toplantı yapmışlar, beni bir köye atıp yerime Huriye Hanım&rsquo;ı alıkoymak için plan tertip etmişler.</p>

  <p>Huriye Hanım&rsquo;ın Maarif Müdürlüğü koridorunda benimle karşılaşması evvelden hazırlanmış bir şeymiş. Hatta o ak sakallı hocayı bile, mahsus getirmişler.</p>

  <p>Maarif Müdürü&rsquo;nün sözleri üzerine şık bir Avrupa köyü gibi görmeye başladığım Zeyniler&rsquo;e gelince, dağlar arasında kuş uçmaz, kervan geçmez bir yermiş! Bir seneden beri boş olduğu halde en düşkün muallimler bile oraya gitmeye yanaşmıyorlarmış.</p>

  <p>Ben bunları öğrendikçe şaşırıyor, saçlı sakallı bir büyük memurun, bu kadar sefaletle beni aldatmasını bir türlü aklıma sığdıramıyordum.</p>

  <p>Hacı Kalfa, sinirli bir tavırla başını iki yana sallıyor:</p>

  <p>-Sen bilmezsin o uyur yılanı, diyordu, uyur uyur da sonra adama öyle bir vurur ki, nereden geldiğini fark edemezsin, anladın mı efendim?</p>

  <p>-Adam sen de! İnsanı en yakın akrabaları kalpsizce vurduktan sonra yabancılar vurmuş ne çıkar? Ben, o Zeyniler&rsquo;de de mesut olmasını bileceğim. Gönüller şen olsun!</p>

  <p><span class="t14">Zeyniler, 28 Ekim</span></p>

  <p>Bugün, akşama doğru bir Çeçen arabasıyla Zeyniler&rsquo;e geldim. Maarif Müdürü, galiba yolları şimendifer yürüyüşüne göre ölçüyor. Çünkü: &ldquo;Nihayet iki saat&rdquo; dediği yol tam sabahın onundan geceye kadar sürdü. Ne yapsın mübarek adamcağız! Kabahat kendisinin değil, kâh dağ yamaçlarına tırmanan, kâh kurumuş sel çukurlarına inen Zeyniler yoluna dişli şimendifer yaptıramamış olanların.</p>

  <p>Hacı Kalfa&rsquo;nın ailesi, beni şehirden yarım saat uzaktaki bir çeşme başına kadar selametlemeye geldi. Bütün aile, bir düğüne, daha doğrusu bir cenaze alayına gider gibi giyinmişti.</p>

  <p>Arabanın hazır olduğunu haber vermeye geldiği vakit, az kaldı Hacı Kalfa&rsquo;yı tanıyamıyordum. Beyaz peştemalını, taşlıklar, sofalar ve merdivenlerde, kendine göre bir ahenkle sürüdüğü şıp şıp terliklerini çıkarmış, arkasına soluk çuhadan yakası kapalı uzun bir ceket, ayaklarına imam galoşları giymişti. Aziziye biçiminde kocaman bir kırmızı fes, saçsız başını kulaklarına kadar örtüyordu. Samatyalı Madam&rsquo;la Hayganuş&rsquo;un ve Mirat&rsquo;ın tuvaletleri de onunkinden aşağı değildi.</p>

  <p>İçinde çok acı saatler geçirmiş olmama rağmen küçük odamdan adeta hüzünle ayrıldım. Mektepte bize bir şiir ezberletmişlerdi. İnsan, yaşadığı yerlerde beraber bulunduğu insanlara görünmez ince tellerle bağlanırmış; ayrılık vaktinde bu bağlar gerilmeye, kopan keman telleri gibi acı sesler çıkarmaya başlar, hep birinin gönlümüzden kopup ayrılması, bir ayrı sızı uyandırırmış. Bunu yazan şair ne kadar haklıymış!</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Bir tesadüf eseri olarak Manastırlı komşum da, benimle aynı günde B.&rsquo;den ayrıldı. Fakat o, herhalde benden çok daha acınacak bir vaziyette olarak...</p>

  <p>Dün gece, çantamı hazırladıktan sonra yatmıştım... Uykumun arasında iri iri konuşma sesleri işitiyor, fakat bir türlü kendimi açamıyordum.</p>

  <p>Birdenbire korkunç bir gürültüyle yataktan fırladım. Sofada bir şeyler yıkılıp devriliyor, gecenin sessizliği içinde çocuk feryatları, boğuk hırıltılar, sille tokat seslerine karışıyordu. Uyku sersemliğiyle ilk aklıma gelen şey yangın oldu. Fakat yangına uğrayanlar herhalde birbirlerini dövmezlerdi.</p>

  <p>Dağınık saçlarım, çıplak ayaklarımla odadan fırladım ve feci bir dayak vakasıyla karşılaştım. Dev yapılı, palabıyık bir zabit, Manastırlı komşumu yerden yere sürüyor, çizmeleriyle çiğniyordu.</p>

  <p>Çocuklar, bir ağızdan, &ldquo;Anamız... Babam anamızı öldürüyor!&rdquo; diye haykırıyorlardı.</p>

  <p>Zavallı kadın her tekmeden, yılan gibi ıslık çalarak inen her kamçıdan sonra inleyerek tahtaların üzerine yuvarlanıyor, fakat inanılmaz bir kuvvetle yine yerinden kalkarak zabitin dizlerine tırmanıyordu: &ldquo;Kulun kurbanın olayım efendiciğim, öldür beni, lâkin bırakma, boşama!...&rdquo;</p>

  <p>Yarı çıplak olduğum için tekrar odama girmiştim. Zaten öyle olmasa da elimden ne gelirdi?</p>

  <p>Alt katta yatanlar da uyanmış olacaklardı. Aşağı sofadan ayak patırtıları, anlaşılmaz sesler geliyordu.</p>

  <p>Sofanın tavanında bir aydınlık gezinmeye başlamıştı. Merdiven aralığında Hacı Kalfa&rsquo;nın çıplak başı parladı. Adamcağız, gürültüyü işiterek uyanmış, bir teneke lamba yakalayarak don gömlek dışarı fırlamıştı.</p>

  <p>İhtiyar odacı: &ldquo;Ne ayıptır, ne rezalettir, otelde bu olur mu?!&rdquo; diye bağırarak aralarına girmek istedi. Fakat zabit, Hacı Kalfa&rsquo;nın karnına çizmeli ayağıyla öyle bir tekme savurdu ki, biçare adeta kocaman bir futbol topu gibi havaya fırladı ye aralık kapıdan sırtüstü odama yuvarlanarak çıplak bacakları havaya kalktı. Bereket versin ben, atik davranmış kollarımla adamcağızın kafasını yakalamıştım. Yoksa, çıplak kafa, kocaman bir balkabağı gibi tahtalara çarpıp patlayacaktı.</p>

  <p>Uyku sersemliği, korku, şaşkınlık, sonra Hacı Kalfa&rsquo;nın hali hep bir araya gelmiş, fena halde sinirlerimi bozmuştu.</p>

  <p>İhtiyar adam: &ldquo;Vay aman! Vay aman! Hay nalçasına tükürdüğüm katırı!&rdquo; diye söylenerek ayağa kalkıyordu.</p>

  <p>Fakat bu sefer ben, karyolamın üstüne düşmüştüm. Ömrümde başıma gelmemiş bir kahkaha krizi içinde bunalıyor, tıkanıyor, ellerimle yorganları burarak kıvranıyordum. Artık dışarıda ne olup ne bittiğini anlayacak halde değildim.</p>

  <p>Sesler, gürültüler tamamıyla kesilip otel sükûnuna dönünceye kadar kendime gelemedim.</p>

  <p>Vakayı sonradan bana anlattılar:</p>

  <p>Manastırlı Hanım&rsquo;ın, arsız muhabbeti, nihayet kocasının canına yetmiş, zabit, ne pahasına olursa olsun kadını çocuklarıyla beraber memlekete göndermeye karar vermiş. Bu gece, biletlerin alınmış olduğunu, ertesi sabah erkenden hazır bulunmasını söylemeye gelmiş.</p>

  <p>Manastırlı Hanım, kolay kolay onun yakasını bırakmaya razı olur mu? Tabii yalvarmaya, sırnaşmaya başlamış. Aralarında kimbilir ne gibi sözler ve sahneler geçtikten sonra bu korkunç dayak faslı başlamış.</p>

  <p>Belki iki saat sonra, tekrar uyumaya hazırlandığım sırada Hacı Kalfa, hafifçe kapıma vurdu: &ldquo;Bak bakasın, hocanım, otelde başka kadın yok. Fakir hatuncağız bayılıp duruyor. Salt gülmek olmaz. Gel dinini seversen şuna biraz bak. Adımız erkeğe çıkmış diye yanına giremiyorum. Sonra ölür, mölür de başımız derde girer he!&rdquo; dedi.</p>

  <p>Kapı aralığında Hacı Kalfa&rsquo;nın yüzünü görünce beni tekrar bir gülme aldı: &ldquo;Geçmiş olsun!&rdquo; demek istiyordum, fakat bir türlü kelimeler ağzımdan çıkmıyordu.</p>

  <p>Hacı Kalfa, dargın dargın yüzüme baktı; yarı mahcup bir eda ile başını sallayarak:</p>

  <p>&ldquo;Gülürsün! Salt kıkır kıkır gülürsün. Ha çapkın seni! Şuna bak hele!&rdquo; dedi.</p>

  <p>&ldquo;Gülüyorsun&rdquo; kelimesini &ldquo;gülürsün&rdquo; diye o kadar tuhaf söylüyordu ki, şimdi bile gülmekten kendimi alamıyorum. Hemen bir saatten fazla dertli komşumla uğraştım. Zavallının vücudu yara bere içindeydi, ikide bir bayılıyor, gözlerinin siyahı kaybolarak çenesi kilitleniyordu.</p>

  <p>Bir baygınla uğraşmak, ilk defa başıma gelen şey. Ne yapmak lâzım geleceğini kestiremiyordum. Fakat iş başa düşünce, insana öyle gayret geliyor ki...</p>

  <p>Bu, her biri en aşağı beş dakika süren bayılmalarda kadıncağızın kollarını, vücudunu ovuşturuyor, kızına sürahiden su döktürerek ıslatıyordum. Alnı, yanakları, dudakları birkaç yerinden çatlamıştı. Bu çizgilerden ince ince sızan kanlar düzgünlere, sürmelere karışıyor, kirli bir siyahlık alarak çenesine, göğsüne sızıyordu. Yarabbî, ne çok boya varmış bu yüzde!... O kadar su döktüğüm halde, bir türlü bitip tükenmiyordu.</p>

  <p>O sabah, uyandığım vakit, karşı odayı boş buldum. Zabit, erkenden onu, çocuklarıyla beraber bir arabaya atarak götürmüş, komşum gitmeden beni görmek, helallik dilemek istemiş, fakat gece, onun yüzünden uykusuz kaldığımı bildiği için uyandırmaya kıyamamış. Hacı Kalfa&rsquo;ya selam bırakmış ve tekrar gözlerimden öpmüş.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Arabada, gözüm Hacı Kalfa&rsquo;nın yüzüne rastladıkça gülüyordum. O, bu yersiz neşenin sebebini anlıyor, dargın bir gülümsemeyle başını sallayarak:</p>

  <p>-Gülürsün he! Hâlâ kıkır kıkır gülürsün he! diye bana çıkışıyordu.</p>

  <p>Sonra, akşamki tekmenin dehşetinden bahsederek: &ldquo;Tabanına tükürdüğümün katırı, anladın mı efendim, bir tepti beni, karnımın içini karmakarışık etmiştir. Mirat, benden sana baba nasihati: Sen sen ol, karı koca arasına gireyim deme. Karı koca ipektir, araya giren köpektir,&rdquo; diyordu.</p>

  <p>Bütün aile, küçücük arabanın içinde üst üste, şehrin dışındaki bir çeşme başına kadar gelmiştik.</p>

  <p>Ayrılık yeri burasıydı. Hacı Kalfa, iki tıpalı şişeye hazırlamış olduğu sularını çeşmeden tazeledi ve ihtiyar arabacıma uzun uzadıya tembihler verdi. Samatyalı Madam, gözleri dolu dolu, bir gün evvelden benim için yaptığı, çörekleri sepetime doldurdu.</p>

  <p>Bana karşı tamamiyle lakayt olduğunu zannettiğin vahşi Hayganuş, bir yerini incitmiş gibi birdenbire ağlamaya başladı.</p>

  <p>Hem de ne ağlayış! Kulağımda iki inci küpe vardı. Onları çıkararak Hayganuş&rsquo;un kulağına taktım.</p>

  <p>Hacı Kalfa, hediye için adeta mahcup oluyor: &ldquo;Yoo, hocanım, hediye dediğin para edecek şey olmamalı. Bunlar kıymetli inciler,&rdquo; diyordu.</p>

  <p>Yine hafifçe güldüm. Kızının benim için döktüğü inciler yanında iki paralık kıymeti olmadığını nasıl anlatırsın bu saf adamcağıza!</p>

  <p>Hacı Kalfa, beni tekrar arabaya bindirdikten sonra, derin derin içini çekti, elini göğsüne vurarak: &ldquo;Tövbe olsun, hani şu ayrılık bana akşamki tekmeden ağır geldi doğrusu!&rdquo; dedi.</p>

  <p>Geceki hengâmeyi hatırlatan bu sözler beni bir kere daha güldürdü. Araba yürümeye başlamıştı. O hâlâ arkamdan parmağını sallıyor: &ldquo;Gülürsün he çapkın, gülürsün!&rdquo; diyordu.</p>

  <p>Yol, şimdiden uzamaya başlamış olmayıp da gözlerimi görebilseydin, bu sözleri söylemeyecektin Hacı Kalfacığım.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Araba; inişli yokuşlu dağ yollarına girmişti; kâh kurumuş sel çukurlarından geçiyor, kâh boş tarlaların, bozulmuş bağların kenarlarını takip ediyordu.</p>

  <p>Seyrek fâsılalarla tek tük köylülere, yorgunluktan inler gibi sesler çıkaran kağnılara tesadüf ediyorduk.</p>

  <p>İnce bir bağ yolundan, eşkıya gibi korkunç kıyafetli, uzun bıyıklı iki jandarma geliyordu. Yanımızdan geçerken arabacıya:</p>

  <p>&ldquo;Selamünaleyküm,&rdquo; dediler, dik dik bana baktılar.</p>

  <p>Hacı Kalfa: &ldquo;Yollar maşallah emindir, amma ne olur ne olmaz, peçeni kapa. Senin suratın öyle her yerde açılacak suratlardan değildir, anladın mı efendim?&rdquo; demişti.</p>

  <p>Uzaktan birisinin geldiğini görür görmez, hemen Hacı Kalfa&rsquo;nın tembihini hatırlıyor, yüzümü kapıyordum.</p>

  <p>Saatler geçtikçe yollara mahzun bir ıssızlık çöküyordu. Bu Çeçen arabalarının ince, yanık sesli çıngırakları var. İcat edenler ne iyi düşünmüşler. Yamaçlarda, derelerde uyandırdıkları, uzak akisler insana adeta bir teselli sesi gibi geliyor. Hele bir kayalığın içinden geçerken öyle sandım ki uzaklarda, şu yanmış gibi görünen kara taş yığının öte tarafında görünmez bir yol var, ince sesli kadın, hıçkıra hıçkıra ağlayarak bu yolun içinde arkamızdan koşuyor.</p>

  <p>Yol, hâlâ bitip tükenmek bilmiyordu. Görünürde ne bir köy, hatta, ne bir ağaçlık...</p>

  <p>İçimde yavaş yavaş bir korku uyanmaya başlamıştı. Ya geceden evvel, Zeyniler Köyü&rsquo;nü tutamazsam. Ya dağ başlarında yalnız kalırsam?</p>

  <p>Arabacı, ara sıra durarak hayvanlarını dinlendiriyor, insanla konuşur gibi onlarla konuşuyordu.</p>

  <p>Bir taşlığın ortasında, yine böyle bir mola vermesinden istifade ettim:</p>

  <p>-Daha çok var mı? diye sordum. O, ağır ağır başını sallayarak cevap verdi:</p>

  <p>-Geldik.</p>

  <p>Bu adam yaşlı bir insan olmasaydı, benimle eğlendiğini hükmedecektim.</p>

  <p>-Nasıl olur? dedim. Allah'ın kırındayız. Görünürde köy falan yok.</p>

  <p>İhtiyar adam, arabadan çantalarımı çıkarmaya çalışarak cevap verdi:</p>

  <p>-Na, şu patikadan inceğiz, Zeyniler, buraya beş dakika çeker. Araba yolu yok.</p>

  <p>Taşların arasından minare merdiveni gibi dik bir yoldan inmeye başladık.</p>

  <p>Aşağıda, akşamın alacakaranlığı içinde kapkara bir servilik, etrafı çitle çevrilmiş, çıplak bahçeler arasında tek tuk kulübeler, tahta evler görünüyordu.</p>

  <p>İlk bakışta Zeyniler bana, hâlâ yer yer dumanları tüten bir yangın harabesi gibi göründü.</p>

  <p>Köy deyince gözümün önüne yeşillikler arasında eski Boğaziçi yalılarındaki güvercinliklere benzeyen sevimli, şen manzaralı kulübeler gelirdi. Halbuki bu evler, çökmeye yüz tutmuş, simsiyah viranelerdi.</p>

  <p>Yıkık bir değirmenin önünde abalı, sarıklı bir ihtiyara rast geldik, kaburga kemikleri soyulmuş zayıf bir ineği, ipinden sürüye sürüye bu evlerden birine doğru götürmeye çalışıyordu. Bizi görünce, durdu, dikkatli dikkatli bakmaya başladı. Bu ihtiyar hoca, Zeyniler muhtarı imiş. Arabacı onu tanıyordu. Birkaç kelime ile benim kim olduğumu anlattı.</p>

  <p>Belden büzmeli, bol siyah çarşafım, sımsıkı peçemle genç olduğumu anlamamak mümkün değildi. Böyle olduğu halde Muhtar Efendi, beni fazla süslü bulmuş olacak ki, tuhaf tuhaf baktı, sonra ineğini çıplak ayaklı bir çocuğa teslim ederek önümüze düştü.</p>

  <p>Köyün dar sokakları içine girmiştik. Evleri şimdi daha iyi görebiliyordum. Hani Kavaklar&rsquo;da önüne ağlar serilmiş, yağmurdan çürüyüp kararmış, Boğaz rüzgârlarından bir yana çarpılmış, viran balıkçı kulübeleri vardır; bu evler, ilk bakışta onları hatırlatıyordu.</p>

  <p>Altlarına dört direkten ibaret ahırlar, üstlerinde asma merdivenle çıkılan bir iki oda. Her halde, Zeyniler şimdiye kadar işittiğim ve resimlerini gördüğüm köylerden hiçbirisine benzemiyordu.</p>

  <p>Etrafı tahta perdelerle çevrilmiş bir bahçenin kırmızı kapısı önünde durduk. Yapraklarına varıncaya kadar siyah görünen bu köyde gördüğüm ilk renk; kırmızı tahta oldu!</p>

  <p>Muhtar, yumruğuyla kapıyı çalmaya başladı. Her vuruşunda kapı yıkılacak gibi sarsılıyordu.</p>

  <p>İlk defa ağzımı açmaya cesaret ederek:</p>

  <p>-İçeride kimse yok galiba, dedim. Muhtar, başını sallayarak cevap verdi:</p>

  <p>-Hatice Hanım akşam namazını kılıyor olmalı. Az bekleyeceğiz.</p>

  <p>Arabacının beklemeye vakti yoktu; çantaları kapının önüne bırakarak bizden ayrıldı.</p>

  <p>Muhtar abasının eteklerini toplayarak yere çömeldi. Ben, bavulumun kenarına iliştim, konuşmaya başladık.</p>

  <p>Bu Hatice Hanım, pek Müslüman bir kadınmış. Tarikata da mensupmuş. Köyün ölüsüne, dirisine o yetişirmiş. Mevlitleri o okur, gelinlerin yüzüne o yazar, sekeratta bulunan hastaların ağzına son zemzem damlasını o akıtır, kadın cenazelerini o yıkayıp yaşmaklarmış.</p>

  <p>Muhtar Efendi, herhalde medrese falan görmüş bir adama benziyordu. Fırsattan istifade ederek bazı nasihatlar vermek istediğini anladım. Usul-i cedidin aleyhinde bulunmuyor, fakat yeni mekteplerin din derslerini ihmal ettiklerinden şikâyet ediyordu.</p>

  <p>Şimdiye kadar buradan birkaç hocanım geçmiş; fakat nafile, hiçbirisinin Kur&rsquo;an-ı Kerim&rsquo;e, ilmihale, kâfi derecede vukufu yokmuş.</p>

  <p>Bu Muhtar Efendi, Hatice Hanım&rsquo;dan hoşnutluk getiriyordu. Ben bu dersleri yine bu saliha, akil, abide hatuncağıza bırakarak kendim başka dersler okutursam köyü daha ziyade memnun edermişim.</p>

  <p>Ben, bu nasihatleri dinlerken içeriden bir nalın tıkırtısı gelmeye başladı. Muhtar Efendi ile ayağa kalktık. Kapının arkasında bir kol demiri şangırdadı, kalın bir ses:</p>

  <p>-Kimdir o? diye bağırdı.</p>

  <p>-Yabancı değil, Hatice Hanım, B.&rsquo;den bir hocanım geldi.</p>

  <p>Bu Hatice Hanım, iri yapılı, kocaman yüzlü, biraz kamburu çıkmış, yetmişlik bir ihtiyardı. Kınalı saçlarının üstüne yeşil bir yemeni örtmüş, arkasına ferace biçiminde koyu bir yeldirme giymişti. Meşin gibi sert, esmer yüzünün buruşukları arasında inanılmayacak kadar taze ve canlı gözleri, bembeyaz dişleri vardı. Peçemin arkasından yüzümü görmeye çalışarak: &ldquo;Safa geldin hocanım, buyurun!&rdquo; dedi.</p>

  <p>Bahçeden sokağa çıkmak yasakmış gibi bir eliyle kapıya dayanıp öteki eliyle çantalarımı aldı; sonra, tekrar kapıyı demirleyerek önüme düştü.</p>

  <p>O önde, ben arkada bahçeden geçtik, Maarif Müdürü Bey&rsquo;in büyük fedakârlıklarla müceddeden ihya ettiği mektep binası da öteki evlerin eşiydi. Yalnız, alt kattaki direklerin etrafını henüz kararmaya vakit bulamamış tahtalarla çevirmişler, dershane haline koymuşlardı.</p>

  <p>Kapıdan gireceğim vakit Hatice Hanım, kolumu yakaladı: &ldquo;Dur kızım&rdquo; dedi.</p>

  <p>Ben, birdenbire ürktüm.</p>

  <p>O, dudaklarının ucuyla okuduğu kısa bir duadan sonra:</p>

  <p>-Haydi kızım, besmele çek de evvela sağ ayağını at, dedi.</p>

  <p>Alt kat, zindan gibi karanlıktı, ihtiyar kadın, beni elimden tutarak dar bir taşlıktan geçirdi, eskilikten basamakları oynayan karanlık bir merdivenden çıktık. Yukarıki kat; viran bir sofa, bir de yüksek pencerelerinin tahta kepenkleri sımsıkı kapalı kocaman bir odadan ibaretti. Maarif Müdürü&rsquo;nün müjdelediği muallim dairesi.</p>

  <p>Hatice Hanım, bavulu yere bıraktı, odanın bir köşesinde dolap vazifesi gören eski ocağın içinden bir lamba çıkarıp yaktı.</p>

  <p>-Oda, bu sene boş kaldığı için tozlanmış. Yarın sabah erkenden temizlerim inşallah.</p>

  <p>Bu zavallı kadın, mektebin eski hocasıymış. Maarif idaresi, mektebi bu şekle soktuğu zaman onu sokağa atmaya acımış, iki yüz elli kuruşla burada alıkoymuş. Yarı hoca, yarı hademe gibi bir şey. Artık, ben nasıl istersem öyle çalışacakmış.</p>

  <p>Kadıncağızın benden korktuğunu anlıyordum. Hesapça, ben onun amiriydim. Bile bile kimseye fenalık yapacak bir kız olmadığımı birkaç kelimeyle anlattıktan sonra dairemi seyretmeye başladım.</p>

  <p>Eskilikten delik deşik olmuş kirli kaplamalar, yağmurdan çürümüş, tahtaları sarkmış simsiyah bir tavan, bir köşede içine kırık dökük konmuş ocak, ötede çarpık bir kerevet. Demek bundan sonra, hayatım bu odada geçecekti!</p>

  <p>Havasız bir mahzene düşmüş gibi göğsüm tıkanıyor, ellerim, ayaklarım üşüyordu.</p>

  <p>-Kuzum Hatice Hanım, bana yardım et de şu pencerelerden birini açalım, dedim. Kendi kendime beceremeyeceğim galiba.</p>

  <p>İhtiyar kadın, benim işe el sürmeme taraftar değildi. Uğraşa uğraşa kepenklerden birini açtı. Manzarayı görünce tüylerim diken diken oldu.</p>

  <p>Karşımda korkunç bir mezarlık vardı. Tepelerinde, hâlâ akşam ışıkları sönmemiş serviler, sıra sıra mezar taşları, daha aşağıda sazlıklar içinde donuk donuk parlayan su birikintileri.</p>

  <p>İhtiyar kadının derin bir göğüs geçirdiğini işittim:</p>

  <p>-İnsan, sağlığında alışmalı kızım, hepimizin gideceği yer orası, dedi.</p>

  <p>Bu söz tesadüf müydü, yoksa haberim olmadan bu manzara karşısında bir korku ve telaş mı göstermiştim? Fakat hemen kendimi topladım. Cesur olmak lâzımdı. Adeta şen denecek bir kayıtsızlıkla:</p>

  <p>-Demek burada bir mezarlık var, bilmiyordum dedim.</p>

  <p>-Evet kızım; Zeyniler kabristanı. Eski zamandan kalma. Şimdi cenazeleri başka yere gömüyorlar, burası tarih gibi bir şey. Ben, Zeyni Baba&rsquo;nın fenerini yakmaya gidiyorum, şimdi gelirim.</p>

  <p>-Zeyni Baba kim, Hatice Hanım?</p>

  <p>-Himmeti hazır, nazır olsun, bir mübarek zat, na, şuradaki servinin altında yatar.</p>

  <p>Hatice Hanım, yavaş sesle dualar fısıldayarak merdivene doğru yürüdü. Ben, şimdiye kadar, böyle şeylerden ürktüğümü bilmiyorum. Fakat bu dakikada, servi kokularıyla dolu bir karanlık odada yalnız kalmak bir ürkeklik veriyordu.</p>

  <p>İhtiyar kadının arkasından koştum:</p>

  <p>-Ben de geleyim mi sizinle? dedim.</p>

  <p>-Gel kızım, daha iyi olur. Gelir gelmez, Zeyni Baba&rsquo;yı ziyaret edersen daha makbule geçer.</p>

  <p>Mektebin arka kapısından mezarlığa girdik, taşların arasından yürümeye başladık.</p>

  <p>Bazı ramazan ve bayram arifelerinde teyzelerim beni Eyüp&rsquo;teki aile mezarlığımıza götürürlerdi.</p>

  <p>Fakat ben ölümün hazin ve ürkütücü bir şey olduğunu ilk defa bu karanlık Zeyniler mezarlığında duydum.</p>

  <p>Taşlar, benim gördüğüm mezar taşlarından büsbütün başka şekildeydi. Dizi dizi asker safları gibi muntazam, yüksek, dimdik, tepeleri düz, bedenleri simsiyah taşlar. Yazılar okunmuyordu. Yalnız, başlarında birer küçük &ldquo;Ya Rab&rdquo; kelimesi seçiliyordu.</p>

  <p>Küçüklüğümde bir masal dinlemiştim. Bilmem hangi küçük sultanı kaçırmak için uzak bir dağın arkasından bir eski zaman ordusu geliyormuş. Askerler, gündüz mağaralarda saklanıyor, geceleri yol yürüyorlarmış. Karanlıkta görünmemek için tekmil vücutlarını siyah kefenlere sarıyorlarmış.</p>

  <p>Böylece aylarca zaman yol gittikten sonra, tam şehri basacakları gece Allah küçük sultana acımış, karanlıkta sinsi sinsi ilerleyen bu siyah kefenli gece ordusunu taşa çevirmiş.</p>

  <p>Bu sıra sıra dizilmiş siyah taşlara bakarken o eski masalı hatırladım: &ldquo;Sakın burası o korkunç ölüm askerlerinin taşa döndüğü masal memleketi olmasın!&rdquo; diye düşündüm.</p>

  <p>-Bu Zeyniler kimlermiş Hatice Hanım?</p>

  <p>-Ben de bilmem kızım, bu köy eskiden onlarınmış. Şimdi mezarlarından gayri bir şeyleri kalmamış. Himmetleri hazır nazır olsun, erenlerdenmiş. Zeyni Baba bunların en büyüğü. Kimsenin iyi edemediği hastaları, buraya getirirler. Ben, bir kötürüm kadın bilirim ki, buraya sırtta getirdiler, ayaklarıyla yürüye yürüye gitti.</p>

  <p>Zeyni Baba&rsquo;nın türbesi, mezarlığın en nihayetinde, kocaman bir servinin altında idi. Hatice Hanım, her gece, ona üç kandil yakarmış. Birisi servinin dalına, birisi kapının iç tarafına, öteki de sandukanın başına.</p>

  <p>Türbe, toprağın içine gömülmüş bir mahzendi. Zeyni Baba, bu mahzende, yedi sene güneş aydınlığı görmeden çile doldurmuş. Öldüğü vakit mübarek cesedine kimse el sürememiş. Üstüne, bir sanduka yapmışlar.</p>

  <p>Hatice Hanım, kandillerden ikisini yakmıştı. Mahzene inen birkaç basamaklı merdiveni göstererek:</p>

  <p>-Haydi kızım, içeri girelim, dedi.</p>

  <p>Ben, bu basamakları inmeye cesaret edemiyordum. Arkadaşım tekrar döndü:</p>

  <p>-Haydi kızım, buraya kadar geldikten sonra girmezsen günah olur. Gönlünde ne dileğin varsa Zeyni Baba&rsquo;dan iste!..</p>

  <p>Yüreğim hazan yaprağı gibi titreyerek merdivenleri indim. Mezara indirilen ölülerde, eğer bir parça his olsaydı, mutlaka bu dakikada benim duyduğum şeyi duyarlardı. Göğsüme ıslak, soğuk bir toprak kokusu doldu.</p>

  <p>Zeyni Baba&rsquo;nın sandukası yeşil boyalı bir çinko ile örtülmüştü. Sonradan, Hatice Hanım&rsquo;ın anlattığına göre, bütün ömrünü kanaat ve sefalet içinde geçiren Zeyni Baba, öldükten sonra, üzeri süslü ve işlemeli örtüler istememiş. Ara sıra öteden, beriden gönderilen örtüler bir hafta dayanmıyor, parça parça çürüyüp eriyormuş.</p>

  <p>İhtiyar kadın, hafif fısıltılarla dualar okuyarak evliyanın başındaki kandile yağ koydu, sonra bana döndü:</p>

  <p>-Köyde birisi öleceği vakit, Azrail aleyhisselam, evvela Zeyni Baba&rsquo;ya misafir olur, o vakit bu ışık kendi kendine söner. Şimdi kızım, Zeyni Baba&rsquo;dan isteyeceğini iste, dedi.</p>

  <p>Dizlerim kesiliyor, artık ayakta durmaya tâkatim kalmıyordu. Ateşler içinde yanan alnımı Zeyni Baba&rsquo;nın serin örtüsüne dayadım; dudaklarımdan ziyade yaralı kalbimle söyler gibi yavaş yavaş: &ldquo;Zeyni Babacığım, dedim. Ben, küçük, cahil bir Çalıkuşu&rsquo;ndan başka bir şey değilim. Sana nasıl yalvarmak lazım geldiğini bilmiyorum. Kusuruma bakma. Senin hoşuna gidecek şeylerden hiçbirini bana öğretmediler, işittim ki, sen yedi sene güneş görmeden, burada çile doldurmuşsun. Sakın sen de, insanlığın zalimliğinden, vefasızlığından kaçmış olmayasın? Babacığım, senden büyük bir şey isteyeceğim. Bu yedi sene içinde elbette güneşin, rüzgârların hasretini çektiğin zamanlar olmuştur. Seni o dakikaların acısına katlandıran o melek sabrından bana da ver inlemeden, ağlamadan çilemi doldurayım!..&rdquo;</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Odamda yalnızım. Hatice Hanım, erkenden beni bıraktı. Mektebin alt katındaki, bodrum gibi izbesine çekildi. Orada gece yarısına kadar ibadet eder, tesbih çekermiş.</p>

  <p>İki saatten beri lambanın ışığında bu satırları yazıyorum. Dışarıdan, uzak bir su sesi geliyor, ara sıra tavanda tıkırtılar oluyor. Ensemde hafif bir üşüme hissi ile kulak veriyorum. O vakit, harap binanın içinde, daha başka sesler duymaya başlıyorum. Merdiven tahtaları yavaşça gıcırdıyor, sofada insanlar fısıldaşıyor gibi sesler uyanıyor.</p>

  <p>Çalıkuşu, haydi yat artık. Gecenin içinde gizli gizli söyleşen bu seslerden korkma. Onlar, ne kadar zalim olsa da &ldquo;Sarı Çiçekleri&rdquo;ne yetim teyze kızlarını çekiştiren dudaklar kadar sana fenalık edemez.</p>

  <p><span class="t14">Zeyniler, 20 Kas</span><span class="t14">ı</span><span class="t14">m</span></p>

  <p>Bu sabah hesap ettim. Ben Zeyniler&rsquo;e geleli, aşağı yukarı bir ay olmuş. Bu bir ay, bana şimdi on yıldan daha uzun görünüyor. Şimdiye kadar defterime bir şey yazmak istemedim. Daha açıkçası bundan korktum.</p>

  <p>İlk günlerin titiz ümitsizliği içinde, kim bilir ne münasebetsiz şeyler yumurtlayacaktım? Halbuki artık buraya alışmaya başladım. Sör Aleksi&rsquo;nin hiç dilinden düşürmediği bir söz vardı:.</p>

  <p>&ldquo;Kızlarım, ümitsiz hastalıkların, mukadder felaketlerin son bir ilacı vardır: Tahammül ve tevekkül. Elemlerde bir giz, şefkat var gibidir. Şikâyet etmeyenlere, kendilerini güler yüzle karşılayanlara karşı daha az zalim olurlar.&rdquo;</p>

  <p>Çalıkuşu, bu sözleri daima gülümseyerek dinlerdi. Halbuki şimdi onları doğru buluyor ve gülmeye cesaret edemiyorum.</p>

  <p>Zeyniler&rsquo;deki bir ay içinde öyle saatlerim oluyordu ki, bunalıyordum. &ldquo;Uğraşmak beyhude! Daha fazla dayanamayacağım!&rdquo; diyordum. İşte o zaman, Sör Aleksi&rsquo;nin bu peygamberce sözleri imdadıma yetişiyordu, içim kan ağlarken gülmeye, şarkı söylemeye, ıslık çalmaya başlıyordum. O kadar ki, kalbim, nihayet bu neşenin yalanına inanıyor, suya konan kuru çiçekler gibi titreye titreye canlanmaya başlıyordu.</p>

  <p>Sonra etrafımda yaşayan şeylerde teselli aramaya koyuldum. Elime geçirdiğim taze bir yaprağı yanağıma, dudaklarıma sürüyor, bahçede bulduğum cılız bir kedi yavrusunu göğsüme bastırıyor, nefesimle ısıtıyordum. Daha olmazsa kendi kendime: &ldquo;Feride, aptallığın lüzumu yok. Biraz gayret. Biliyorum ki, yaşamak için artık güler yüzden, cesaretten başka sermayen kalmamıştır&rdquo; diyordum.</p>

  <p>Bu neşenin uydurma, uçucu bir şey olduğu malum. Varsın öyle olsun. Kapalı bir mahzende sızan bir ışık parçası, yıkık bir duvarın taşları arasında açmış cılız bir çiçek, her şeye rağmen bir varlık, bir tesellidir.</p>

  <p>Bugün cuma, mektep yok. Birkaç günden beri yağan yağmurlar durdu. Sonbahar, dışarıda son bir ayrılık bayramı yapıyor. Uzaklardaki sıradağlar, sazlıktaki sular da güneşe karşı gülümsüyor gibi... Hatta, serviler, mezar taşları bile korkunç sertliklerini kaybetmiş gibi görünüyorlar. Kendimi derin derin yokluyorum, görüyorum ki, alışmaya, hatta bu karanlık ve can sıkıcı memleketi biraz daha benimsemeye ve sevmeye başlamışım!</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Geldiğimin ertesi sabahı derse başlamıştım. Bu ilk gün, hayatımın en unutulmaz bir günü olarak yaşayacaktır.</p>

  <p>Maarif Müdürü&rsquo;nün, büyük fedakârlıklarla yenileştirdiği dershaneyi şimdi, sabahleyin, daha iyi gördüm. Burası, herhalde eski bir ahır olacaktı. Yalnız, altına tahta döşemişler, pencereleri genişleterek, cam çerçeve taktırmışlardı.</p>

  <p>Ocak bacaları gibi kapkara görünen duvar kaplamalarında tepe aşağı takılmış bir harita ile bir iskelet levhası, bir çiftlik ve bir yılan resmi sarkıyordu. Bunlar da herhalde yeni ders aletleri olacaktı.</p>

  <p>Dershanenin bahçe tarafındaki duvarın dibinde -ahir zamanından kalma- bir hayvan yemliği vardı ki, kaldırmaya lüzum görmemişler, üstüne bir tahta kapak çakarak bir nevi dolap haline getirmişlerdi.</p>

  <p>Çocuklar, yemeklerini, kitaplarını, mektebe yakılmak için kırlardan getirdikleri çalı çırpıyı buraya saklarlarmış.</p>

  <p>Hatice Hanım, bu dolabın başka bir vazifesi olduğunu da söyledi. Öteden beri, dayakla uslanmayan yaramazları bunun içine hapsederek adam edermiş. Muhtarın, Vehbi isminde bir küçük oğlu varmış ki, hemen bütün zamanını bu sandığın içinde geçirirmiş. Bu çocuk, bir yaramazlık yaptığı zaman kendiliğinden dolaba girer, tabuttaki cenaze gibi sırtüstü yatar ve yine kendi eliyle kapağı kaparmış.</p>

  <p>Ben, hayretle:</p>

  <p>-Muhtar Efendi buna bir şey demiyor mu? diye sordum. Hatice Hanım, başını salladı:</p>

  <p>-Muhtar, memnun oluyor. Aferin sana Hatice Hanım. İyi ki aklıma getirdin. Bizim evde bir dolap var. İnşallah, hınzırı yaramazlık ettiği zaman ben de onun içine kapatayım, diyor.</p>

  <p>-Güzel terbiye usulü! Mektepte erkek çocuk da var mı?</p>

  <p>-E, var, iki, üç tane. Büyücekleri Garipler Köyü&rsquo;ndeki erkek mektebine gönderiyoruz.</p>

  <p>-Garipler Köyü nerede?</p>

  <p>-Şu karşıdaki ağaran kayaların ardında.</p>

  <p>-Yazık değil mi çocuklara, karda kışta oraya kadar nasıl gidip geliyorlar?</p>

  <p>-Onlar yola alışıktır, yağmursuz havalarda bir saate bile kalmadan giderler. Sadece yağmurlu, çamurlu, karlı havalarda biraz zorluk çekiyorlar.</p>

  <p>-Peki, niçin onları da burada okutmuyoruz?</p>

  <p>-Kadın, erkek bir arada okur mu?</p>

  <p>-Onları erkekten mi sayacağız?</p>

  <p>-Elbette kızım, on ikişer, on üçer yaşında koca delikanlılar.</p>

  <p>Hatice Hanım, biraz durdu, dilinin altında bir şey vardı ki, söylemeye çekiniyordu. Nihayet cesaret etti:</p>

  <p>-Hele şimdi hiç caiz olmaz!</p>

  <p>-Neden?</p>

  <p>-Sen pek gencecik bir hocanımsın da ondan, kızım.</p>

  <p>İstanbul&rsquo;da, bir &ldquo;Horozdan kaçan namuslu kadın&rdquo; tabiri vardır. Bizim Hatice Hanım, tam o cinsten bir insan olacaktı. Cevap vermeye lüzum görmeyerek başka şeylerle meşgul oldum.</p>

  <p>Büyük fedakârlıklarla meydana gelen levazımdan mühim bir kısmı da beş tane eski biçimli, hantal mektep sırasıydı. Fakat tuhafı şu ki, bunları kullanmaya lüzum görmeyerek dershanenin bir köşesine alıvermişlerdi.</p>

  <p>-Niye böyle yaptınız, Hatice Hanım? dedim.</p>

  <p>-Ben yapmadım, eski hocanım yaptı kızım, dedi. Çocuklar böyle yerlere oturmaya alışmışlardır. Minare gibi şeyin üstünde adamın zihnine ders girer mi? Hocanım müfettiş falan gelir diye büsbütün atmaya da korktu. Çocuklar, mektebe geldikleri vakit evvela oraya oturtuyoruz. Sonra ders okuyacakları zaman şuradaki hasırın üstüne indiririz.</p>

  <p>İhtiyar kadına, bana yardım etmesini söyleyerek hasırı kaldırdım. Yerleri temizledikten sonra, sıraları dizerek bir sınıf haline getirdim.</p>

  <p>Hatice Hanım&rsquo;ın çehresinden memnun olmadığı anlaşılıyordu, fakat bana karşı koymaya cesaret edemiyor, ne dersem yapıyordu. Ben, ellerim toz toprak içinde bu işleri bitirmeye çalışırken talebelerim de birer birer sökün etmeye başlamışlardı.</p>

  <p>Zavallıların kıyafetleri öyle sefil ve perişandı ki, hemen hiçbirisinde çorap, potin yoktu. Başları, eski püskü bez parçalarıyla sımsıkı kundaklanmış, çıplak ayaklarındaki nalınları şakırdata şakırdata dershanenin kapısına kadar geliyorlar, orada nalınlarını çıkartarak yan yana diziliyorlardı.</p>

  <p>Çocuklar, beni görünce birdenbire ürkmüşlerdi. Utana utana kapıdan bakıyorlar, kendilerini çağırdığım zaman kollarıyla yüzlerini kapıyorlar, yahut kapının arkasına saklanıyorlardı. O kadar ki, bazılarını bileklerinden tutarak yarı zorla sınıfa sokmaya mecbur oldum.</p>

  <p>Yanıma geldikleri zaman gözlerini sımsıkı yumarak öyle bir el öpüşleri vardı ki, gülmemek için kendimi zor zapt ediyordum.</p>

  <p>Besbelli, köyün bir âdeti olan bu öpücüklerden her biri gülünç bir ahenkle saklıyor ve elimin üzerinde hafif ıslaklık bırakıyordu. Yavrucakları kendime ısındırmak için her birine bir iki hoş kelime söylüyordum. Fakat onlara, mümkün olduğu kadar tatlı bir sesle sorduğum sualleri -insanı mahcup edecek kadar inatçı bir sükûnetle- cevapsız bırakıyorlar, yalnız birçok naz ve niyazdan sonra adlarını söylemeye razı oluyorlardı.</p>

  <p>&ldquo;Zehra, Ayşe, Zehra, Ayşe, Zehra, Ayşe.&rdquo;</p>

  <p>Aman Yarabbî! Bu köyde ne çok Ayşe ve Zehra vardı. Hem de gülecek halde olmamama rağmen, aklıma tuhaf şeyler geliyordu: Mesela bir müfettiş gelse de talebelerimi tanıtmamı istese: &ldquo;Dokuz Ayşe ile on iki Zehra var!&rdquo; diye çabucak işin içinden çıkacaktım. Sonra, kolaylık olması için, Ayşeleri dershanenin bir tarafına, Zehraları öteki tarafına oturtmak, bahçede top oynatırken (çünkü teneffüslerde bu çocukları muhakkak eğlendirecektim) Ayşeler bu yana, Zehralar bu yana, diye gruplar yapmak mümkündü.</p>

  <p>Kendimi tutamayarak, gizli gizli eğlenmeye başlamıştım. Yeni gelen kız çocuklarına: &ldquo;Kızım, sen Zehra mısın, yoksa Ayşe mi?&rdquo; diye soruyor ve çok kere umduğum cevabı alıyordum.</p>

  <p>Yumruk yüzlü bir küçük kız, hepsinden cesur çıktı. Kara gözlerini yüzüme kaldırarak &ldquo;Sen ne biliyorsun benim adımı?&rdquo; diye hayret etti.</p>

  <p>Talebelerimi birer birer sıralara oturtuyor, yerlerini bellemelerini tembih ediyordum. Zavallıların hali görülecek şeydi. Bir türlü sıralara yerleşmesini beceremiyorlar, ağaç dalına yahut asma çardağına oturmuş gibi garip vaziyetler alıyorlardı.</p>

  <p>Yanlarından ayrıldığım zaman göz ucuyla bana bakıyorlar tuhaf bir surette sallanan kirli bacaklarını -kabuğuna çekilen kaplumbağalar gibi-yavaş yavaş çekerek altlarına alıyorlar. Ne yapalım, yavaş yavaş alışacağız.</p>

  <p>Bir şey pek tuhafıma gitmişti. Utana sıkıla yanıma gelen, gözlerini kapayarak el öpen, köylü gelini gibi nazlı ağızlardan bir kelime alınabilen bu çocuklar, kitaplarını açar açmaz dik bir sesle bağıra bağıra okuyorlardı. Sınıf kalabalıklaştıkça gürültü artmaya, başımı iyiden iyiye sersemletmeye başlamıştı.</p>

  <p>Hatice Hanım&rsquo;a:</p>

  <p>-Her zaman böyle bağıra çağıra mı çalışırlar? Buna dayanılır mı? diye sordum.</p>

  <p>O, biraz hayretle yüzüme baktı.</p>

  <p>-Elbette kızım! Mektep bu. Keser vurmadan ağaç yontulur mu? Ne kadar ses çıkarırlarsa, ders o kadar zihinlerinde yer eder, diye cevap verdi.</p>

  <p>Sınıf, hemen hemen dolmuştu. Mektebin tek güzel ve yeni eşyası olan hoca kürsüsüne, kuvvetle elimi vurdum. Lakırdı söyleyerek, sessiz çalışmalarını tembih edecektim. Fakat benim gürültümü merak edip başını kaldıran bile olmadı. Hatta taşlanmış bir arı kovanı gibi, uğultu bilakis daha fazla arttı</p>

  <p>&ldquo;Euzübillahi, ebced, hevvez, huti, cim üstünde ce, cim esre ci.&rdquo;</p>

  <p>Çocukları yola getirmek için, herhalde epeyce sıkıntı çekeceğim anlaşılıyordu. Fakat neticede muvaffak olacağıma hiç şüphem yoktu.</p>

  <p>Hatice Hanım&rsquo;a:</p>

  <p>-Bugün, sen yine bildiğin gibi okut, Hatice Hanım. Ben, sınıfı nizama sokmadan derse başlamayacağım, dedim, ihtiyar kadın, şüpheli bir bakışla:</p>

  <p>-Biz ne gördükse, onu okutuyoruz kızım. Sizin bildiklerinizi bilmeyiz, ne yapalım, mektepli değiliz ki, dedi.</p>

  <p>Kadıncağızın ne demek istediğini sonradan anladım. Hatice Hanım, kendisini imtihana çektiğimi zannetmiş, iki yüz elli kuruş aylığı kaybetmekten öyle korkuyordu ki...</p>

  <p>Havanın açık olmasına rağmen kızlardan birkaçı başlar eski peştamallarla örtülü olarak mektebe gelmişlerdi. Hatice Hanım&rsquo;a bunların niçin böyle yaptıklarını sordum.</p>

  <p>O, hemen her sualim gibi buna da hayretle cevap verdi:</p>

  <p>-İlahi kızım, bunlar koskoca gelinlik kızlar. Sokakta başı açık gezecek değiller ya.</p>

  <p>Aman Yarabbî, bu on, on ikişer yaşındaki solucan gibi soluk, renksiz çocuklar mı yetişkin kız? Ben, hakikaten çok tuhaf bir yere düşmüşüm.</p>

  <p>Böyle olmakla beraber bir dereceye kadar sevindim. Bunlara gelinlik kız diyenler bana elbette evde kalmış ihtiyar gözüyle bakacak, kimse artık çocuk diye eğlenmeyecektir.</p>

  <p>En geç mektebe gelenler erkek çocuklardı. Bu delikanlılar, büyük adam gibi ev işi görürler, kuyudan su çekerler, inek sağarlar, dağdan odun taşırlarmış.</p>

  <p>Hatice Hanım, onlara, biraz dışarıda durmalarını söyledi, sonra mahcup mahcup:</p>

  <p>-Galiba başörtüsünü unutmuşsun kızım, dedi.</p>

  <p>-Buna lüzum var mı?</p>

  <p>-E, hakçası aranırsa var. Ben karışmam ya, baş açık ders okutmak günah olmaz mı?</p>

  <p>&ldquo;Biliyorum&rdquo; demeye utandım, hafifçe kızararak: &ldquo;Gelirken başörtüsünü almayı unuttum da&rdquo; diye yalan söyledim.</p>

  <p>Hatice Hanım:</p>

  <p>-Peki kızım, sana temiz bir tülbent vereyim, dedi. Odasında açılıp kapanırken çıngır çıngır öten bir sandıktan yeşil bir yemeni çıkarıp verdi.</p>

  <p>Başa gelen çekilecek, ne çare! Yemeniyi saçlarımın üstüne attım, iki ucunu İstanbul sokaklarında fal bakan Çingene kızları gibi çenemin altından iliştirdim.</p>

  <p>Pencerelerden birinin kapalı kepengi, önündeki camı soluk bir endam aynasına benzetmişti.</p>

  <p>Belli etmeden pencerenin önüne gittim, kendimi seyretmeye başladım. Ben, mektep hocası olduktan sonra, kendime bir kıyafet düşünmüştüm. Fikrime göre bir hoca vazife başında, başka kadınlar gibi giyinemezdi.</p>

  <p>İcadım çok sadeydi. Dizkapaklarıma kadar siyah parlak satenden bir gömlek, belde kayış bir kemer, kemerin altında mendil ve not defteri için iki küçük cep.</p>

  <p>Yalnız bu siyahlıkları biraz açmak için beyaz ketenden geniş bir yaka. Ben, uzun saçı hiç sevmem, fakat hoca olduktan sonra başımı böyle bırakamazdım. Bir aydan beri, saçlarımı uzatmaya başladığım halde, henüz omuzlarıma inememişti.</p>

  <p>İlk ders için bu dediğim tarzda giyinmiş, saçlarımı aksilik edip alnıma düşmesinler diye sıkı sıkı fırçalamıştım. Parlak siyah gömleğimin, fırçadan kurtulur kurtulmaz isyana başlayan kısa saçlarımın üstündeki bu yeşil tülbent, o kadar tuhaf duruyordu ki, gülmemek için adeta dudaklarımı sıkıyordum.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Kendilerinden kaçmak için saçlarımı Hatice Hanım&rsquo;ın yeşil tülbendiyle örttüğüm delikanlı talebelerimi takdim edeyim:</p>

  <p>Evvela, fare gibi sandıkta vakit geçiren küçük Vehbi, hakikaten eğlenceli bir fındıksıçanı. Boncuk gibi kara, parlak gözleri, küçük kurnaz yüzü, sivri çenesiyle mektebin en şeytan çocuğu...</p>

  <p>Topaç gibi yusyuvarlak, ak gözlü, parlak dişli, kıpkırmızı ağızlı, kuzguni siyah bir Arap: Cafer Ağa... (Kendisine, sadece Cafer diyenlere mektepte cevap vermemekle iktifa eder, fakat sokakta taş atarmış.)</p>

  <p>On yaşında, iskelet gibi kuru, çiçekbozuğu, süzgün, kirli çehreli, küçük dişli bir çocuk: Aşur.</p>

  <p>Nihayet, sınıfın en ehemmiyetli siması: Hafız Nuri, on yaşındaymış, fakat yüzü, yetmişlik bir ihtiyar gibi buruşuk. Çenesinin altında yeni kapanmış bir sıraca yarası ki, dal gibi boynun çıplak kalmasına sebep olmuş. Kirpiksiz patlak gözleri, beyaz sarığının altında yumurta biçiminde bir kafa, hülasa, para ile gösterilecek acayip bir mahluk.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Hatice Hanım, o sabah, taze taze mezarlıktan kesilmiş uzun değnekleri yanına yerleştirdikten sonra, birer birer çocukları yanına çağırmaya, derslerini okutmaya başladı.</p>

  <p>O ders verirken, ötede kıyametler kopuyordu.</p>

  <p>Sör Aleksi, sınıfta gürültümüzden rahatsız oldukça, mum gibi sarı parmaklarını birbirine geçirir, berrak mavi gözlerini bir Meryem tasviri saflığıyla gökyüzüne kaldırarak: &ldquo;Bana bir Kalver azabı çektiriyorsunuz!&rdquo; derdi.</p>

  <p>Sınıftaki bütün gürültülerin, yaramazlıkların elebaşısı olan Çalıkuşu, sana ettiklerini acı acı çekmeye başlıyor. Bu sersem edici gürültünün önünü almak, talebelerimi sessiz çalışmaya, sınıfta verilen bir dersi hep birden dinlemeye alıştırmak için iki hafta uğraştım.</p>

  <p>Neyse, emeğim boşa gitmedi, ilk günlerde bütün gayretime rağmen çocuklarla başa çıkamıyordum. Hatice Hanım&rsquo;ın sınıfta yılan gibi, ıslık çalan taze değneklerinden sonra sesim onlara öyle hafif geliyordu ki...</p>

  <p>Bazen canıma yetiyor: &ldquo;Gel Hatice Hanım!&rdquo; diye dışarıya bağırıyordum. Onun, küpe binerek havalarda uçan masal cadısı gibi dershaneye girmesi bana yardım ediyordu.</p>

  <p>Nihayet, bu gürültüyü yavaş yavaş söndürmeye muvaffak oldum. Şimdi, sınıf daha sakin. Çocuklar, yavaş yavaş söz anlamaya başlıyorlar. Hatta, onlar ne kadar bağırırlarsa, dersin o kadar kuvvetle zihinlerine yerleşeceğine inanan Hatice Hanım bile memnun, ikide birde: &ldquo;Hay Allah razı olsun kızım, kafacığım dinlendi&rdquo; diyor. Fakat, benim istediğim, sadece bu değildi. Onlara biraz hayat ve neşe de vermek istiyordum, işte bu, bir türlü kabil olacağa benzemiyordu.</p>

  <p>Bu köyün evleri, sokakları, mezarları gibi çocuklarında da siyah bir neşesizlik var. Renksiz dudakları gülmenin ne olduğunu bilmiyor, durgun gözleri ağır bir melâl içinde ölümü düşünüyor gibi. Ben bile, yavaş yavaş onlara benzemeye başlamıyor muyum? Eskiden ölümü ben başka türlü düşünürdüm, insan elli sene, altmış sene, hülasa istediği kadar yorgunluktan bitap düşünceye kadar gezer, koşar, eğlenir. Sonra, gözleri tatlı bir uyku ihtiyacıyla mahmurlaşmaya başlar. O vakit bembeyaz, temiz bir yatağa uzanır. Yeni başlayan uykuların hafif sarhoşluğu içinde gülümseye gülümseye sönüp gider. Güneşe karşı parlayan beyaz mermerler üstünde kucak kucak çiçekler... O mermerlerdeki küçük yalaklardan su içmeye gelmiş birkaç kuş... işte ölüm denince benim gözümde böyle sevimli ve hemen hemen neşeli bir hayal uyanırdı. Şimdi, onun acı lezzetini, ödağacı ve servi kokuları içinde dilimle tadıyor, ciğerlerimle kokluyor gibiyim!</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Çocukların bu kadar ağır ve neşesiz olmalarına Hatice Hanım&rsquo;ın da hayli yardımı dokunmuş. Bu kadıncağız, hocanın vazifesini, kalplerde dünya emelini söndürmek diye öğrenmiş. Her fırsatta yavrucakları ölümle yüz yüze getiriyor. Duvardaki birkaç tabiiye levhasını sırf bu maksatla mektebe gönderilmiş sanıyor. Mesela:</p>

  <p>&ldquo;Bu dünya fanidir, kimseye kalmaz! Yürü dünya yürü, ahir zamanıdır!&rdquo; kabilinden korkunç bir ilahi okuttuktan sonra iskelet levhasını ortaya koyuyor: &ldquo;Yarın biz ölünce etlerimiz böyle çürüyecek, kemikler böyle kuruyacak!&rdquo; diye ölümün dehşetini ve kabir azaplarını anlatmaya başlıyor.</p>

  <p>İhtiyar kadına göre, öteki levhalar da aşağı yukarı aynı şeyi ifade etmektedir. Mesela çiftlik resmini gösterirken: &ldquo;Allah bu koyunları kullarım yesin de bana ibadet etsin diye yarattı. Koyunları kör boğazımız zifleniyor da, Allah&rsquo;a borcumuzu ödüyor muyuz? Ne gezer? Amma, yarın toprağa girdiğimiz vakit, bakalım ne cevap vereceğiz?&rdquo; yolunda bir şeyler söylüyor ve tekrar ölümün tasvirine geçiyor.</p>

  <p>Yılan levhasına gelince: Hatice Hanım, onu Şahmeran diye tanıtmış. Hasta olan köylülerin isimlerini yılanın karşısına yazmak suretiyle, onların tedavisine de çalışıyor.</p>

  <p>Evet, bu biçare çocukları bir parça neşelendirmek, güldürmek için ne maskaralıklar yapıyorum.</p>

  <p>Fakat, emeklerim boşa gidiyor.</p>

  <p>Mektebe teneffüs usulünü de koyduk. Çocukları yarım saatte, bir saatte bir, bahçeye çıkarıyorum, eğlenceli, meraklı oyunlar öğretmeye çalışıyorum. Nedense, bir türlü bunlardan tat duymuyorlar. O vakit, çaresiz onları kendi hallerine bırakarak bir köşeye çekiliyorum.</p>

  <p>Bu mihnet çekmiş, yaşlı başlı insanlara benzeyen, yorgun çehreli, donuk gözlü kız çocuklarının en büyük eğlenceleri, bahçenin bir köşesine toplanıp ölüm, tabut, teneşir, zebani, kabir gibi korkunç kelimelerle dolu ilahiler okumaktan ibaret! Hele bir tanesi var ki, tüyler ürpertiyor.</p>

  <p>Onlar seslerini titrete titrete hep bir ağızdan:</p>

  <p>&ldquo;Haramiler gibi soyarlar seni, Bir kuru tabuta koyarlar seni, Zalim ölüm sana çare bulunmaz.&rdquo; diye uluşurlarken gözümün önünden sıra sıra cenaze alayları geçiyor.</p>

  <p>Çocuklarımın en sevdikleri eğlencelerden biri de cenaze oyunudur. Ekseriya, uzun öğle teneffüslerinde oynana oynana bu oyun adeta bir tiyatro piyesi gibidir ve başlıca aktörleri Hafız Nuri ile Arap Cafer Ağa&rsquo;dır.</p>

  <p>Cafer Ağa, hastalanıyor; kız çocuklar, etrafına toplanarak Kuran okuyorlar, ağzına zemzem akıtıyorlar.</p>

  <p>Küçük, akı çok gözlerini belirterek ruh teslim edince kızlar feryat ederek çenesini bağlıyorlar. Sonra Cafer Ağa&rsquo;yı teneşirde yıkıyorlar.</p>

  <p>Çocukların, kırık bir kapı tahtasını yeşil başörtülerle süsleyerek meydana getirdikleri tabutun korkunç bir sahici tabuttan farkı yok.</p>

  <p>Hafız Nuri&rsquo;nin dik, meş'um bir sesle selâ vermesi, ezan okuması, cenaze namazı kıldırması tüyler ürpertecek bir şey. Hele mezar başında: &ldquo;Ya Cafer İbn-i Zehra!&rdquo; diye bir talkın verişi var ki, gece rüyalarıma giriyor.</p>

  <p>Dediğim gibi, bu memleketin havasında insan, ölümü adeta kokluyor. Hele geceler... Onların vehimlerine, korkularına dayanmak daha müşkül!</p>

  <p>Gecenin birinde dağda çakallar ulumaya başladı. Fena halde ürktüm. Ne olursa olsun Hatice Hanım&rsquo;ın odasına inmek istedim.</p>

  <p>Fakat, bu küf kokulu, bodrum gibi odanın kapısını açınca, gördüğüm manzara, bana çakal sesinden bin kat daha korkunç geldi.</p>

  <p>İhtiyar kadın, baştan başa beyazlara bürünmüş, bir seccadenin üstünde kendinden geçmiş gibi, boğuk bir sesle bir şeyler okuyarak, iki yana sallanarak esma tesbihi çekiyordu.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Burada sevmeye başladığım üç şey var:</p>

  <p>Birisi, penceremin altındaki akar çeşme ki, hiç durmayan sesiyle yalnız gecelerimde, adeta bana arkadaşlık ediyor.</p>

  <p>İkincisi, küçük Vehbi: Hatice Hanım&rsquo;ın saltanatı zamanında, ömrünü sandığın dibinde, sırtüstü ceza çekmekle geçiren çocuk. Ben, bu afacana iyiden iyiye abayı yaktım. Buradaki çocukların hiçbirine benzemiyor. K&rsquo;leri C gibi telaffuz ederek öyle serbest, şen bir konuşması var ki...</p>

  <p>Vehbi, bir gün bahçede küçük, parlak gözlerini süze süze yüzüme bakıyordu:</p>

  <p>-Ne bakıyorsun Vehbi? dedim.</p>

  <p>Hiç çekinmeden:</p>

  <p>-Sen güzel çizmişsin be. Ağama alıvereyem seni..Bizim gelinimiz ol. Ağam, sana pabuçlar, entariler, taraklar alıverir.</p>

  <p>Vehbi&rsquo;nin her hali iyi, hoş amma, bir türlü beni saymıyor. O kadar ki, azarladığım, yavaşça ince kulağını çektiğim zaman bile bana ehemmiyet vermiyor. Mamafih, belki de bunun için onu bu kadar seviyorum.</p>

  <p>Vehbi, bu münasebetsizliği de yapınca kaşlarımı çattım.</p>

  <p>-İnsan, hocasına böyle lakırdı söyler mi? İşitilirse senin ağzını yırtarlar, dedim.</p>

  <p>Çocuk, benim saflığımla eğlenir gibi:</p>

  <p>-Yağma var mı, başcasına söyler miyim? dedi. Aman Yarabbî, bu parmak kadar köylü çocuğu neler biliyordu!</p>

  <p>Aynı fütursuzlukla devam etti;</p>

  <p>-Sana İstanbullu yence derim, cestane çetiveririm, ağam senin boynuna altınlar tacar.</p>

  <p>-Senin yengen yok mu?</p>

  <p>-Var amma, o cara cız, onu da çoban Hasan&rsquo;a veririz.</p>

  <p>-Senin ağan ne iş görür?</p>

  <p>-Candarma.</p>

  <p>-Candarma ne yapar?</p>

  <p>Vehbi, düşüne düşüne başını kaşıdı; sonra:</p>

  <p>-Canavarları çeser, dedi.</p>

  <p>Vehbi&rsquo;nin, hoşuma giden bir hali de, kibir ve inadıdır. O, kocaman bir erkek kadar kafa tutmasını bilir. Derste yanlışını çıkardığım vakit hem utanır, hem kızar. Bir türlü yanlışını düzeltmek istemez. Daha üstüne varacak olursam isyan eder. İstihfafla yüzüme bakarak:</p>

  <p>-Sen, karı kısmısın, aklın ermez, der.</p>

  <p>Üçüncü sevdiğime gelince; o, kimsesiz küçük bir kızdır. Derse başladığımın, galiba beşinci sabahıydı. Sıralara göz gezdirirken birdenbire kalbim tatlı bir heyecanla çarptı. En arka sıranın ucunda, bembeyaz denecek kadar uçuk sarı saçlı, duru beyaz tenli, melek gibi güzel çehreli bir kız çocuğu, inci gibi dişleriyle bana gülümsüyordu.</p>

  <p>Bu çocuk kimdi? Birdenbire nereden çıkmıştı?</p>

  <p>Elimle işaret ettim.</p>

  <p>-Yanıma gel bakayım, dedim.</p>

  <p>Bir kuş hafifliğiyle yerinden atladı. Benim, mektepte yaptığım gibi, sıçraya sıçraya yanıma geldi.</p>

  <p>Yavrucak, son derece fakirdi. Ayakları çıplak, saçları darmadağınıktı. Arkasındaki rengi kaybolmuş basma entarisinin yırtıklarından beyaz, nazik teni görünüyordu.</p>

  <p>Minimini ellerini tuttum:</p>

  <p>-Yüzüme bak küçük, dedim.</p>

  <p>Korka korka başını kaldırdı, kıvırcık kirpiklerinin arasında iki lacivert göz parladı.</p>

  <p>Zeyniler&rsquo;de, çektiğim ıstırap beni ağlatmamıştı. Fakat, bu yarı çıplak çocuğun gözleri, kırmızı ağzının içinde iki inci dizisi gibi gülen dişleri, o dakikada kendimi tutmasaydım, beni hıçkıra hıçkıra ağlatacaktı.</p>

  <p>Hafifçe çenesini okşadım, bütün kızlara sorduğum gibi, ona da:</p>

  <p>-Senin adın Zehra mı küçük, yoksa Ayşe mi? dedim. O, temiz İstanbul telaffuzlu ve inanılmayacak kadar tatlı sesiyle:</p>

  <p>-Benim adım Munise, hocanım, dedi.</p>

  <p>-Sen, bu mektepte mi okuyorsun?</p>

  <p>-Evet, hocanım.</p>

  <p>-Niçin kaç gündür gelmedin?</p>

  <p>-Abam göndermedi hocanım, işimiz vardı. Bundan sonra gelirim.</p>

  <p>-Senin annen yok mu?</p>

  <p>-Abam var hocanım. (Munise, ablaya aba diyordu.)</p>

  <p>-Annene ne oldu?</p>

  <p>Küçük kız, gözlerini önüne indirdi, sustu. Bana öyle geldi ki, bu çocuğun kalbinde, bilmeden bir gizli yaraya dokundum. Daha ziyade ısrar etmeyerek başka bir şey sordum.</p>

  <p>-Dün akşamüstü türkü söyleyen sen miydin Munise?</p>

  <p>Bir gün evvel civar bahçelerden birinde ince bir çocuk sesinin türkü söylediğini işittim. Bu ses, öyle tatlı, burada işittiğim seslerden o kadar başkaydı ki, başımı pencereye dayayarak gözlerimi kapamış, birkaç dakika kendimi başka yerlerde, adını anmak istemediğim vefasızlık memleketlerinde sanmıştım.</p>

  <p>Türkü söyleyen bu küçük kızdan başkası olamazdı.</p>

  <p>Munise, utana utana başını salladı:</p>

  <p>-Bendim hocanım, dedi.</p>

  <p>Çocuğu yerine gönderdikten sonra derse başladım. Kendimde bir fevkalâdelik hissediyordum. Bu küçük kız, bana ılık bir ilkbahar güneşi gibi tesir etmişti. Karlar içine gömülmüş kuş yuvalarına düşen sarışın bir ışık parçası...</p>

  <p>Yuvanın soğuk neşesizliği içinde başını kanatlarının arasına saklayarak titreyen hasta ve küskün Çalıkuşu, yavaş yavaş canlanmaya, eski şenliğini tekrar bulmaya başlıyordu. Vücudumun hareketlerine tuhaf bir oynaklık, sesime, söyleşime hareketli bir ahenk geliyordu.</p>

  <p>Ders verirken gözlerim gayri ihtiyari ona dönüyordu. O da bana bakıyordu, inci dişlerinde tatlı bir gülümseme, lacivert gözlerinde dudaklarıma sürünürcesine hissettiğim bir muhabbetle annelik hissini ben, ömrümde ilk defa bugün duydum.</p>

  <p>Yalnız yaşamaya mecbur olduğuma göre, bari böyle bir küçük kızım olsaydı! Yazık, bu, bana nasip olmayacak.</p>

  <p>Munise hakkında Hatice Hanım&rsquo;dan pek az şey öğrenebildim.</p>

  <p>&ldquo;Abam&rdquo; dediği kadın üvey annesiymiş. Babası ihtiyar bir orman memuruymuş, ikinci karısını bu köyden aldığı için tekaüt olduktan sonra beş on kuruş tekaüt aylığı sayesinde geçinip gidiyorlarmış.</p>

  <p>Hatice Hanım&rsquo;a dedim ki:</p>

  <p>-Anlatışına göre, ailesinin hali, vakti pek fena değil, niçin bu çocuğa bakmıyorlar?</p>

  <p>İhtiyar kadın, kaşlarını çattı:</p>

  <p>-O kadar baktıklarına şükür, başkası olsa sokağa atardı.</p>

  <p>-Niçin?</p>

  <p>-Bu kızın annesi fena kadın, kızım, aklımda kalmadı, beş yıl evvel mi ne, bir jandarma mülazımıyla kaçtı. Bu kızcağız daha pek küçüktü. Ondan sonra, zabit de onu bırakıp başka memleketlere gitmişti. Kadın, dillenince delikanlılar dağa kaldırmışlar, hasılı kötü oldu gitti.</p>

  <p>-Olabilir. Hatice Hanım, ama bu çocuğun ne kabahati var?</p>

  <p>-Daha ne yapsınlar? Öyle kadının çocuğuna diba kumaşları giydirecek halleri yok ya, dedi.</p>

  <p>Munise, her gün mektebe gelemiyordu. Sorduğum vakit:</p>

  <p>-Abam çamaşır yıkattı, abam tahta sildirdi, abama odun toplayıverdim dağdan, gibi cevaplar veriyordu.</p>

  <p>Bu çocuğa, arkadaşları pek iyi bir gözle bakmıyorlardı. Sınıfta onu daima kendilerinden uzak tutuyorlar, fırsat buldukça gizli gizli canını yakarak ağlatıyorlardı. Bunda biraz benim de kabahatim vardı. Küçük kıza karşı duyduğum sevgiyi gizleyememiştim. Sınıfta onu okşadığımı, bahçede yanıma alarak konuştuğumu görenler fena fena bakıyorlardı.</p>

  <p>Bir gün Munise&rsquo;nin mektep bahçesinde ağladığını, &ldquo;Ne yapıyorum ben size, yapmayın!&rdquo; diye yalvardığını duydum ve kendimi göstermeden pencereden baktım. Kızlar, çeşmeden ağızlarına su dolduruyorlar, Munise&rsquo;yi kovalayarak bu suyu üstüne püskürtüyorlardı. Çocuk, ağlaya ağlaya köşeden köşeye kaçıyor, elleriyle yüzünü, gözünü, boynunu saklamaya çalışıyordu.</p>

  <p>O ağır ve korkak tavırlı, durgun bakışlı kızlar; yaralı ceylanı kovalayan av köpeklerine dönmüşlerdi. Kara bacaklarının üstünde sert bir çeviklikle sıçrıyorlar, leş kargaları gibi vahşi çığlıklar kopararak etrafında dönüyorlardı. Küçük kızı kâh köşede sıkıştırarak, kâh toprakta yuvarlayarak avurtlarını şişirerek suyu yüzüne, yırtık entarisinin yarı açık bıraktığı göğsüne fışkırtıyorlardı.</p>

  <p>Aklım başımdan gitmişti. Deli gibi odadan fırladım. Öyle koşuyordum ki, sağ ayağım merdivenin küçük tahtalarından birini çökerterek içine geçti. Ben, bahçeye çıktığım zaman muharebenin şekli değişmiş bulunuyordu. Munise&rsquo;ye, kendi gibi küçük, fakat çetin bir yardımcı çıkmıştı. Küçük Vehbi.</p>

  <p>Bu dokuz yaşındaki yaramazın kahramanlığını unutamayacağım. Vehbi, çeşmeden akan suların biraz ötede meydana getirdiği çamur batağına girmiş, bir ördek gibi çırpınıyor,</p>

  <p>Munise&rsquo;ye hücum edenleri korkunç bir çamur yağmuruna tutuyordu. Kolları, ayakları, yüzü çamurdan simsiyah kesilmişti, ince sesi, kızların yaygaraları arasında keskin bir düdük gibi ötüyordu.</p>

  <p>-Gavurun kızları, bırakın kızı, be. Hepinizi çeserim!</p>

  <p>Kızlar, bu hücum karşısında gerilemeye mecbur oldular. Munise&rsquo;yi yarı baygın bir halde kucağıma aldım, odama götürdüm.</p>

  <p>Bu güzel, küçük kızı, kollarımda sıkarken duyduğum şeyleri söylemek mümkün değil. Kalbimin derinliklerinde gizli bir pınar kaynıyor gibi, göğsüme sıcak bir şeyler iniyor, bütün vücudumu, gözlerimi ıslatan, nefesimi kesen, ılık, baygın bir lezzet sarıyordu.</p>

  <p>Ben, bu sarhoşluğu bir kere daha duydum gibi geliyor. Fakat acaba nerede? Ne vakit?</p>

  <p>Şimdi, bunları yazarken kalbim duruyor, gözlerimi uzaklara dikerek düşünüyordum. Evet, nerede. Ne vakit? Bu, herhalde eski bir rüyanın hatırası olmalı. Çünkü, bu uzak, silik hayalde, rüya gibi aklın almayacağı şeyler var. Kendimi havanın boşluğu içinde uçar gibi görüyorum. Etrafımda sert hışırtılarla yüzüme, saçlarıma sürünerek akan bir yaprak seli var. Acaba nerede? Yok, yok, ben ömrümde böyle şeyi ilk defa hissettim.</p>

  <p>Talebelerimi, o gün, biraz ihmal ederek Munise ile meşgul oldum. Fırtınalarla örselenmiş zambaklara benzeyen, güzel vücudunu, beyaz denecek kadar açık sarı saçlarını temizledim.</p>

  <p>Biçare, hemen on dakika, için için ağlamakta devam etti. Ah, bu gözyaşları. Bana öyle geliyordu ki, onlardan dökülen damlalar, kızın küçük yüzüne değil, benim kalbimin içine sızıyor.</p>

  <p>Çocuğun, yavaş yavaş emniyetini kazanıyordum. Ben, ona eski entarilerimden birini alelacele küçültüp dikerken, o, bir kedi yavrusu gibi eteklerime sokuluyor, ıslak gözleriyle derin derin yüzüme bakıyordu.</p>

  <p>Vakitsiz ve haksız bir mihnete uğramış bütün çocuklar gibi, Munise&rsquo;de de büyük bir insan hali var. Benim daha bir iki aydan beri anlamaya başladığım bazı şeyleri o, çoktan öğrenmiş. Evet, üç küçük kardeşinin kahrını hep o çekermiş. Böyle olduğu halde, abasını bir türlü memnun edemez, her gün birkaç kere dayak yermiş.</p>

  <p>Bir hafta evvel bahçeye, komşunun ineği girmiş. Munise, onu kovmaya uğraşırken, en küçük kardeşi salıncaktan düşmüş, Abası onu bir temiz dövdükten sonra ahıra kapamış. İki gün kuru ekmek kırıntılarından başka bir şey vermemiş.</p>

  <p>Munise, bana, fildişleri gibi beyaz teninde mor lekeler, çürükler gösteriyordu. Bunlar, hep o dayağın izleriymiş.</p>

  <p>Dayanamadım:</p>

  <p>-Peki Munise dedim, baban sana acımıyor mu? Cahilliğime acır gibi, derin derin yüzüme bakıp gülümseyerek:</p>

  <p>-O bana acıyor, ben de ona acıyorum, dedi. İkimizin de elimizde bir şey yok ki...</p>

  <p>Bu sözleri söylerken, öyle bir göğüs geçirmesi, iki elini açarak bu minimini avuçlarındaki çaresizliği, öyle bir göstermesi vardı ki yüreğimi eritti.</p>

  <p>Bebek oynar gibi seve seve, sevine sevine uğraşarak Munise&rsquo;yi süsledim. Küçük kıza, bir el aynası içinde kendisini gösterdiğim vakit, sevinçten kıpkırmızı oldu. Pembe bir kurdele ile iki yandan örülmüş saçlarına, lacivert yünlüden kısa entarisine, uzun siyah çoraplarına bir yabancıyı seyreder gibi korka korka bakıyordu.</p>

  <p>Sonradan anladığıma göre, Munise&rsquo;nin süsü günlerce Zeyniler Köyü&rsquo;ne dedikodu sermayesi olmuş. Bazıları benim iyiliğimden hoşlanmış. Fakat birçok kimse de memnun kalmamış. Anası dağlarda gezen bir yılan yavrusuna, bu kadar merhamet fazlaymış. Sonra süsün bu derecesini günah sayanlar, çocuğu annesinin gittiği fena yola sapmaya bir teşvik addedenler de bulunmuş.</p>

  <p>Zavallı Munise, pembe kurdelesinden, kısa etekli lacivert entarisinden, siyah çoraplarından hevesini alamadı.</p>

  <p>Üvey annesi, bu elbiseleri kim bilir, ne düşünerek sandığa kaldırmış. Çocuk iki gün sonra aynı yırtık entari içinde mektebe geldi.</p>

  <p>Munise, mektebe pek seyrek uğruyor. Hele üç günden beri hiç görünmedi. Bakalım, yarın küçük Vehbi&rsquo;den ona dair havadis isteyeceğim.</p>

  <p><span class="t14">Zeyniler, 30 Kas</span><span class="t14">ı</span><span class="t14">m</span></p>

  <p>Mektebe günden güne daha fazla ısınıyordum. Viran dershane adeta temiz ve sevimli bir şekil aldı. Hatta, onu bir parça süslemeye de muvaffak oldum.</p>

  <p>İlk günlerde o kadar vahşi, yabancı bulduğum çocuklar, şimdi bana daha cana yakın geliyorlar. Ben mi onlara alıştım, yoksa usanmak bilmeyen gayretim sayesinde onlar mı yavaş yavaş yola gelmeye başlıyorlar, pek bilmiyorum? Fakat, zannederim ki, ikisinin de tesiri var.</p>

  <p>Çok çalışıyorum. Onlardan ziyade kendim için, kendimi işsizlik ve yalnızlığın müzmin melâline kaptırmamak için, geceli gündüzlü didiniyorum. Muvaffakiyetsizliğe uğradıkça meyus olmuyorum. Bu bulanık, durgun gözlü, karanlık ruhlu çocuklar da biraz düşünce, bir parça yaşamak zevki uyandırdığımı hissedince seviniyorum.</p>

  <p>Köylü komşulardan bazıları ara sıra bana misafir geliyorlar. Bunlar da, konuşmaktan pek hoşlanmayan, hele gülmeyi bilmeyen şeyler. Galiba biraz da benden utanıp çekiniyorlar.</p>

  <p>İlk günlerde o kadar sade giyinmeye alıştığım halde yine beni fazla süslü bulduklarını, halimi beğenmediklerini anlıyorum. Hatta, muhtarın karısı birkaç defa da taş atmıştı.</p>

  <p>Ben, onlara elimden geldiği kadar sevimli görünmeye, hatırlarını hoş etmeye çalıştım. Hatta bazılarına mektup yazmak, entari biçip dikmek gibi hizmetlerde bile bulundum. Şimdi, öyle hissediyorum ki benim hakkımdaki fikirleri biraz değişti.</p>

  <p>Evvelki gün, yine muhtarın karısı gelmişti. Kocasından bana selam getirdi. Muhtar Efendi demiş ki: &ldquo;Ben onu ilk gördüğüm zaman pek gözüm tutmadıydı ama, Allah için iyi kızmış. Hanım hanımcık mektepte oturuyor. Bir işi olursa bana haber versin.&rdquo;</p>

  <p>Bu iltifata, tabii teşekkür ettim.</p>

  <p>Burada beni beğenen, sık sık ziyaretime gelen bir ehemmiyetli şahsiyet daha var: Köyün ebesi Nazife Molla. Adı Zehra, yahut Ayşe olmayışına göre, herhalde başka yerli bir kadıncağız ki, çok geveze olması da bunu gösteriyor.</p>

  <p>Dedikodu yapıyor zannetmesinler diye fazla şey sormaya cesaret edemiyorum. Fakat köy hakkında bana, meraklı ve eğlenceli şeyler öğretiyor. Kendisine göre, çok anlayışlı ve incelikleri de var. Mesela, bir gün odada yalnız bulunduğumuz halde başkalarına işittirmekten korkuyormuş gibi, ağızını kulağıma yaklaştırdı, Munise&rsquo;nin annesi için merhamet ve müsamaha ile dolu şeyler söyledi. Sonunda başını sallayarak:</p>

  <p>-Kabahat, o papaz kocasında. Günahını o çeksin. Aman kızım, söylediklerimi başkasına söyleme. Adamı taşa gömerler diye, sonra ilave etti.</p>

  <p>Ebe Hanım&rsquo;ın bir hafız oğlu varmış. Bu ramazan B&rsquo;ye cerre gitmiş. Epeyce kârlı bir iş bulmuş olacak ki, daha dönmemiş. Bu sene Allah nasip ederse hafızı evlendirecekmiş.</p>

  <p>Kadıncağız, sırası düştükçe hafızı methediyor, manalı manalı göz kırparak bana ümitler veriyor. Bazı kayıt ve şartlara riayet edersem Hafız Efendi&rsquo;ye zevce olabilmek şerefine layık görüleceğimi anlıyorum. Hasılı bu kadın, beni epeyce eğlendiriyor.</p>

  <p>Ebe Hanım, bu sabah yine gelmişti. Bana mevlit okumayı bilip bilmediğimi sordu. Yakında bir düğün varmış da. Anlaşılan bu köyün düğünlerinde çalgı yerine mevlit okuyorlar.</p>

  <p>Gülmemek için dudaklarımı ısırarak:</p>

  <p>-Bilirim ama, sesim yok, Ebe Hanım, dedim.</p>

  <p>Ebe Hanım, bana teessüf etti. Eski hoca hanımlardan biri gayet güzel mevlit okur, bu sayede epeyce para kazanırmış. Mamafih, bugünkü ziyaretten asıl maksat bu değil. Fakir bir kızcağızı gelin ediyorlarmış. Komşular sevâblarına bir iki tencere ile yatak tedarik etmişler, gelini köşeye oturtmak için benden de bir eski entari istiyorlarmış. Zaten bu kız, benim yabancılarımdan da değilmiş, mektepte talebelerimden biriymiş.</p>

  <p>Bunu işitince hayret ettim:</p>

  <p>-Benim çocuklar arasında gelinlik kız yok ki Ebe Hanım, dedim. En büyüğü on iki yaşında. Nazife Molla güldü:</p>

  <p>-İlahi kızım, on iki yaş küçük mü? Ben, köşeye oturduğum zaman on beş yaşındaydım da, bana evde kalmış kız dedilerdi. Şimdi, eski âdetler kalktı ama, bu öksüzün kimseciği yok, sokakta kaldı. Burada bir çoban Mehmet var, ona veriyoruz. Hiç değilse bir dilim ekmek yedirir.</p>

  <p>-Kim bu kız, Ebe Hanım?</p>

  <p>-Zehra.</p>

  <p>Sınıfımda yedi, yahut sekiz tane Zehra var, onun için birdenbire hatırlayamadım. Fakat Ebe Hanım, hangisi olduğunu söylediği vakit hayretten donakaldım.</p>

  <p>Çoban Mehmet&rsquo;le evlenecek Zehra, insanın rüyasına girse korkutacak kadar acayip bir mahluk, bir nevi delidir. Kına renginde çalı gibi sert, karmakarışık saçları, balmumu gibi renksiz yüzünde yine o renkte çilleri, daracık alnıyla bir hizada korkunç gözleri vardır.</p>

  <p>Daha ilk görüşte, bu çocuğun hasta olduğunu anlamıştım.</p>

  <p>Sınıfta hiç konuşmaz, fakat bir şey anlatmak, yahut dersi okumak lâzım geldiği vakit birdenbire dik, korkunç bir sesle bağırmaya başlar.</p>

  <p>Anlayamadığım cihet şudur ki, Zehra, hesap ve ezber derslerinde sınıfın en kuvvetli talebesidir.</p>

  <p>Sınıfta olduğu gibi, bahçede de herkese uzak durur, ne o güzelim tabut, teneşir ilahilerine, ne o neşeli cenaze oyunlarına iştirak eder.</p>

  <p>Fakat onun, birkaç günde bir, kendi kendine oynadığı bir oyun vardır ki, beni ötekilerden ziyade dehşetlendirir. Zehra, bahçenin ortasında, havadan gelen bir sesi dinliyor gibi yaptıktan sonra, gözlerini belertir, durduğu yerde bir çay semaveri gibi fokurdamaya, acayip sesler çıkarmaya başlar. Sonra, bu cezbe hali artar, kırmızı saçları kabarır, ağzı köpürür, haykıra haykıra dönmeye başlar. Bu, şüphesiz bir oyundur. Fakat, bilmem neden, ben onu seyrederken titremeye başlarım.</p>

  <p>Ebe Hanım, bana, bu kızın gelin olacağını anlatırken kendi kendime: &ldquo;Eyvah, dedim, Zehra o gece şevke gelir de Çoban Mehmet&rsquo;e bu oyunu oynamaya kalkarsa, biçarenin vah haline.&rdquo;</p>

  <p>Komşum gittikten sonra, eski elbiselerimden birini daha buldum. Zehra&rsquo;ya gelin elbisesi dikmeye başladım. Ne çare bu zavallı kıza biraz çeki düzen vermeli. Hiç olmazsa Çoban Mehmet, daha ilk geceden onu bırakıp kaçmasın.</p>

  <p><span class="t14">Zeyniler, 1 Aral</span><span class="t14">ı</span><span class="t14">k</span></p>

  <p>Zehra, dün gece muhtarın evinde gelin oldu. Çoban Mehmet, mahzun olmasın diye köyün meydanında davul, zurna çaldılar, bir iki pehlivan güreştirdiler.</p>

  <p>Kadınlar arasında da, ayrıca bir kına gecesi yapıldı. Mevlit okutuldu.</p>

  <p>Benim hediye ettiğim gelin elbisesi köyün ihtiyarlarına yine fazla alafranga görünmüştü. Kulağıma etraftan: &ldquo;Yarın ahiret&rdquo;, &ldquo;Münkir nekir&rdquo;, &ldquo;Kızgın topuz&rdquo; gibi kelimeler geliyordu. Buna mukabil genç kadınların ağızlarının suyu akıyordu. Aralarında, galiba, geline haset edenler bile oluyordu.</p>

  <p>Gece, pek eğlendim. Muhtarın karısı güzel bir sofra hazırlamıştı. Ortada dönen sözlerden, bu fedakârlığın Zehra&rsquo;dan ziyade, &ldquo;İstanbullu Hocanım&rdquo;a gösteriş yapmak için göze alındığını anlaşılıyordu.</p>

  <p>Çoban Mehmet&rsquo;e gelini teslim etmeden evvel gülünç bir el öpme merasimi yapıldı.</p>

  <p>Bu kaba saba, utangaç köy delikanlısının gözlerini yumarak öptüğü eller arasında benimki de vardı. Hoca demek, bir bakıma ana demek olduğu için bu lazımmış.</p>

  <p>Bu el öpme merasiminde, öyle gizli bir komedi geçti ki, hiç unutmayacağım. Muhtarın karısı ile Ebe Hanım başta olmak üzere, beş altı ihtiyar kadın, uzun bir kerevetin şiltesi üzerinde sıralanmışlardı. Ben hâlâ onlar gibi bağdaş kurup oturmasını beceremediğim için, ocağın yanında bir çamaşır sandığının kenarına ilişmiş bulunuyordum.</p>

  <p>Gözlerini bir türlü yerden ayırmaya cesaret edemeyen Çoban Mehmet, evvela beni görmemişti. Ebe Hanım köşeden: &ldquo;Mehmet oğlum, hocanınım da elini öp!&rdquo; diye beni gösterince delikanlı, utana sıkıla yanıma geldi. Ben ciddiyetle elimi Uzattım, fakat, çobanın parmaklarımı tutmasıyla bırakması bir oldu. Bunun bir el olduğuna inanamıyor, aptal aptal bakıyordu. Ben, güldüğümü belli etmemeye çalışarak: &ldquo;Öp evladım&rdquo; dedim.</p>

  <p>Adamcağız, elimi tekrar tuttuktan sonra dayanamadı, utanıp sıkılmayı bırakarak, yüzüme baktı ve göz göze geldik. Daha fenası, tam bu esnada ocaktan yüzüme vuran kuvvetli bir çıra aydınlığında güldüğümü de gördü. Çobanın bu dakikadaki şaşkınlığı kadar ömrümde gülünç bir şey gördüğümü hatırlamıyorum.</p>

  <p>El öpme merasiminden sonra, damadı, gelinin bulunduğu odaya doğru götürdüler. Zehra, yeni elbisesi, biraz evvel kendi elimle tarayıp süslediğim başıyla, hemen hemen güzelce bir kıza dönmüştü. Fakat, kendisini, bura âdetlerince, duvak yerine yeşil atlastan bir nevi torbanın içine sokmuş oldukları için, çoban üzerinde ne tesir yaptığını göremedim.</p>

  <p><span class="t14">Zeyniler, 15 Aral</span><span class="t14">ı</span><span class="t14">k</span></p>

  <p>Bu sabah, uyandığım vakit, etrafımda bir eksiklik var gibi geldi. Dikkat edince, buldum. Geceleri bahçede, mahzun bir ninni sesiyle akan çeşme durmuştu.</p>

  <p>Pencereyi açmak için yatağımdan kalktım. Tahta kepenkler fazla mukavemet etti ve ben, kuvvetle sarsarken aralarından karlar dökülmeye başladı.</p>

  <p>Meğer, bu gece kar başlamış. Zeyniler, adeta tanınmayacak bir hale gelmişti.</p>

  <p>Hatice Hanım&rsquo;dan işitmiştim. Burada kar, bir kere yağmaya başladı mı, Nisana kadar bir daha kalkmazmış. Ne iyi şey, demek yaprakları bile siyah görünen bu karanlık ve can sıkıntısı memleketin asıl baharı kış aylarında başlıyor.</p>

  <p>Öteden beri kar, benim için, yeni açılmış badem çiçeklerinden daha güzel bir şeydir. Bahçede bu beyaz, temiz, yumuşak ı şeylerin içinde yuvarlanmakta bulduğum neşe ve zevki hiçbir bayramda bulamam. Sonra insan, için için nefret ettiği insanlara karşı ne tatlı intikam vesileleri bulur. Benim vaktiyle bir düşmanım vardı ki, kardan çok korkardı. Kalın fanila yakalar içine sakladığı nazik boynuna haberi olmadan kar doldurur; o, soğuktan kızarmış dudaklarıyla titrer ve renkten renge girerken neşeden çıldırırdım.</p>

  <p><span class="t14">Zeyniler, 17 Aral</span><span class="t14">ı</span><span class="t14">k</span></p>

  <p>Kar, gittikçe artıyor, yollar kapandı. O kadar ki, çocuklardan birçoğu mektebe gelemiyor.</p>

  <p>Bugün hayatımın en acı, en dertli günü oldu. Sabahleyin talebelerim bana fena bir havadis getirdiler. Dün gece, Munise, bir kabahat yapmış, babası odunla dövmek için üstüne yürümüş, çocuk, odanın penceresinden kendini bahçeye atmış, karlar ve karanlıklar içinde uzun müddet kalamayacağını, biraz sonra kapıya gelip yalvaracağını zannetmişler, fakat saatler geçtiği halde, çocuk görünmemiş. O vakit, komşulara haber vermişler. Köy delikanlıları ellerinde yanar çıralarla sokaklara dökülmüşler, zavallının nereye gittiğini anlamak bir türlü mümkün olamamış.</p>

  <p>Munise&rsquo;yi en sevmeyen arkadaşları bile ona acıyorlardı. Akşama kadar her yeri aradılar. Küçük kıza, ne kadar ehemmiyet verdiğimi bildiği için, Muhtar Efendi, Vehbi ile sık sık bana havadis gönderiyordu.</p>

  <p>Vehbi, bugün büyük bir erkek kadar ciddi ve telaşlıydı. Munise&rsquo;nin hâlâ bulunmadığını anlatmak için soğuktan morarmış avuçlarının içini gösteriyor, kaşlarını çatarak &ldquo;Gitti fakir kızcağız, kurtlar yemiş olmalı!&rdquo; diyordu.</p>

  <p>Akşama doğru Vehbi&rsquo;nin bu şüphesi büyüklere geçmeye başladı: &ldquo;Çocuk, bu fırtınada başka köye gitmiş olamaz. Ya bir yerde soğuktan donup öldü, ya canavar paraladı!&rdquo; diyenler oluyordu.</p>

  <p>Bu göz gözü görmeyen tipi altındaki günün siyah bir duman gibi inen akşamıyla beraber, içime vahşi bir ümitsizlik çöktü. Hayata zalim ve haksız bir şey diyenlere ilk defa inanıyor, ona isyan ediyordum.</p>

  <p>Sesim, soluğum kesilmiş, başım ateşler içinde, erkenden yatağıma girdim; aydınlık, bu gece gözlerimi incittiği için lambamı söndürdüm.</p>

  <p>Dışarıda fırtına gittikçe artıyor, pencere kepenklerini zorlu hücumlarla sarsıyordu.</p>

  <p>Zavallı küçük kız, kim bilir, nerelerde gömülü, açık sarı saçları kim bilir, karanlığın hangi bucağında, eski mehtaplardan kalma bir ışık parıltısı gibi titriyor?..</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Kaç saat geçtiğini bilmiyorum, insan böyle hallerde zaman hissini kaybediyor. Mezarlık tarafındaki kapıyı vuruyorlar gibi bir ses işitmeye başladım. Rüzgârdan başka ne olabilirdi? Fakat hayır, bu rüzgâr sarsıntısından başka bir şeydi. Yatağımdan doğrularak kulak verdim ve gecenin içinde boğuk bir insan iniltisi işitir gibi oldum. Hemen yatağımdan fırladım, omuzlarıma bir örtü alıp aşağı koşmaya başladım.</p>

  <p>Niyetim Hatice Hanım&rsquo;ın odasına uğrayarak onu uyandırmaktı. Fakat o da bu sesi işitmiş, elinde bir mum parçasıyla taşlığa çıkmıştı.</p>

  <p>Kapıyı birdenbire açmaya cesaret edemedik. Zaten gürültü de kesilmişti.</p>

  <p>Hatice Hanım erkek gibi kalın sesiyle: &ldquo;Kimdir o?&rdquo; diye bağırdı. Cevap yok. ihtiyar kadın bir kere daha seslendi. O vakit, rüzgârın gürültüsü içinde ince bir sesin inlediğini işittik.</p>

  <p>Hatice Hanım: &ldquo;Sen kimsin?&rdquo; diye bağırdı. Fakat, ben sesi tanımış, &ldquo;Munise&rdquo; diye haykırarak kol demirlerine sarılmıştım.</p>

  <p>Kapı açılır açılmaz içeriye karlı bir rüzgâr doldu, ihtiyar kadının elindeki mum birdenbire söndü.</p>

  <p>Karanlıkta, kollarımın içine buz gibi olmuş, küçük bir vücut düştü.</p>

  <p>Hatice Hanım, tekrar mumunu yakmaya uğraşırken, ben onu göğsümde sıkıyor, hıçkıra hıçkıra ağlıyordum.</p>

  <p>Son kuvvetini tükettiği anlaşılan Munise, kollarımda baygın gibiydi. Yüzü mosmor, saçları dağılmış, elbisesinin içine karlar dolmuştu.</p>

  <p>Çocuğu soyduktan sonra kendi yatağıma yatırdım. Hatice Hanım'ın mangalında ısıttığım fanila parçalarıyla vücudunu ovuşturmaya başladım. Munise, kendine gelir gelmez ilk sözü &ldquo;Bir parça ekmek!&rdquo; diye yalvarmak oldu. Bereket versin, biraz sütümüz vardı. Hatice Hanım&rsquo;la onu ısıttık ve kaşık kaşık çocuğa vermeye başladık.</p>

  <p>Dakikalar geçtikçe Munise&rsquo;nin yüzü kızarmaya, gözlerine fer gelmeye başlıyordu. Kollarımda ara sıra içini çekiyor, kim bilir, hangi acı ile için için ağlıyordu?</p>

  <p>Ah, şu çocuk gözlerindeki minnet! Dünyada, bir parça iyilik edebilmekten daha güzel bir şey olmuyor. Fırtına içinde, viran bir gemi teknesi gibi sallanan bu sefil ve karanlık oda, ocağın kızıl akisleri içinde birdenbire öyle munis ve mesut bir yuva olmuştu ki... Biraz evvel hayata gösterdiğim emniyetsizlik için, kendi kendime utanıyordum.</p>

  <p>Çocuk, artık konuşmaya başlamıştı. Kolları boynumda, sarı saçları bileklerimden dökülerek, gözlerime bakıyor, sorduğum suallere ağır ağır cevap veriyordu. Dün akşam, üvey annesinden çok korkmuş, köyün öteki ucundaki bir ambara kaçarak samanların arasına girmiş. Samanlar insanı yatak gibi sıcak tutuyormuş. Fakat, bugün çok acıkmış. Dışarı çıkarsa tutup yine eve götüreceklerini biliyormuş. Onun için çaresiz, geceyi beklemiş.</p>

  <p>Zavallı çocuğun en büyük ümit yeri benmişim. Bütün gün &ldquo;Hocanım mutlak bana ekmek verir,&rdquo; diye kendini avutmuş.</p>

  <p>Biraz sonra, çocuğun parlak gözlerine bir gölge düştüğünü, ilk neşesinin sönmeye başladığını fark ettim. Sormaya lüzum yoktu. Çünkü aynı korku bende de uyanmıştı. Yarın sabah Munise&rsquo;yi yine eve götürmek lâzım gelecekti.</p>

  <p>İçimde sönük bir ümit yok değildi. Çok güzel bulduğumuz için, hiçbir zaman elimize geçmeyecek sandığımız şeylere karşı duyulan o ümitsiz ümit.</p>

  <p>Munise&rsquo;de neticesiz bir rüya uyandırmaktan korkar gibi yavaş bir sesle Hatice Hanım&rsquo;a dedim ki:</p>

  <p>-Madem ki bu kızı, evlerine istemiyorlar. Acaba ben, onu kendime evlat etmek istesem razı olurlar mı? Benim de kimsem yok. Vallahi bu çocuğa kendi evladım gibi bakarım. Acaba vermezler mi?</p>

  <p>Bu çılgın arzum, Hatice Hanım&rsquo;ın dudaklarından çıkacak kelimeye bağlıymış gibi, titreye titreye ellerimi uzatıyor, boynumu büküyordum.</p>

  <p>İhtiyar kadın, gözlerini ocağa dikmiş, düşünüyordu. Ağır ağır başını salladı:</p>

  <p>-Fena olmaz. Yarın muhtarla konuşalım. O &ldquo;Peki!&rdquo; derse babasını da razı ederiz, iyi olur, dedi.</p>

  <p>Ben, ömrümde bu kadar güzel bir ümit sözü işittiğimi bilmiyorum. Cevap vermeden Munise&rsquo;yi göğsüme çektim. Çocuk, ellerimi öperek &ldquo;Anacığım, anacığım!&rdquo; diye ağlamaya başladı.</p>

  <p>Ben, bu satırları yazarken, Munise, yatağımda, sarı saçlarında ocağın mesut kızıllıkları titreyerek uyuyor. Ara sıra derin derin içini çekiyor ve dolu dolu öksürüyordu.</p>

  <p>Bu çocuğu, bana bırakırlarsa ne kadar mesut olacağım Yarabbî! O vakit ne geceden, ne fırtınadan, ne sefaletten, hiçbir şeyden korkum kalmayacak. Onu, kendi elimle büyüteceğim, mesut edeceğim. Ben, bunu bir zamanlar başka küçükler için ümit etmek çılgınlığına kapılmıştım, fakat onlar, bir akşamüstü kalbimde kucak kucağa öldüler.</p>

  <p>Artık, hayatla barıştım. Her şeyi tekrar seviyorum. Kâmran, bir akşamüstü, kalbime gömdüğüm o zavallı miniminileri öldüren sen olduğun halde bu gece, senden bile eskisi kadar nefret etmiyorum.</p>

  <p><span class="t14">Zeyniler, 18 Aral</span><span class="t14">ı</span><span class="t14">k</span></p>

  <p>Bu gece yine, galiba gözlerimi uyku tutmayacak. Hastalar gibi mesut olanlara da geceler öyle uzun geliyor ki...</p>

  <p>Sabahleyin Hatice Hanım&rsquo;la beraber muhtarın evine gittim, ihtiyar adam, Munise için havadis sormaya geliyorum sandı.</p>

  <p>-Daha bulunamadı ama, bakalım bir iki yerde ümidim var, gibi sözlerle beni teselli etmeye başladı.</p>

  <p>Ben, akşamki vakayı anlattım. Sözümün sonuna gelirken yüreğim çarpıyor, gözlerim kararıyordu. Dünyada en olmayacak bir şey için yalvarır gibi ellerimi kavuşturdum:</p>

  <p>-Bu küçük kızı bana verin. Kendime evlat edeyim, bağrıma basayım. Görüyorsunuz ki, biçare onların elinde ziyan olacak, dedim.</p>

  <p>Muhtar Efendi, gözlerini kapadı, sakalını çekiştirerek bir zaman düşündü, sonra:</p>

  <p>-Pekâlâ kızım, hakikaten sevâb işlemiş olursunuz, dedi.</p>

  <p>-Demek Munise&rsquo;yi bana vereceksiniz?</p>

  <p>-Babası zaten öteki çocuklara bakmaktan âciz. Vermeyip de ne yapacak. Olmazsa eline beş, on kuruş da veririz.</p>

  <p>O dakikada, sevinçten nasıl çıldırmadığıma hayret ediyorum. Bu kadar kolay ele geçireceğimi umar mıydım? Akşamdan beri saatlerce düşünmüş, edebilecekleri itirazlara cevaplar bulmuş, yüreklerini rikkate geçirmek için zihnimde adeta nutuklar hazırlamıştım. Daha olmazsa annemden kalan birkaç parça mücevheri verecektim. Onları, bu zavallı küçük esiri kurtarmaktan daha iyi bir yere sarf edebilir miydim? Fakat, işte bunların hiçbirine hacet kalmıyor, Munise bir canlı oyuncak gibi kollarıma bırakılıyordu.</p>

  <p>Ben, başkaları gibi değildim. Çok sevindiğim, mesut olduğum vakit, duygularımı sözle anlatamam. Mutlaka karşımdakinin boynuna sarılmak, onu öpmek ve hırpalamak isterim. Muhtar Efendi de o dakikada işte böyle bir tehlike geçirdi ve sadece buruşuk elinin bir defa öpülmesiyle benden kurtuldu.</p>

  <p>İki saat sonra, muhtar, Munise&rsquo;nin babasıyla beraber mektebe geliyordu. Ben, bu adamı fena çehreli, korkunç, zalim bir insan diye düşünüyordum. Halbuki, bilâkis, ufak tefek, hastalıklı düşkün bir ihtiyardı.</p>

  <p>Bana, İstanbullu olduğunu, fakat kırk seneye yakın bir zamandan beri memleketini görmediğini söyledi; karışık bir rüyayı anlatır gibi tereddütlerle Sarıyer&rsquo;den, Aksaray&rsquo;dan bahsetti.</p>

  <p>Munise&rsquo;yi bana vermeye razı oluyordu. Fakat ona çok acıdığını hissettim. Çocuğu mesut etmek için elimden geleni esirgemeyeceğimi, onu daima kendisine göstereceğimi vaat ettim.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Zeyniler&rsquo;in, fakir, karanlık mektebi bugüne kadar, böyle bir bayram, böyle şenlik görmedi. Bundan eminim. Munise ile sevincimizden odalara, sofalara, sığmıyorduk. Kahkahalarımız, saçaklardan uyuşmuş kuşları uyandırıyor gibi tavanlardan şen cıvıltılar geliyordu.</p>

  <p>Munise, birkaç saat içinde nazlı bir küçükhanım halini almıştı. Al faniladan bir elbisem var ki, ben giyemezdim. Onu bir parça daraltıp kısaltarak ona koket bir kostüm yaptım. Kız, bu elbise içinde, nasıl anlatayım, bir içim su, ağza alınınca eriyen fondan şekerleri gibi bir şey oldu.</p>

  <p>Kar, bir gün evvelki şiddetini kaybetmiş olmakla beraber hâlâ devam ediyordu. Akşamdan evvel, çocuğu elinden tutarak bahçeye çıkardım. Hatice Hanım, Zeyni Baba&rsquo;nın kandillerini yakmaya gidinceye kadar gezdik, birbirimizi kovaladık, mezar taşları arasında top muharebesi yaptık.</p>

  <p>Neşemiz, ihtiyar kadının çatık yüzünü bile güldürmüştü:</p>

  <p>-Haydi artık içeri girin, üşüyeceksiniz, hasta olacaksınız, derken tatlı tatlı sırıtıyordu.</p>

  <p>Üşümek mi? İnsanın içinde güneş yanarken üşümek mi? Bu akşam, gökyüzü bana, batıdan doğuya kadar dallarını uzatmış bir ağaç gibi göründü; yavaş yavaş sallandıkça, üstümüze beyaz çiçeklerini döken kocaman bir yasemin ağacı!</p>

  <p><span class="t14">Zeyniler, 30 Aral</span><span class="t14">ı</span><span class="t14">k</span></p>

  <p>Munise ile öyle canciğer olduk ki... Bu küçük kız, derslerimden artakalan bütün saatlerimi alıyor. Ona ne biliyorsam öğretmek istiyorum. Günde bir saat Fransızca ders veriyorum, resim yaptırıyorum. Hatta, ara sıra -köyde duyarlar da bizi taşa gömerler- kapıları, pencereleri kapatarak ona bir parça dans bile öğretiyorum. Bazen, kendi kendime güleceğim geliyor.</p>

  <p>-Çalıkuşu! Sen, her şeyi öğreteceğim diye Munise&rsquo;yi Allah esirgesin, Hacı Kalfa&rsquo;nın Milat'ına çevireceksin, diyorum.</p>

  <p>Bu fakir köy çocuğu, birdenbire, bir asilzadeye benzedi. Her halinde, her sözünde ince bir sevimlilik var. Evvela, buna hayret etmiştim. Fakat, şimdi sebebini anlamaya başlıyorum. Munise&rsquo;nin annesi herhalde dedikleri kadar adi olmayacak.</p>

  <p>Çocuk bana, son derece minnettar. Bazen, hiç sebepsiz yanıma yaklaşıyor, ellerimi tutarak yanaklarına, dudaklarına sürmeye başlıyor. O vakit ben de onun nazik bileklerini ellerimin içine alıyorum, minimini parmaklarını birer birer öpüyorum.</p>

  <p>Zavallı küçük, asıl iyiliği kendisinin bana ettiğini bilmiyor, onu yanıma almakla bir fedakârlık ettiğimi sanıyor.</p>

  <p>Bu çocuğun öyle ümit edilmeyen tuhaf sözleri var ki... Geldiğinin ikinci günüydü:</p>

  <p>-Munise, istersen bana anne de, daha iyi olur, dedim. Tatlı tatlı gülümseyerek yüzüme baktı:</p>

  <p>-Olur mu abacığım?</p>

  <p>-Niçin olmasın?</p>

  <p>-Sen, küçüksün, abacığım, sana nasıl anne derim? Bu sözü, adeta izzetinefsime dokundu, parmağımla onu tehdit ederek:</p>

  <p>-Seni şeytan seni, dedim. Neden ben küçük olayım? Ben yirmi yaşını geçmiş koskoca kadınım.</p>

  <p>Munise, dilini dişlerinin arasına sıkıştırarak bana bakıyor, bir şey söylemeden gülüyordu.</p>

  <p>-Yalan mı? Koskoca kadınım ya, diye tekrar ettim.</p>

  <p>-Sen, benden o kadar büyük değilsin ki abacığım, on dört-on beş yaş.</p>

  <p>Kendimi tutamayarak gülmeye başladım. Munise yüz bulmuştu, utana utana:</p>

  <p>-Sen daha gelin olacaksın abacağım. Ben, saçımın iki tarafına teller takacağım. Kendin gibi güzel bir... Elimle, çocuğun ağzını kapadım:</p>

  <p>-Bir daha böyle bir şey söylersen dudaklarını koparırım, dedim.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Küçüğümün bir hali de, süsü çok sevmesi, fazlaca koket olması. Ben koket ruhlu kızlardan öteden beri pek hoşlanmam ama, Munise&rsquo;nin ayna karşısında süslenmesi, beğene beğene kendisine gülümsemesi beni eğlendirmiyor değil. Hatta, dün elinde yanmış bir kibrit ucu da yakaladım. Gizli gizli gözüne sürme çekmeye uğraşıyordu. Maskara, kimden öğrenmiş bilmem ki? Şimdi neyse ama, birkaç seneye kadar bir genç kız olup çıkarsa birini bulup sevmeye, evlenmeye kalkarsa fena.</p>

  <p>Bunlar, aklıma geldikçe hem kız anneleri gibi heyecanlanıyorum, hem de bir yandan hoşlanıyorum.</p>

  <p>Munise, dün kızara bozara benden bir ricada bulundu. Saçlarının benim saçlarım gibi olmasını istiyormuş.</p>

  <p>Bebek oynar gibi, Munise ile oynamak benim zaten Allah&rsquo;tan aradığım şey. Küçük kızı dizlerimin arasına aldım, saçlarının örgülerini çözerek istediği gibi tarayıp fırçaladım.</p>

  <p>Rafın üzerinde duran küçük aynayı aldı:</p>

  <p>-Kuzum, abacığım, gel. İkimiz yan yana aynaya bakalım, dedi.</p>

  <p>Fotoğraf çektiren kardeşler gibi baş başa verdik. Aynanın içinde gülüyor, birbirimize dilimizi çıkarıyorduk.</p>

  <p>Munise, lacivert gözleri, duru beyaz teni, ince şirin yüzüyle bir melek gibi güzeldi. Fakat memnun görünmedi; eliyle burnumu, yanaklarımı okşayarak:</p>

  <p>-Nafile abacığım, sana benzemiyorum ki, dedi.</p>

  <p>-Daha iyi ya çocuğum.</p>

  <p>-Nemelâzım abacığım, ben senin gibi güzel değilim ki... Başını daha ziyade yaklaştırıyor, boynumun altından geçirdiği küçük eliyle, yine yüzümü okşuyordu:</p>

  <p>-Abacığım sen kadife gibisin. Senin yüzünde insan ayna gibi kendini görüyor, diyordu.</p>

  <p>Bu münasebetsiz çocuğun saçmalıklarına gülüyor, o kadar emekle düzelttiğim saçlarını karıştırıyordum. Fakat ne saklayayım, defterimi benden başkası okuyacak değil ya, kendimi güzel zannettiğimden çok güzel buluyor: &ldquo;Feride, sen kendini bilmiyorsun. Sende, kimseye benzemeyen başka bir şey var!&rdquo; diyenlere hak verecek gibi oluyordum.</p>

  <p>Neler söylüyorum? Ah, bu küçük kız! Ben, onun aklı başında bir kız haline getirmeye çalışırken o, beni kendi gibi koket yapacak.</p>

  <p><span class="t14">Zeyniler, 29 Ocak</span></p>

  <p>Defterime, bir aydan beri el sürmemiştim. Yazı yazmaktan, herhalde daha fazla işlerim vardı. Hem de mesut günlerin yazılacak nesi olur ki?</p>

  <p>Bir aydan beri derin bir gönül sükûnu içinde yaşıyordum. Yazık ki devam etmedi. İki gün evvel buradan geçen bir posta arabası benim için dört mektup bırakmış. Onları görür görmez içime bir ateş düştü. Kimden geldiğini, içlerinde ne olduğunu bilmeden:</p>

  <p>-Keşke bunlar, ben görmeden yolda kaybolsaydılar, dedim.</p>

  <p>İlk tahminimde yanılmamıştım. Zarfın üzerindeki yazıyı tanıyordum. Mektup ondan geliyordu.</p>

  <p>Zarflar, beni buluncaya kadar elden ele dolaşmış, üzerleri mavili, kırmızılı yazılar, damgalarla dolmuştu.</p>

  <p>Elimi sürmeye cesaret edemeden bir tanesinin üstündeki adresi okudum:</p>

  <p>&ldquo;B... Merkez Rüştiyesi muallimlerinden Feride Hanımefendi&rsquo;ye.&rdquo;</p>

  <p>Zarfları avucumda buruşturduktan sonra ocağın yanındaki rafa fırlattım. Pencereye başımı dayayarak dalgın dalgın uzaklara baktığımı gören Munise:</p>

  <p>-Abacığım, neren ağrıyor? Yüzün sapsarı, dedi. Kendimi toplamaya çalışarak gülümsedim:</p>

  <p>-Bir şeyim yok, çocuğum. Bir parçacık başım ağrıyor. Seninle biraz bahçeye çıkarsak geçer.</p>

  <p>Gece yatağımda, gözlerim karanlığa dikili, saatlerce uykusuz kaldım. Büyük bir kararsızlık içinde perişan oluyordum; yüzsüz, zalim bu mektuplarda, kim bilir bana neler söylemeye cesaret ediyordu? Birkaç defa lambayı yakarak onları okumak istedim. Fakat kendimi zapt ettim. Onları okumak ayıptı, benim için tenezzüldü.</p>

  <p>Aradan iki gün geçti. Mektupları hâlâ orada duruyor, odanın havasına bir zehir neşreder gibi, beni, için için eritiyordu. Müzmin hüznüm, Munise&rsquo;ye de geçmişti. Zavallı kız derdimin nereden geldiğini biliyor, beni hasta eden bu kâğıtlara kinle, nefretle bakıyordu.</p>

  <p>-Abacığım, dedi. Ben bir şey yaptım ama, bilmem darılacak mısın?</p>

  <p>Birdenbire döndüm. Gözlerim gayri ihtiyari ocağın yanındaki rafa gitti. Mektuplar orada yoktu, teessürden göğsüm tıkanarak.</p>

  <p>-Nerede onlar? dedim. Çocuk, başını eğdi:</p>

  <p>-Ben onları yaktım abacığım. Ne yapayım, sen pek üzülüyordun...</p>

  <p>-Ne yaptın Munise? dedim.</p>

  <p>Çocuk, benim şiddet göstermemi, omuzlarından tutup sarsmamı bekliyor, titriyordu. Başımı bileğime koyarak yavaş yavaş ağlamaya başladım.</p>

  <p>-Abacığım, ağlama. Ben onları yakmadım, sana mahsus öyle söyledim. Üzülmeseydin o vakit yakacaktım. Al işte.</p>

  <p>Küçük kız, bir eliyle başımı okşuyor, ötekiyle mektupları elime tutuşturmaya çalışıyordu:</p>

  <p>-Al abacığım, onlar galiba, senin sevdiğin birisinden geliyor.</p>

  <p>-Yumurcak, o nasıl lakırdı? diye bağırdım.</p>

  <p>-Ne bileyim abacığım? Sevdiğinden olmasa böyle ağlar mısın?</p>

  <p>Bu çok bilmiş bücürün sözlerinden ve gözyaşlarımdan utandım. Bu hale bir nihayet vermek lâzımdı. Artık kararımı vermiştim.</p>

  <p>-Küçüğüm, keşke bu sözleri söylemeseydin. Fakat madem ki bir kere söyledin. Bak, sana ispat edeyim. Mektuplar benim sevdiğim bir insandan gelmiyor, nefret ettiğim bir düşmandan geliyor. Gel seninle beraber yakalım onları.</p>

  <p>Oda karanlıktı, yalnız ocakta bitmeye yüz tutmuş bir çalı demeti ara sıra parlayıp sönüyordu. Mektuplardan birini ateşe fırlattım. Zarf, kıvrıla kıvrıla yanmaya başladı. Biterken ikincisini, sonra üçüncüsünü attım.</p>

  <p>Munise, anlayamadığım bir hisle göğsüme sokulmuştu. Mektuplar birer birer yanarken, karşımızda ölmek üzere olan bir insan varmış gibi susuyorduk. Sıra dördüncüye geldiği vakit, içime dayanılmaz bir pişmanlık acısı çöktü. Fakat ötekiler yandıktan sonra, bunu bırakamazdım. Kalbimin bir parçasını koparır gibi ıstırapla onu da attım.</p>

  <p>Son mektup ötekiler gibi birdenbire tutuşmadı, bir ucundan ince bir duman çıkarak için için yanmaya başladı. Sonra, zarfın gevşeyip açıldığını, ince yazılarla dolu bir kâğıdın yavaş-yavaş yanmaya başladığını gördüm. Artık tahammül edemiyordum. Munise, gönlümden geçenleri biliyor gibi, birdenbire eğildi elini ateşe sokarak son mektubun bir parçasını kurtardı.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Onu ancak çocuğu uyuttuktan sonra okumaya cesaret ettim. Yalnız şu satırlar kalmıştı.</p>

  <p>&ldquo;Annem geçen sabah yüzüme bakarken ağlamaya başladı: &lsquo;Ne var anne? Niçin ağlıyorsun?&rsquo; diye sordum. Evvela söylemek istemedi: &lsquo;Hiçbir şey yok. Bir rüya gördüm!&rsquo; dedi. İnat ettim, yalvardım, nihayet söylemeye mecbur oldu. Sakin sakin ağlayarak şunları söyledi:</p>

  <p>&ldquo;Rüyamda onu gördüm. Karanlık bir yerlerde dolaşıyor önüne gelene: &lsquo;Feride buralarda mı? Allah rızası için söyleyin! diyordum. Yüzü örtülü kadın beni elimden tutarak tekkeye benzeyen loş bir yere soktu:</p>

  <p>&lsquo;İşte Feride şurada yatıyor. Boğaz hastalığından öldü&rsquo; dedi. Baktım, evlatçığım, gözleri kapalı yatıyor. Daha yanağının rengi bile solmamış. O acı ile, ağlaya ağlaya uyandım. Ölü, diri getirir derler, değil mi, oğlum? Feride&rsquo;yi yakında göreceğim, değil mi, Kâmran?</p>

  <p>Annemin sözlerini sana aynen yazdım. Beni bir tarafa bırak. Fakat annen demek olan bu ihtiyar kadını daha ziyade ağlatmak doğru mu? Teyzenin rüyası o günden beri benim de rüyam oldu. Ne vakit gözlerimi kapayacak olsam seni uzak bir memleketin karanlık bir odasında; gözlerin kapalı, siyah saçların, taze yüzün...&rdquo;</p>

  <p>Mektup parçası burada bitiyor, bana sadece teyzemin matemini anlatıyordu. Kâmran, görüyorsun ki, bizi her şey birbirimizden ayırıyor. Seninle artık iki düşman bile değiliz; birbirimizi hiç, ama hiç görmeyecek iki yabancıyız.</p>

  <p><span class="t14">Zeyniler, 5</span> <span class="t14">Ş</span><span class="t14">ubat</span></p>

  <p>Dün gece, geç vakit bataklık tarafından silah sesleri gelmeye başladı. Ben korktum; fakat Munise, hiç telaş etmedi.</p>

  <p>-Her zaman olur, jandarmalar eşkıya kovalıyor, dedi.</p>

  <p>Silah sesleri seyrek fâsılalarla on dakika kadar devam ettikten sonra durdu.</p>

  <p>Bu sabah, havadisi öğrendik. Munise&rsquo;nin tahmini doğruymuş.</p>

  <p>Postacı soyan birkaç serseri ile jandarma arasında bir çarpışma olmuş. Jandarmalardan biri ölmüş, öteki ağır yaralı olarak Zeyniler&rsquo;in misafir odasına getirilmiş.</p>

  <p>Öğleye doğruydu, küçük Vehbi, soluk soluğa mektebe geldi, beni elimden yakalayarak:</p>

  <p>-Kız hocanım, çabuk zarfını (çarşaf olacak) giyin, gel be. Seni misafir odasına çağırıyorlar, dedi.</p>

  <p>-Kim çağırıyor?</p>

  <p>-Hekim çağırıyor, babam söyledi.</p>

  <p>Hemen çarşafımı giydim. Vehbi önde, ben arkada misafir odasına gittik.</p>

  <p>Burası, iki basık oda ile merdivenli, çarpık bir sofadan ibaret viran bir hayat. Gece, kar, hastalık gibi sebeplerle yoluna devam edemeyen yolcuları burada barındırıyorlar. Sevâblarına biraz yiyecek veriyorlar.</p>

  <p>Kapıda burnundan havaya soğuk dumanlar çıkararak eşinen güzel bir atın yüzünü okşadıktan sonra içeri girdim. Avlu, karanlık olduğu için lamba yakmaya mecbur olmuşlardı.</p>

  <p>Kalın kaputlu; kocaman çizmeli, şişman bir askeri doktor, merdiven basamağına oturmuş bir şeyler yazıyor, avluda yüzü seçilmeyen birkaç kişi ile konuşuyordu. Çehresini yandan görüyordum. Dolgun beyaz bıyıklı, kalın kaşları, canlı ve sevimli bir yüzü vardı. Fakat, Yarabbî, bu adam konuşuyorken ne kadar kaba hatta ayıp kelimeler kullanıyordu. O kadar ki, bir ara, tersyüzü geri dönmeyi aklımdan geçirdim.</p>

  <p>Mutlaka yine fena bir kelime söyleyeceğini anlatan sert bir kahkaha ile gülerek başını çevirince beni gördü, birdenbire durdu; boz renkli ceketi üzerinde kocaman siyah sakalını görebildiğim birisine:</p>

  <p>-Yahu, yüzbaşım, hatırın kalmasın ama sana: &ldquo;Ayı Dayı&rdquo; adını takanların yerden göğe kadar hakları varmış. Aramızda kadın varmış da ne diye beni kibar kibar söyletiyorsun, dedi ve bana döndü:</p>

  <p>-Hemşire Hanım, kusura bakmayın. Geldiğinizi göremedim. Geçiniz yukarı. Ama biraz durun da ben ineyim. Merdivenler yufka gibi; ikimizi birden çekeceğe benzemiyor. Haydi geçin şimdi. Ben geliyorum.</p>

  <p>Basamakları ikişer ikişer atlayarak yukarı çıktım.</p>

  <p>İhtiyar doktorun &ldquo;Yüzbaşım&rdquo; dediği adama takılmakta devam ettiğini işitiyordum.</p>

  <p>-Yüzbaşım, bu muallime İstanbullu. Nereden anladığıma şaşıyorsun, değil mi? Ah, yüzbaşım, sen kâinatta hangi hadiseye böyle koyun gibi bön bön bakmadın? Merdiveni çıkışından anladım. Gördün mü, nasıl keklik gibi sekiyor? Şimdi istersen yaşını da söyleyeyim: Bu kadıncağız, taş çatlasa kırktan fazla değil.</p>

  <p>Böyle delidolu sözler, öteden beri, beni pek eğlendirir. Kendi kendime güldüm:</p>

  <p>-İşte bunda yanıldın Doktor Bey, dedim.</p>

  <p>Beş dakika sonra ihtiyar doktor, çizmeleri altında merdivenleri çatırdatarak yukarı çıktı, yüzüme bakmadan konuşmaya başladı:</p>

  <p>-Efendim, vaka malum, bir yaralımız var. Ehemmiyetli bir şey değil. Fakat bakılmaya muhtaç. Kendim biraz sonra gideceğim. Yapılacak şey, ehemmiyetsiz bir pansuman, ama ağızlarına, yüzlerine bulaştırmalarından korkuyorum. Onların doktora da emniyetleri zayıftır. Fırsat buldular mı, hemen kocakarı ilaçlarına başvururlar, ister misiniz, yaranın üstüne türlü müzâhrefât yapıştırsınlar? Siz mektep, medrese görmüşsünüz. Yapılacak şeyleri ben size tarif ederim. Adamcağız, ayaklanıncaya kadar bakıverirsiniz artık, yalnız bilmem içiniz dayanır mı?</p>

  <p>-Dayanır Doktor Bey. Benim sinirlerim kuvvetlidir. Hiçbir şeyden korkmayın, efendim.</p>

  <p>-Sen, açsana yüzünü bakayım, dedi.</p>

  <p>Bu teklifsiz sözlerde garip bir ehemmiyet vardı ki, hiç fütursuz peçemi kaldırdım, hatta biraz da güldüm.</p>

  <p>İhtiyar doktor, kollarını kaldırdı, saf yüzünde komik bir hayretle gülmeye başladı. Hem de kahkahalarla...</p>

  <p>-Sen ne arıyorsun burada?</p>

  <p>Bu sefer de ben şaşırdım. Bu adam beni, acaba bir yerden mi tanıyordu? Mamafih, ben de işi biraz maskaralığa vurmaktan korkmadım, insana o kadar emniyet ve yakınlık hissi veren bir çehresi vardı ki...</p>

  <p>-Zannederim, beni tanıdığınızı iddia etmeyeceksiniz, Doktor Bey...</p>

  <p>-Şahsını değil, nev&rsquo;ini tanırım kızım, nev&rsquo;ini. Hatta, maalesef yeryüzünde çok azalmaya başlayan nev&rsquo;ini.</p>

  <p>-Mamutlar gibi mi efendim?</p>

  <p>Beş aydan beri zorla içime hapsettiğim yaramazlıklar yeniden taşmaya başlıyordu. Sör Aleksi&rsquo;nin daima söylediği gibi, bana hiç yüz vermeye gelmez. Hemen şımarmaya, küçük bebekler gibi ağzımda kelimeleri ezip büzmeye, maskaralık yapmaya başlarım.</p>

  <p>Herhalde doktor, çok gün görmüş, temiz bir adamdı. Aynı gür kahkaha ile gülerek:</p>

  <p>-O ipiri, şuursuz fil azmanlarının tam tersine ufacık, neşeli, sıhhatli, zarif -hatta ihtiyar olduğum için güzel sıfatını da ilave edebilirim- güzel bir kibar çocuğu...Söyle bakayım bana, sen nereden düştün buralara?</p>

  <p>Bu kaba saba asker doktorunun çiğ kelimeleri, gürültülü kahkahaları altında derin bir rikkat sezmeye başlıyordum. Nihayet, ciddi görünmeye çalışarak:</p>

  <p>-Ben muallimim, Doktor Bey. Hizmet etmek istiyordum, buraya gönderdiler. Ben, yer ayırt etmem. Nerede isterlerse çalışırım.</p>

  <p>Ben, bunları söylerken o, dikkatli dikkatli yüzüme bakıyordu:</p>

  <p>-Demek sen, buraya hizmet için geldin? Sırf maarife hizmet için öyle mi?</p>

  <p>-Evet, maksadım bu.</p>

  <p>-Bu yaşta, bu çehre ve yaradılışla mı? Sen doğruyu söylesene bana. Gözlerime bak bakayım. Ha, şöyle! Ben, bunları yutar mıyım sanıyorsun?</p>

  <p>Yumuk yanaklarına gömülerek tatlı tatlı gülümseyen beyaz kirpikli gözleriyle ta gönlümün içini görür gibi devam etti:</p>

  <p>-Değil, kızım. Asıl sebep başka. Hatta, maişet derdi de değil. Sen, saklanmaya çalışıtıkça, daha iyi görüyorum. Kim olduğunu, aileni, evini falan sorsam söylemezsin, değil mi? Bak, bak nasıl biliyorum. Burada bir muamma var. Derin karıştıracak değilim. Aramızda bir işaret kâfi..</p>

  <p>İkimiz de sustuk, ihtiyar doktor biraz düşündükten sonra:</p>

  <p>-Sana bir küçük hizmet etmeme müsaade eder misin? Seni daha iyi bir yere göndertsem ister misin? Benim tek tuk bildiklerim var Maarifte.</p>

  <p>-Hayır teşekkür ederim, yerimden memnunum. Yine gülerek omuzlarını silkti, alay eder gibi bir sesle:</p>

  <p>-Çok âlâ, çok âlâ. Fakat fedakârlıklar öyle kolay gitmez. Günün birinde canın sıkılırsa bana iki satırlık bir şey yaz, adresimi de bırakayım sana. İnsanlıktır bu.</p>

  <p>-Teşekkür ederim.</p>

  <p>Odalardan birisinin kapısını açtı. Çarpık bir kerevetin üstünde, vücudu ve yüzü bir asker yağmurluğuyla örtülü bir adamcağız yatıyordu.</p>

  <p>Doktor:</p>

  <p>-Nasılsın molla, biraz ferahladın mı? diye seslendi. Yaralı, eliyle yağmurluğu kaldırarak davranmaya çalıştı:</p>

  <p>-Kımıldama, yat. Ağrın, sızın var mı?</p>

  <p>-Yok, çok şükür; sade elmacıkkemiğim az sızlıyor. Doktor, yine güldü:</p>

  <p>-Ah benim sevgili ayılarım! Dizkapağını elmacıkkemiği sanır. Midesini tabanında farz eder ama, yerine göre karşısına dikilenlere duman attırır. Geçer molla, bir şey kalmaz. Allah&rsquo;a şükret ki, az sola sapmadı o kurşun. Sen bir haftaya kadar dipdiri ayağa kalkmak ister misin? Yok, burası rahat geldi de, biraz yatayım dersen o başka. Öyleyse, bu kızcağız ne derse yapacaksın, anladın mı? Doktorun artık o. Yaranı o değiştirecek. Eğer ev ilacı falan diye bir halt ettiğini duyarsam, vay haline... Alimallah tekrar gelir, çatır çatır keserim bacağını.</p>

  <p>Sargılarını çözmeye başlamıştı. Yarayı biraz fazla hırpalayarak adamcağızı: &ldquo;Aman Bey!&rdquo; diye bağırtıyordu.</p>

  <p>-Kes sesini be. Yazık senin erkekliğine! Koskoca bıyıklı, sakallı herif, parmak kadar kızın yanında bağırmaya utanmaz mısın? Bu yara değil oyuncak. Böyle hastabakıcıya düşeceğimi bilsem, ben bile bir tarafımı şöyle zararsızca kestirirdim.</p>

  <p>İhtiyar doktor, bir saat sonra sakallı yüzbaşı ile beraber köyden ayrıldı.</p>

  <p>Dünyada bundan daha sade bir vaka olamaz, değil mi? Fakat ben, şimdiye kadar bu derece tuhaf bir heyecanla bu kadar için için sarsıldığımı bilmiyorum.</p>

  <p><span class="t14">Zeyniler, 24</span> <span class="t14">Ş</span><span class="t14">ubat</span></p>

  <p>Bu sene, yaz erken gelecek diyorlar. Bir haftadan beri havalar açtı. Ortalık günlük güneşlik, tepelerde kar olmasa insan kendini mayısta sanacak.</p>

  <p>Bugün cumaydı. Öğle yemeğinden sonra odamda Munise&rsquo;nin suluboya bir resmini yapmaya uğraşıyordum. Birdenbire kapı çalındı. Hatice Hanım, başörtüsü boynuna düşmüş, eli ayağı titreyerek içeri girdi. Onu hiç bu kadar telaşlı ve heyecanlı görmemiştim.</p>

  <p>-Aman hocanım aşağıya iki efendi geldi. Birisi Maarif Müdürü&rsquo;ymüş, teftişe gelmiş. Çabuk in! Ben konuşmaya sıkılırım.</p>

  <p>Acele acele çarşafımı giyerken kendi kendime gülüyordum; odasında elini kolunu hareket ettirmeye üşenen bir tembeller şahı buraya kadar zahmet etsin, inanılır şey değil!</p>

  <p>Aşağıda, dershane kapısı önünde, biri gayet uzun, öteki gayet kısa boylu iki adamla karşılaştım. Ben, gözlerimle etrafta onu ararken kısa boylu adam, bana doğru yürüdü. Karanlıkta pek iyi seçemediğim yüzünden bir tek gözlük parladı:</p>

  <p>-Muallime Hanım mı? Teşerrüf ettim. Ben, Maarif Müdürü Raşit Nâzım. Bu ne karanlık yer böyle. Mektep değil, adeta ahır.</p>

  <p>-İçerisi biraz daha aydınlıktır efendim, dedim.</p>

  <p>Minimini vücuduna göre bacaklarını tuhaf bir surette açarak öyle azametli bir yürüyüşü vardı ki...</p>

  <p>Kapıdan içeri bir adım attıktan sonra durdu, nutuk verir gibi elini sallayarak:</p>

  <p>-Monşer, şuraya bak, dedi. Ne mi'zer, ne mi'zer!.. Mektep demeye bin şahit ister. Nasıl radikal olmak lâzım? &ldquo;Ya hep, ya hiç!&rdquo; dediğime bir kere daha hak veriyorsun ya!</p>

  <p>Şimdi, onları daha iyi görüyorum, ilk bakışta bir çocuk, yeni yetişen bir dandy sandığım Maarif Müdürü, hemen hemen elliye dayanmış bir köseydi. Durmadan kaşını, gözünü oynatıyor, söylediği her kelime için kırış kırış yüzüne ayrı bir mana veriyordu.</p>

  <p>Ötekine gelince o, inadına uzun, kuru, esmer ve ince bıyıklı bir adamdı. O kadar uzun ki, adeta kamburu çıkmıştı.</p>

  <p>Maarif Müdürü, tekrar bana döndü:</p>

  <p>-Efendim, arkadaşımı takdim edeyim: &ldquo;Vilayet Nâfıa Mühendisi Mümtaz Bey.&rdquo;</p>

  <p>Ben lakırdı olsun diye:</p>

  <p>-Öyle mi efendim? Pek güzel, dedim.</p>

  <p>Maarif Müdürü, sınıfın mukavemetini muayene eder gibi topuklarını vurarak dolaşıyor, sıralara, levhalara bastonunun ucuyla dokunuyordu:</p>

  <p>-Azizim, büyük projelerim var. Her şeyi yıkıp yeniden yapacağım. Tertemiz müesseseler, istediğim tahsisatı vermezlerse vay hallerine. Çok tedarikli geldim, İstanbul matbuatı ateş etmeye hazır bir batarya vaziyetinde, benden küçük bir işaret üzerine bam bum... Müthiş bir bombardıman. Anlıyorsun ya, ya bu kafanın içindeki dünya hakikat olacak, ya ben postu vereceğim.</p>

  <p>Bütün bu güzel sözlerin benim, zavallı bir köy hocasının gözlerini kamaştırmak için söylendiğine şüphe yoktu. Tekrar tek gözlüğünü yerleştirerek:</p>

  <p>-Ne kadar talebeniz var? dedi.</p>

  <p>-On üç kız, dört erkek çocuk, efendim.</p>

  <p>-On yedi çocuk için bir mektep. Garip lüks! Sen binayı görecek misin Mümtaz?</p>

  <p>-Mal meydanda. Ne hacet?</p>

  <p>Maarif Müdürü, grandiose projesinden bahsederken mühendisin, yan yan bana baktığını fark ediyordum. Sonunda bana belli etmemek için gayet bozuk bir Fransızca ile:</p>

  <p>-Aman azizim, bir bahane ile şunun yüzünü açtır, yüzünün rengi peçenin altında yangın gibi yanıyor. Nereden düşmüş buraya? dedi.</p>

  <p>Maarif Müdürü, göründüğü gibi değilmiş; arkadaşının bu sözlerinden adeta sıkıldı ve ötekinden daha fena bir Fransızca ile cevap verdi:</p>

  <p>-Rica ederim azizim, mektepteyiz. Ciddi olunuz!</p>

  <p>Müdür çenesinin altındaki porsumuş deriyi lastik gibi uzatarak bir şeyler düşünüyordu. Birdenbire kararını vererek bana döndü:</p>

  <p>-Efendim, ben bu mektebi kapatacağım. Ben, şaşkın şaşkın:</p>

  <p>-Niçin efendim, bir şey mi oldu? dedim.</p>

  <p>-Efendim, böyle kepaze binada çocuk terbiye edilemez. Sonra talebe de az. Vilayette kaldığım müddetçe bütün gayretimi sarf edeceğim, köylerden birçoğunu ucuz, fakat zarif, sıhhi, modern, yani müceddid mekteplere sahip etmeye çalışacağım. Şimdi bana lütfen izahat veriniz.</p>

  <p>Bonjurunun cebinden şık bir karne çıkarmıştı. Mektebe ait bazı malumat isteyerek kaydetti, sonra:</p>

  <p>-Size gelince, efendim, dedi. Sizi başka münasip bir yere tayin ederim. Mektebin kapanma emrini alınca B.&rsquo;ye gelirsiniz, icabına bakarız, isminiz lütfen?</p>

  <p>-Feride.</p>

  <p>-Efendim, Avrupa&rsquo;da güzel bir âdet vardır. Baba adını da ilave ediyorlar. Daha muvazzah bir isim olur. Siz muallimler, bu yenilikleri tatbik edivermelisiniz. Faraza künye defterine talebenizi, Melahat babası Ali Hoca, diye yazacağınıza, Melahat Ali deyiverirsiniz, olur biter. Anlaşıldı mı, efendim? Pederinizin ismi?</p>

  <p>-Nizamettin.</p>

  <p>-Efendim, size Feride Nizamettin diyeceğiz. Bu şekil size birdenbire garip görünür, ama alışırsınız. Nereden mezunsunuz?</p>

  <p>Mektebimi söylemeye çekindim. Çünkü Fransızca bildiğim anlaşılırsa mühendis biraz evvelki sözleri için belki bozulacaktı. Onun için sadece; &ldquo;Hususi tahsil gördüm efendim&rdquo; dedim.</p>

  <p>-Dediğim gibi B.&rsquo;ye geldiğiniz vakit beni ziyaret edersiniz. Size münasip bir yer ararız. Haydi Mümtaz, programda daha iki köy var.</p>

  <p>Talebe sıralarından birine oturarak uzun, ince bacaklarını sallayan mühendis yine o güzelim Fransızcasıyla sırnaştı:</p>

  <p>-Bu fevkalâde bir parça. Beni bırak da sen git. Bir çare bulup mutlaka yüzünü açtırmalıyım.</p>

  <p>Maarif Müdürü, yeniden telaşlandı, bana bir şey sezdirmemek için Türkçe:</p>

  <p>-Vaktimiz yok. Raporunuzu sonra yazarsınız. Haydi buyurun, dedi ve yürüdü.</p>

  <p>İnadıma arkamı döndüm ve bir şeylerle meşgul göründüm.</p>

  <p>Adamcağız, bahçeyi geçerken, bir iki kere daha başını çevirdi. Sokak kapısından çıktıktan sonra tahta havalenin kenarını takip ediyor, ara sıra ayaklarının ucunda yükselerek içeriye bakıyordu.</p>

  <p>Havadis, çabuk köyün içine yayılmıştı. Cuma olmasına rağmen çocuklar, çocuk anaları mektebe koşuyorlar, mekteplerinin kapanmasından pek müteessir görünüyorlardı. Mektep gibi kendime karşı da yabancı ve hissiz sandığım çocukların ağlayarak elimi öpmeleri bana çok dokundu.</p>

  <p>Hatice Hanım, başına kocaman bir çatkı çatarak odasına çekildi. Ben de, müşkül vaziyete düşüyordum ama, doğrusunu söylemek lâzım gelirse bu işte asıl yanan o biçare oldu.</p>

  <p>Akşamüstü muhtarın karısı ile Ebe Hanım tekrar mektebe geldiler, ikisi de müteessirdi. Hele Ebe Hanım, bana manalı manalı bakışlarla içini çekiyor:</p>

  <p>-Benim başka niyetim de vardı ama, Cenab-ı Hak yardım etmedi, diyordu.</p>

  <p>Bu teessüre benim de yapmacık bir teessürle mukabele etmem lâzımdı. Gözlerimi önüme indirerek:</p>

  <p>-Ne yapalım Ebe Hanım, kısmet değilmiş, diye cevap verdim.</p>

  <p>Hasılı, bu tek gözlüklü, minimini efendi, bir sözle Zeyniler&rsquo;i altüst etti. Köylülerin ağzını bıçak açmıyor.</p>

  <p>Yeryüzünde Zeyniler&rsquo;den daha kötü bir köye düşmenin mümkün olmadığını bildiğim halde bu teessür, bana sirayet ediyor. Yalnız, Munise müstesna. O yaramaz, sevincinden uçuyor: &ldquo;Ne vakit gideceğiz, abacığım iki güne kadar gider miyiz? diye kuş gibi çırpınıyor.</p>

  <p><span class="t14">Zeyniler, 3 Mart</span></p>

  <p>Yarın yola çıkıyoruz.</p>

  <p>Munise, ilk günlerde pek seviniyordu. Fakat dünden beri onda tuhaf bir neşesizlik baş göstermeye başladı.</p>

  <p>Ara sıra gözlerini uzaklara dikerek düşünüyor, sorduğum şeylere dalgın dalgın cevap veriyordu:</p>

  <p>-Munise, benimle gitmek istemiyorsan seni bırakayım, dedim.</p>

  <p>Hemen cevap verdi:</p>

  <p>-Allah esirgesin, abacığım, kendimi kuyuya atarım.</p>

  <p>-Kardeşlerinden ayrılacağına üzülüyor musun?</p>

  <p>-Üzülmüyorum, abacığım.</p>

  <p>-O halde babanı göreceğin gelecek!</p>

  <p>Babama acırım ama, o kadar sevmem abacığım.</p>

  <p>-Peki, öyleyse derdin ne?</p>

  <p>Gözlerini indirerek susuyor, daha ısrar edersem yalandan gülmeye, boynuma sarılmaya başlıyor. Fakat ben, bu yalancı neşeye inanmıyordum. Munise&rsquo;nin asıl sevincini ben bilmez miyim? Mamafih, bu berrak çocuk gözlerinde her zaman bir parça hüzün bulmuştum. O kadar söyletmeye çalıştım. Bütün emeklerim boşa gitti.</p>

  <p>Bir gün bir tesadüf, bana bu çocuk kalbinin gizli derdini öğretti. Akşama doğru bir aralık, Munise ortadan kaybolmuştu. Halbuki tam bu saatte kendisine ihtiyacım bulunduğunu biliyordu. Yol hazırlığı için bana yardım edecekti.</p>

  <p>Birkaç defa çağırdım. Cevap gelmedi. Mutlaka bahçede olacaktı. Pencereyi açtım: &ldquo;Munise, Munise!&rdquo; diye seslendim.</p>

  <p>İnce sesiyle uzaktan, Zeyni Baba&rsquo;nın türbesi yanından:</p>

  <p>&ldquo;Efendim, şimdi geliyorum! diye cevap verdi.</p>

  <p>Yanıma geldiği vakit, tek başına, niçin oralarda dolaştığını sordum. Cevap verirken şaşırıyor, manasız bahaneler göstererek, beni aldatmaya çalışıyordu.</p>

  <p>Dikkatle yüzüne baktım. Gözleri kıpkırmızıydı. Hafifçe solmuş yanaklarında yeni kurumuş gözyaşı izleri vardı. Birdenbire telaşlandım. Orada ne yaptığını, niçin ağladığını söyletmek için, sıkıştırmaya başladım. Bilekleri ellerimin içinde, yüzünü gizlemek için boynunu gevriyor, dudaklarında hafif bir titreme ile sükût ediyordu.</p>

  <p>Ben, mutlaka söyletmeye azmetmiştim. Eğer hakikati benden gizlerse onu burada bırakacağımı söyledim. O vakit tahammül edemedi. Büyük bir günahı itiraf eder gibi, başını önüne eğerek utana utana söyledi:</p>

  <p>-Annem beni görmeye gelmiş. Gideceğimi duymuş da... Darılma bana abacığım.</p>

  <p>Bu büyük günahı söylerken bütün vücudu titriyor, gözleri yaşla doluyordu.</p>

  <p>Anladım küçük, minimini gönlünün acısını, benden ümit edeceğinden çok daha derin ve iyi anladım.</p>

  <p>Yüzüne düşmüş saçlarını düzelterek, yavaş yavaş çenesini okşayarak halim, sakin bir sesle:</p>

  <p>-Bunda korkacak, ağlayacak ne var? Annen değil mi, elbette göreceksin, dedim.</p>

  <p>Biçare; hâlâ inanamıyor, korka korka gözlerime bakıyor; herkesin nefretle, lanetle andığı bu kadını sevmediğine beni inandırmak için, çocukça sebepler arıyordu. Fakat, onu öyle seviyor, öyle yana yana seviyordu ki...</p>

  <p>-Çocuğum, eğer anneni sevmiyorsan ben seni çok ayıplarım, dedim. Anne sevilmez mi hiç? Haydi koş, onu çevir: &ldquo;Abam mutlaka seni görmek istiyor&rdquo; de. Ben, türbenin yanına geliyorum.</p>

  <p>Munise, dizlerime sarılarak eteklerimi öptü, sonra koşa koşa bahçeye gitti. Bu yaptığım, büyük bir ihtiyatsızlıktı, biliyorum. Eğer bu kadınla görüştüğümü duyacak olurlarsa, fena şeyler söyleyecekler, belki de burada ismimi lanetle anacaklardı. Fakat, olsun...</p>

  <p>Türbenin altındaki ağaç kümesi içinde onları bir hayli bekledim. Kadıncağız, epeyce uzaklaşmış, Munise onu yolundan çevirmek için sazların öte tarafına koşmuş olacaktı.</p>

  <p>Nihayet, göründüler. Onların ana, kız yan yana gelişleri öyle hazin, öyle hazin bir şeydi ki... Birbirinden çekinir, utanır gibi ayrı ayrı yürüyorlar, çamurlara batıyor gibi yaparak, gecikiyorlardı. Bu kadına muhabbetle, şefkatle dolu bir şeyler söylemeye hazırlanmıştım. Fakat, nedense karşı karşıya geldiğimiz zaman, birbirimize söyleyecek söz bulamadık.</p>

  <p>Uzun boylu, narin yapılı bir kadıncağızdı. Arkasında yamalı bir eski çarşaf, yüzünde peçe yerine mor bir yemeni, ayağında topukları kopmuş, sırılsıklam, yırtık iskarpinler vardı. Birden korkuyor gibi titrediğimi hissediyordum. Mümkün olduğu kadar sakin, heyecansız görünmeye çalışarak:</p>

  <p>-Yüzünüzü açsanıza, dedim.</p>

  <p>Küçük bir tereddütten sonra peçesini kaldırdı. Çok taze olduğu belliydi. Nihayet otuz, otuz beş yaşlarında. Fakat sarışın çehresi öyle yorgun, öyle yıpranmıştı ki...</p>

  <p>Böyle kadınları ben, çok boyalı diye bilirdim. Halbuki yüzünde boyadan eser yoktu. En ziyade içime dokunan şey, Munise&rsquo;ye çok benzemesiydi. Birdenbire bana öyle geldi ki, Munise büyümüş, bu yaşa gelmiş. Sonra, sonra...</p>

  <p>Çocuğu gayri ihtiyari bir hareketle omuzlarından tutarak dizlerime doğru çektim. Göğsüm, derin nefesleşiyor, gözlerim doluyordu. Üstüme aldığım; büyük, çok büyük bir vazifeydi. Fakat ben, bunu yapacak, Munise&rsquo;yi güzel ahlâklı bir kadın olarak yetiştirecektim. Ömrümün en büyük tesellisi bu kadın olacaktı. Zihnimden geçen şeyleri o da benimle beraber düşünüyormuş gibi, dedim ki:</p>

  <p>-Hanımcığım, görüyorum ki, talih size, bu küçük kızı elinizde büyütmek bahtiyarlığını nasip etmemiş. Ne yapalım, dünya bu! Şunu size söylemek isterim ki, gönlünüz rahat etsin. Ben onu bağrıma bastım. Kendi kızım gibi büyüteceğim. Hiçbir şeyden mahrum etmeyeceğim.</p>

  <p>İlk defa söz söylemeye cesaret etti:</p>

  <p>-Biliyorum küçükhanım. Munise, bana söylüyordu...</p>

  <p>Ara sıra yolum düştükçe onu görmeye geliyordum. Allah sizden razı olsun.</p>

  <p>-Demek, Munise&rsquo;yi görüyordunuz?</p>

  <p>Küçük kollarını belime dolayan Munise&rsquo;nin tekrar titremeye başladığını hissettim. Yeni bir kabahati bulunmuştu. Demek gizli gizli anasını görüyormuş. Sonra, daha hazini, bu görüşmeleri benden gizlediğini kadına söylemeye nedense utanmış.</p>

  <p>-Eğer burada kalmış olsaydık, çocuğu her zaman size gösterirdim, dedim. Halbuki ben yarın ...&rsquo;ye hareket ediyorum. Oradan nereye gideceğim belli değil. Yüreğiniz rahat olsun hanımcığım. Ona ana olacağım diyemem. Çünkü annenin yerini hiçbir şey tutamaz. Fakat iyi bir abla olmaya çalışacağım.</p>

  <p>Aşağıdaki sazlıkta bir adamın dolaştığını gördük. Bu, benim talebem Cafer Ağa&rsquo;nın babasıydı. Sık sık bataklıkta yaban ördeği avlamaya gelirdi.</p>

  <p>Munise&rsquo;nin annesi, birdenbire telaşlandı:</p>

  <p>-Gideyim hanımcığım, dedi. Beni sizin yanınızda görmesinler.</p>

  <p>Bu söz, zavallı kadında, ince bir ruh olduğunu gösteriyordu. Zaten halinden, tavrından, yüzündeki manalarından da anlamıştım. İlk tahminim doğruydu. Munise, yüzü gibi ruhunun inceliğini ve kibarlığını bu talihsiz anneden almıştı. Kadıncağızın, beni, dedikodudan korumak için gösterdiği telaş adeta kibrime dokundu. Onda iyi bir his bırakmadan ayrılmak istemiyordum. Dedikodulara hiç ehemmiyet vermediğimi göstermek için:</p>

  <p>-Niçin acele ediyorsunuz? Bir parça daha kalmaz mısınız? dedim.</p>

  <p>Zavallı kadın, derin bir minnetle ellerime bakıyor, onları öpmek için dudakları titriyordu. Fakat, bana dokunmaya cesaret edemediği belliydi.</p>

  <p>Son fırtınanın devirdiği cılız bir kavak ağacının gövdesine oturduk. Munise&rsquo;yi aramıza aldık. Şimdi, söylemek sırası ona gelmişti. Zavallıcık, hayatını bana anlatırsa daha hafifleyeceğini hissediyormuş gibi bir hareketle söylüyordu ve öyle düzgün konuşuyordu ki...</p>

  <p>Bu kadının sade, fakat hazin bir sergüzeşti vardı, İstanbul&rsquo;da Rumelikavağında doğmuştu. Küçük bir memur olan babasıyla anası birbiri arkasına ölünce onu Bakırköy&rsquo;de kibar bir aileye evlatlık vermişlerdi. Evin çocuklarıyla beraber büyümüş, hemen hemen bir küçükhanım muamelesi görmüştü. On beş, on altı yaşına geldiğinde ona adeta iyi kısmetler çıkmaya başlamıştı. Fakat, o hiçbirisini istemiyor, hepsine bir bahane buluyordu. Çünkü onun bir sevdiği vardı: Evin küçük beyi, o vakit Harbiye Mektebi&rsquo;ne giden, bıyıkları henüz terlemiş bir genç. Gerçi bir ümidi yoktu, ne de olsa bir evlatlık parçası olduğunu biliyordu. Fakat, hafta başlarında onun yüzünü görmeyi, sesini işitmeyi şimdilik kâr sayıyordu.</p>

  <p>O sırada Büyük Efendi, B&rsquo;ye defterdar olmuş ve aile, yalnız Harbiyeli oğlunu İstanbul&rsquo;da bırakarak tamamen buraya göç etmiş.</p>

  <p>B.&rsquo;de genç mektepliyi görmeden geçen dört ay, onu dört senelik bir ayrılık kadar çıldırtmış ve nihayet Küçük Bey, yaz tatilini geçirmek için ailesinin yanına gelince...</p>

  <p>Çok geçmeden macera duyulmuş. Beyefendi, küçükhanımlar hep birden onun üstüne yürümüşler ve onu artık evde tutmak istemeyerek buraya yakın köylerden birine bir ihtiyar kadının yanına göndermişler. Munise&rsquo;nin dört yaşında kuşpalazından ölen ablası orada dünyaya gelmiş. Bu halde bir kızı, elinde çocuğu ile kim kabule razı olur? Nihayet o, ağlaya sızlaya ihtiyar bir orman memuruna varmaya razı olmuş, ilk zamanlar bir şey söylemez, talihine razı olurmuş. Fakat, kocası bu Zeyniler Köyü&rsquo;ne yerleştikten sonra ağır, dayanılmaz bir can sıkıntısı başlamış. Karanlık odasında bunalıyor, günden güne sararıp soluyormuş.</p>

  <p>Zavallı kadın, bunları anlatırken, hâlâ kendini o ağır karanlığın içinde görür gibi gözlerine, vücuduna bir yorgunluk çöküyordu.</p>

  <p>İşte bu sıralarda eşkıya takibi için köye bir jandarma kolu gelmiş, iki üç hafta, sazlığın karşısında çadır kurup oturan bu askerlerin genç zabiti onu takibe başlamış. Kadın da nasılsa şeytana uymuş ve kocasını, çocuğunu bırakarak zabitle beraber kaçmış...</p>

  <p>Bu sade hikâye, bilmem neden, bana çok tesir etti. Akşam yaklaşıyordu. Munise&rsquo;yi annesiyle yalnız bırakarak mektebe doğru yürümeye başladım. Belki de artık birbirini göremeyecek olan bu iki insanın bu ayrılık dakikasında birbirlerine söyleyecek bir şeyleri olurdu. Yahut da benim gözümün önünde istedikleri gibi kucaklaşıp ağlayamazlar, içlerinde bir hicrân yarası kalırdı.</p>

  <p>Mezar taşları üzerinden atlayarak mektebe dönerken derin derin düşünüyordum. Munise, ben seni asıl kimsesizliğin, yapayalnızlığın için sevmiş, sana daima acımıştım. Mamafih, bu dakikada seni kıskanıyorum. Senin sefil, düşkün bir kadın, fakat ne de olsa bir anne olan anneni kıskanıyorum. Sen doğduğun, büyüdüğün yerlerden ayrılırken gözlerinde bir anne bakışının hatırasını, dudaklarında anne yaşlarının acı lezzetini göreceksin.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Bu sabah, Zeyniler Köyü&rsquo;nden getirdiğim evrakı çantama doldurarak Maarif Müdürlüğü&rsquo;ne gittim. Munise&rsquo;yi uykuda bırakmıştım. Vakit erkendi, daire yeni açılıyordu, tek tuk gelen memurlar mahmur mahmur kahve, nargile içiyorlardı.</p>

  <p>Kırmızı kuşaklı başkâtibin yerinde şimdi, kıvırcık kara sakallı, yağlı yakalı bir efendi oturuyordu. Hademelerden birine sordum. Maarif Müdürü ile beraber başkâtibin de değiştiğini, iş için bu sakallı efendi ile konuşmak lâzım geldiğini söyledi.</p>

  <p>Yanına yaklaşarak selam verdim. Maarif Müdürü Bey&rsquo;in emriyle kapanan Zeyniler mektebi muallimi olduğumu, mektebin evrakını teslime geldiğimi söyledim:</p>

  <p>Başkâtip, biraz düşündü:</p>

  <p>-Ha, evet, dedi, pekâlâ. Azıcık dışarıda bekleyin de Müdür Bey gelsin.</p>

  <p>Dairenin loş, basık sofasında tam üç saat müdürü beklemek lâzım geldi. Böyle yerlerde gelen geçen, insana dik dik bakıyor, hatta söz atanlar bile oluyor.</p>

  <p>Pencerelerden birinin kenarına kırık bir merdiven dayamışlardı. Basamaklardan birine ilişerek beklemeye başladım.</p>

  <p>Pencere, harap medrese avlusuna bakıyordu. Kolları sıvalı, mavi şalvarlı bir softa, şadırvanın kenarında zerzevat ayıklıyor, dalları, yanımdaki pencerenin içine kadar giren kocaman bir çınarın üstünde, serçeler oynaşıyorlardı.</p>

  <p>Dirseklerim dizlerimde, çenem ellerimin içinde, düşünüyordum.</p>

  <p>Dün sabah, bu vakit, daha Zeyniler&rsquo;den ayrılmamıştım. İrili ufaklı bütün talebelerim kayalığın üstendeki araba yoluna kadar beni selametlemeye gelmişlerdi. Ne arsız gönlüm var benim? Etrafımdaki insanları ne kadar çabuk seviyorum. Aziz Eniştem&rsquo;in tuhaf bir sözü vardı. Ara sıra beni ellerimden tutarak:</p>

  <p>-Ah, benim yapışkan kızım, evvela insanı yadırgarsın, kaçarsın; sonra çamsakızı gibi öyle bir yapışırsın ki... derdi.</p>

  <p>Adamcağızın hakkı varmış. Bu çocukların hepsine acıyordum. Güzellerine güzel, çirkinlerine çirkin, sefillerine sefil oldukları için. Böyle her ayrıldığım yerde kalbimin bir parçasını bırakırsam âlâ!</p>

  <p>Zavallılar, birer birer elimi öptüler. Çoban Mehmet, Zehra ile, bana yeni doğmuş bir keçi yavrusu göndermiş. Adamcağızın hediyesi öyle yüreğime dokundu ki... Henüz gözleri açılmamış olan bu yavrucağı Munise&rsquo;nin kucağına verdim.</p>

  <p>Çeçen arabasının yanık sesli çıngırakları boş ova içinde titremeye başladı. Yavaş yavaş Zeyniler&rsquo;den uzaklaştık. Çocuklara, siyah renkli taşların içinde kayboluncaya kadar Munise ile beraber arkalarından mendil salladık.</p>

  <p>Arabanın otel kapısında durması, Hacı Kalfa&rsquo;nın yine meraklı bir zamanına tesadüf etmişti.</p>

  <p>İhtiyar adam, ağzında bir ciğerle kapıdan fırlayan kocaman bir kediyi kovalıyordu. Elindeki nargile marpucunu kamçı gibi sallayarak:</p>

  <p>&ldquo;Dur, gâvurun kedisi, derini yüzeceğim!&rdquo; diye bağırarak yanımdan geçerken, &ldquo;Hacı Kalfa&rdquo; diye seslendim.</p>

  <p>Sesin nereden geldiğini birdenbire anlayamayarak durdu ve arabanın içinde beni görür görmez kollarını kaldırıp sokağın içinde avazı çıktığı kadar &ldquo;Vay, iki gözüm hocanım!&rdquo; diye bağırdı.</p>

  <p>Adamcağızın sevinci görülecek şeydi. Ağzında ciğerle karşıki viranenin duvarlarına tırmanmaya çalışan kediye, neşeli neşeli,</p>

  <p>-Var, güle güle, zıkkımlan, telaş etme. Helal olsun!., diye bağırdıktan sonra yanıma geldi.</p>

  <p>Hacı Kalfa, o kadar memnundu ki, kucağında keçisiyle beni takip eden Munise&rsquo;yi ancak otelin ikinci katında fark etti:</p>

  <p>-Vay hocanım, bu da kim, nereden çıktı? diye sordu.</p>

  <p>-Benim kızım, Hacı Kalfa, dedim. Senin haberin yok. Ben, Zeyniler&rsquo;de evlendim, şimdi bir kızım var. Hacı Kalfa, Munise&rsquo;nin çenesini okşayarak:</p>

  <p>-Söyleyene bakma, söyletene bak. O da olur inşallah. Kız da kız dediğine değer ha! Tosun gibi, dedi.</p>

  <p>Güzel bir tesadüf eseri olarak mavi kuşlu odam yine boşmuş. Buna çok sevindim. Akşam, Hacı Kalfa beni zorla evine yemeğe götürdü.</p>

  <p>Yorgunluğumu bahane ederek gitmek istemedim, ihtiyar adam bana adeta emir veriyor:</p>

  <p>-Şuna bak hele, sen altı ay yayan yürüsen, benzin bile solmaz, tövbe olsun, diyordu.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Bunların hepsi güzel, hepsi âlâ. Fakat, beni düşündüren başka bir mesele var. Dün akşam, yatmadan bir hesap yaptım, o kadar tuhaf bir netice çıktı ki, inanamadım. Bir kere de aynı hesabı parmaklarımla tekrar ettim. Maalesef doğruydu. Bu netice, çok acıklı olmakla beraber gülmekten kendimi alamadım. Ben, şimdiye kadar kendi gayretim, kendi çalışmam sayesinde geçindiğimi zannediyordum. Halbuki elimdeki parayı sarf etmekten başka bir şey yapmamıştım.</p>

  <p>Zavallı Gülmisal Kafacığım, yanımda epeyce bir para bulundurmadan yabancı bir memlekete gitmenin doğru olmadığını söylemiş, annemin elmaslarından birini satarak parasını ayrı bir kese içinde elime teslim etmişti.</p>

  <p>Şimdiye kadar birçok masrafım olmuştu. Öyle ya, bu kadar zaman açıkta kalmıştım. Sonra yol paraları da epeyce tutuyordu. Fazla olarak fakir bir köy hocasından başka bir şey olmadığımı da düşünmemiştim. Etrafımda sefil, aç bir insan gördüğüm zaman ufak tefek yardımlarda bulunmayı vazife bilmiştim. Fakat insanlar, sahi, insafsız mahluklar. Belki de yüz yumuşaklığımdan alınmış cesaretle etrafımda açılan eller, hele son &lsquo;zamanlarda o kadar çoğalmıştı ki...</p>

  <p>Tabii, ne tuttuğunu hâlâ bugün de pek iyi bilmediğim birkaç kuruş aylığım bütün masraflarımı karşılayamazdı. Daha fenası, bu aylıklardan ikisini de henüz almaya muvaffak olamamıştım.</p>

  <p>İşte bu fevkalâde ihtiyaçlar karşısında her başım sıkıştığında bu keseye el atmıştım. Fakat, şimdi bu zavallı torbacık da öyle hafiflemişti ki, içindekilerini saymaya cesaret edemiyordum. Demek, beş ayın bütün macerasına, bütün yorgunluklarına rağmen beni yaşatan yine ailemin yardımı olmuştu.</p>

  <p>Pencereden giren çınar yapraklarıyla oynayarak bunu düşünürken hem güleceğim hem de ağlayacağım geliyordu. Mamafih, yine bir teselli icat ettim.</p>

  <p>&ldquo;Üzülme Çalıkuşu, hiçbir şey kazanamadınsa, geçinmenin, yaşamanın ve tahammül etmenin ne olduğunu da mı öğrenmedin? Bu az kazanç mı? Bundan sonra artık çocukluğu bırakır, kadın kadıncık olursun kızım!&rdquo; dedim.</p>

  <p>Ben, böyle düşünürken boş sofada, birdenbire bir telaş uyandı. İhtiyar bir hademe, bir elinde bir palto, bir elinde bir bastonla Maarif Müdürü&rsquo;nün odasına doğru koşuyordu.</p>

  <p>Birkaç dakika sonra minimini boylu müdürün azametli boynunu yükseltip tek gözlüğünü parlatarak merdivenden çıktığını gördüm. Arkasından odaya girecektim Biraz evvel müdürün paltosuyla bastonunu götüren sakallı hademe karşıma dikildi:</p>

  <p>-Dur be hanım, efendi nefes alsın. Acelen ne? Ananın karnında dokuz ay nasıl bekledin? diye bana çıkıştı.</p>

  <p>Böyle muamelelere yavaş yavaş alışmıştım, onun için müteessir olmadım. Hatta, bilâkis, halim bir sesle:</p>

  <p>-Kuzum baba, beyefendi kahvesini içtikten sonra haber ver. Beklediğiniz muallime gelmiş de, diye rica ettim.</p>

  <p>Maarif Müdürü, beklemiyordu. Fakat öyle söylersem hademenin belki daha fazla gayrete geleceğini düşünüyordum. Ne yaparsın bu kurnazlıkları öğrenmek lâzımdı.</p>

  <p>İhtiyar hademe, üç beş dakika sonra tekrar odadan çıktı. Siyah çarşafımla beni birdenbire fark edemeyerek söylenmeye başladı:</p>

  <p>-Nerede o kadın? Hay Allah, hem adamın iki ayağını bir pabuca sokar, hem kaçar.</p>

  <p>-Darılma baba, buradayım. Gireyim mi?</p>

  <p>-Haydi, gir bakalım, senin gönlün olsun. Müdür, başı açık, dudağının ucunda kocaman bir puro ile makamında oturuyordu, köşedeki bir koltuğa gömülmüş yaşlı bir zata küçücük vücudundan umulmayacak kadar çatlak, cüretli bir sesle bir şeyler söylüyordu:</p>

  <p>-Efendim, ne memleket, ne memleket! Dünyanın israfını yaparlar da kendilerine bir kartvizit bastırmazlar. Seksen kişi sizi görmek istediğine dair kapıdan hademe ile haber gönderir. Hademe doğru dürüst isimlerini söyleyemez, bir keşmekeştir gider. Ben, idarede Deli Petro sistemine taraftarım. Memurları yalnız resmi hayatlarında değil, hususi hayatlarında da takip etmeli; yedikleri, içtikleri şeye, oturdukları, gezdikleri yere, elbiselerine müdahale etmeli. Gelir gelmez mekteplere bir tamim gönderdim. Asgari iki günde bir tıraş olmayacak, ütüsüz pantolon, yakasız gömlek giyecek muallimlerin azledileceklerini söyledim. Dün mekteplerden birini teftişe gidiyordum. Kadının önünde bir muallime rastladım. Tanımazlıktan gelerek: &ldquo;Git, muallime haber ver, Maarif Müdürü geldi, de!&rdquo; dedim.</p>

  <p>-Efendim, muallim bendenizim, diye cevap verdi.</p>

  <p>-Hayır, sen bir hademe olmalısın. Çünkü bu kıyafette muallim olamaz, ben bu şekilde giyinmiş bir muallime tesadüf edersem kolundan tuttuğum gibi sokağa atarım.</p>

  <p>Herif taş gibi dondu kaldı. Arkama bakmadan içeri girdim. Şimdi, yarın yine o mektebe gideceğim. Bu adamı aynı halde görürsem derhal azledeceğim.</p>

  <p>Söze başlamak için müdürün susmasını bekliyordum. Fakat onda öyle bir teşebbüs yoktu; gittikçe coşarak esip savurmaya devam ediyordu:</p>

  <p>-Evet efendim, geçenlerde mekteplere tamim gönderdim: &ldquo;Muallime ve muallimler mutlaka bir kartvizit bastırmalı. Kartsız olarak makama vuku bulacak müracaatlar kabul edilmez!&rdquo; dedim. Fakat kime anlatırsın?</p>

  <p>Birdenbire sert bir tavırla bana döndü:</p>

  <p>&ldquo;Bahse girerim ki Muallime Hanım da bu tamimi almıştır. Fakat buna rağmen yine kartsız müracaat ediyor. Yine hademenin ağzında: &ldquo;Siz bir hanım çağırmışsınız, o geldi!&rdquo; teranesi. Kim? Hangi hanım? Sarı çizmeli Mehmet Ağa.</p>

  <p>Hayretten donakaldım. Demek bütün bu sözler bu hiddet bana karşı. Benim kartsız içeri girmek istediğim için!</p>

  <p>-Ben sizden emir almadım efendim, diyebildim.</p>

  <p>-Nasıl olur? Siz nerede hocasınız?</p>

  <p>-Geçen hafta gelmiştiniz. Zeyniler Köyü muallimesi, kapanmasını emrettiğiniz mektep.</p>

  <p>Maarif Müdürü, kaşlarından birini kaldırarak düşündü:</p>

  <p>-Ha, evet hatırladım. Ne yaptınız, muamele bitti mi?</p>

  <p>-Emrettiğiniz gibi oldu efendim, söylediğiniz evrakı da getirdim.</p>

  <p>-Peki başkâtibe teslim edin, tetkik etsin.</p>

  <p>Kirli yakalı başkâtip, beni tam iki saat istintâk etti. Evrakı tekrar tekrar gözden geçiriyor: &ldquo;Müteferrika senetleri&rdquo;, &ldquo;evrâk-ı müsbite&rdquo;, &ldquo;lüzum müzekkeresi&rdquo;, &ldquo;beyanname sureti&rdquo;, falan diye birçok anlayamadığım şeyler soruyor, ihtiyar heyetinden getirdiğim mazbatalara itiraz ediyordu.</p>

  <p>Ben, ikide birde şaşırdıkça onun öyle bir dudak bükmesi, &ldquo;Sözde bunlar da hoca!&rdquo; diye bir hakaret etmesi var ki... Yanlış battal edilmiş bir senet pulu için beni adeta ağlatacaktı.</p>

  <p>Sonra, bir mesele daha çıkardı. Bilmem kaç yıl önce bir muallimeye dam tamiri için iki yüz elli kuruş vermişler, onun senedi yokmuş:</p>

  <p>&ldquo;Niye bu paranın mahsubu yapılmamış? Senet nerede? Bulamazsan mahkemeye gidersin!&rdquo; diye ter ter tepiniyordu.</p>

  <p>Ben:</p>

  <p>-Beyefendi, yapmayınız, ben oraya gideli yarım sene bile olmadı, diye anlatacak gibi oluyor, fakat bir türlü lakırdı anlatamıyordum.</p>

  <p>-İlahi efendim, illallah efendim. Ben, böyle rezalete gelemem efendim. Benim deli olmaya vaktim yok efendim, diye söylenerek kâğıtları aldı, Maarif Müdürü&rsquo;nün yanına girdi.</p>

  <p>Bulunduğum odada biri sarıklı, öteki, bıyıkları henüz terlemiş iki kâtip daha vardı, masalarının başında kendi işleriyle meşgul görünüyorlar, bizimle hiç alakadar olmuyorlardı.</p>

  <p>Başkâtip hiddetle odadan çıkınca bu iki efendi birdenbire yerlerinden fırladılar, müdürün odasına bitişik olan kapıya kulaklarını koyarak dinlemeye başladılar.</p>

  <p>Fakat kâtiplerin bu zahmeti beyhudeydi. iki dakika sonra müdürün, değil bizim odadan, belki sokaklardan bile işitilecek bir sesle bağırmaya başladığı duyuldu.</p>

  <p>Sarıklı kâtip sevincinden, genç kâtibin sırtına vuruyor:</p>

  <p>-Allah senden razı olsun Müdür Bey, şu teresi bir kalayla, dinsizin hakkından imansız gelir, diyordu. Maarif Müdürü başkâtibe şöyle söylüyordu.</p>

  <p>-Bıktım efendim senden, bıktım senden. Bu, ne şekilperestlik, bu ne küflenmiş kırtasiyeci kafası. Hakkı var kadının Sana kaç senelik senedi yaratacak hali yok ya. Aklın ermiyorsa git, çık git. İstediğin yere kadar yolun açık. Zaten sen gitmezsen, ben seni taburcu edeceğim. Hay, hay, derhal yaz istifanı. Yazmazsan adam değilsin.</p>

  <p>Eyvah yüreğime iniyordu. Kâtiplere:</p>

  <p>-Yok hemşire hanım, yok! dedi. Aldırış etme. Müstahaktır o terese, ikide birde kendinden daha edepsiz biri çıkıp ağzının payını vermezse rahat etmez, it dişi, köpek dirisi. Allah senden razı olsun, o, paparadan sonra birkaç gün sakinler, kendinin de kafası dinlenir, bizim de...</p>

  <p>Ses kesilmişti: Kâtipler, hemen masalarına koştular. Hafız Efendi, kendi kendine:</p>

  <p>-Bu, meseldir; dinsizin hakkından imansız gelir, diye bir şeyler mırıldanıyordu.</p>

  <p>Başkâtip, ayaklarıyla beraber sakalı da titreyerek içeri girdi. Başını çevirmeden yanlarına bakan kazlar gibi, gözlerinden birinin yan bakışıyla kâtipleri süzdü. Onlar, öyle sakin ve sessiz çalışıyorlardı ki, müsterih oldu, yavaş yavaş söylenerek yerine oturdu. Mamafih çalışamıyordu. Birkaç kere uflayıp pufladıktan sonra yavaş sesle söylenmeye başladı.</p>

  <p>-Elli yaşına gelmiş, bunca memuriyetlerde bulunmuş, muameleye bizim baş hademe kadar aklı ermiyor bu teresin. Kendi yarın cehennem olur gider, kabak bizim başımıza patlar. Öyle ya, günün birinde başımıza bir müfettiş ekşise, muamelatı bir gözden geçirse: &ldquo;Be herifler, siz eşek başı mısınız? Bu iki yüz elli kuruşun mahsubu niçin yapılmamış? Sizin bu usulsüzlüğü niye gözünüz görmedi!&rdquo; dese, herif, hepimizi mahkemeye sevk etse hakkıdır. Hazine-i devlet hukukuyla oyun olur mu? Vallahi biz geberip gitmiş olsak, yüz sene sonra evlat ve ahfadımızdan bu parayı tahsil ederler.</p>

  <p>Kâtipler, başlarını defterlerinden kaldırmış, hürmetli bir dikkatle bu serin sözleri dinliyorlardı.</p>

  <p>Başkâtip, havayı iyi bularak sordu:</p>

  <p>-İşittiniz mi mendeburun yediği herzeleri? Hafız hayretle başını kaldırdı:</p>

  <p>-Hayrola, bir ses işittik ama, size miydi?</p>

  <p>-Kısmen bana; ukala dümbeleği.</p>

  <p>-Esef buyurmayınız efendim, onlar muamelata vaki değillerdir. Zatıâliniz olmasanız üç günde bu dairenin altı üstüne gelir.</p>

  <p>Bu sözleri, hafız söylüyordu. Biraz evvel başkâtibin uğradığı hakarete çocuk gibi sevinen Hafız Efendi! Yarabbî, bunlar ne tuhaf insanlar!</p>

  <p>Bununla beraber, sarıklı kâtibin tahmini bir dereceye kadar doğru çıkmıştı. Başkâtip, geçirdiği fırtınadan sonra hayli yumuşamış ve sakinleşmiş görünüyordu.</p>

  <p>Bir sigara yakıp, dumanlarını iki tarafa savurarak:</p>

  <p>-Adam sende, kim bu devlete hizmet etmiş de, bir &ldquo;Allah razı olsun&rdquo; demişler, dedi ve beni daha fazla yormadan acele acele evrakı teslim aldı.</p>

  <p>Biraz sonra, kendi işim için ikinci defa olarak Maarif Müdürü&rsquo;nün odasına girdiğim zaman, yorgunluktan dizlerim titriyor, gözlerim kararıyordu.</p>

  <p>Müdür, şimdi başka bir davanın peşindeydi. Türlü huysuzluklarla hademelere, odasının tozlarını aldırıyor, duvardaki resimlerin yerlerini değiştiriyor ve ikide birde küçük bir el aynasında saçlarını, kravatını muayene ediyordu.</p>

  <p>Hâlâ aynı köşede oturan ihtiyar efendi ile aralarında geçen bazı sözler bana bu hazırlığın sebebini anlattı: B.&rsquo;ye, Piyer For isminde bir Fransız gazeteci gelmiş, Maarif Müdürü dün akşam Vali tarafından verilen ziyafette bu muharrir ve karısı ile tanışmış. Piyer For, çok enteresan bir adammış. Gazetesinde: &ldquo;Yeşil B.&rsquo;de Birkaç Gün&rdquo; serlevhâsı altında bir seri makale yazacakmış.</p>

  <p>Müdür, heyecanla anlatıyordu:</p>

  <p>-Bugün saat üçte karı koca, ziyaretime gelmeyi vaat ettiler. Kendilerine mekteplerimizin bir ikisini göstereceğim. Gerçi bir Avrupalıya göğsümüzü gere gere gösterebilecek bir mektebimiz yok ama, bir politika yapacağım çaresiz. Herhalde lehimize yazı koparacağımızı umuyorum. Bereket versin ki, ben bulundum burada, yoksa bu ziyaret selefim zamanında olsaydı, Avrupalıya rezil olduk gittiydi.</p>

  <p>Ben, hâlâ kapının yanında, paravanın bir köşesinde bekliyordum. Acele acele:</p>

  <p>-Yine ne var, hanım? dedi.</p>

  <p>-Muamele bitti, efendim.</p>

  <p>-Pekâlâ, teşekkür ederim.</p>

  <p>-Hı!</p>

  <p>-Teşekkür ederim, gidebilirsiniz.</p>

  <p>-Bana başka bir emriniz olacaktı. Yeni bir memuriyet için.</p>

  <p>-Evet, fakat şimdi açık yerim yok. Münhal vukuunda bir şey yaparız, isminizi kaleme kaydettirin.</p>

  <p>Maarif Müdürü, bunları keskin bir sesle acele acele söylüyor ve bir an evvel çekip gitmemi bekliyordu.</p>

  <p>&ldquo;Münhal vukuunda!&rdquo;</p>

  <p>Bu sözü İstanbul&rsquo;da, Maarif Nezareti&rsquo;nde de birçok defalar işitmiştim ve manasını maalesef çok iyi biliyordum. Müdürün sinirli sesi bende tuhaf bir isyan uyandırmıştı. Dışarı çıkmak için kapıya bir adım attım, fakat o saniyede gözümün önüne bir hayal, oteldeki odamızda minimini keçisiyle oynayarak beni bekleyen Munise&rsquo;nin hayali geldi.</p>

  <p>Evet, ben, şimdi eski Feride değildim. Hemen hemen ağır vazifeleri olan bir anneydim.</p>

  <p>O vakit, tekrar döndüm. Yağmur altında sokaklardan geçenlere el açan bir fukara gibi başım önüme düşmüş, sesimde bir korkak dilenci ahengiyle:</p>

  <p>-Beyefendi, beklemeye vaktim yok, dedim. Söylemeye utanacağım, fakat müşkül bir vaziyetteyim. Eğer bana hemen bir iş vermezseniz...</p>

  <p>Daha fazlasını söyleyemiyordum. Yeisimden, utancımdan göğsüm tıkanıyor, gözlerim yaşlarla doluyordu.</p>

  <p>O, aynı titiz ve telaşlı tavrıyla:</p>

  <p>-Söyledim hanım, dedi. Açığım yok. Yalnız &ldquo;Çadırlı&rdquo;da bir köy mektebi var ama, karışmam. Berbat bir yer diyorlar. Çocuklar köy kahvesinde okuyorlarmış. Muallim için de yatıp kalkacak yer yokmuş, işinize gelirse tayin edeyim veyahut daha iyi yer isterseniz, beklersiniz.</p>

  <p>-Haydi, efendim, cevabınızı bekliyorum.</p>

  <p>Bu Çadırlı&rsquo;nın Zeyniler&rsquo;den daha fena bir köy olduğunu zaten işitmiştim. Fakat aylarca buralarda sürünmekten, türlü hakaretlere uğramaktansa kabul etmek daha iyi olacaktı.</p>

  <p>Başımı önüme eğdim, nefes gibi hafif bir sesle: &ldquo;Peki, kabule mecburum!&rdquo; dedim.</p>

  <p>Fakat Maarif Müdürü cevabımı işitmedi. Çünkü bu dakikada kapı birdenbire açılmış, dışarıdan biri &ldquo;Geliyorlar&rdquo; diye seslenmişti.</p>

  <p>Maarif Müdürü, redingotunu ilikleyerek kapıdan fırladı. Benim için çekilip gitmekten başka iş kalmamıştı. Fakat kapıdan çıkacağım sırada onun Fransızca: &ldquo;Giriniz, rica ederim.&rdquo; dediğini işittim.</p>

  <p>Dışarıdan, evvela kalın mantolu bir genç kadın girdi. Yüzünü görünce hafif bir hayret feryadını men edemedim. Gazetecinin karısı benim eski sınıf arkadaşlarımdan Kristiyan Varez&rsquo;di.</p>

  <p>Kristiyan, bir tatilde, ailesiyle beraber Fransa&rsquo;ya gitmiş, orada kuzenlerinden genç bir gazete muharririyle evlenerek bir daha geri dönmemişti.</p>

  <p>Arkadaşım, birkaç sene içinde inanılmayacak kadar değişmiş, kerliferli bir kadın olmuştu. Sesimi işitince başını çevirdi ve yüzümdeki peçeye rağmen bir anda tanıdı:</p>

  <p>-Çalıkuşum, benim küçük Çalıkuşum, sen burada, ah, ne tesadüf!</p>

  <p>Kristiyan, beni en çok seven arkadaşlarımdandı. Ellerimden tutarak beni odanın ortasına çekti. Yarı zorla peçemi açtı ve yanaklarımdan öpmeye başladı. Henüz görmeye muvaffak olamadığım kocası ve bâhusus Maarif Müdürü, kim bilir, ne kadar şaşırmışlardı.</p>

  <p>Ben, onlara arkamı çeviriyor, gözlerimdeki yaşları göstermemek için yüzümü arkadaşımın omzuna saklıyordum.</p>

  <p>-Ah, Çalıkuşu her şey aklıma gelirdi fakat seni böyle simsiyah bir alaturka çarşafla ve gözlerinde yaşlarla burada bulacağımı ümit edemezdim.</p>

  <p>Yavaş yavaş kendimi toplamıştım. Gizli bir hareketle tekrar peçemi kapamak istedim. Fakat, o mani oldu. Zorla beni kocasına döndürerek:</p>

  <p>-Piyer, sana Çalıkuşu&rsquo;nu takdim edeyim, dedi.</p>

  <p>Piyor For, uzun boylu, güzel çehreli, kumral bir adamdı. Fakat, biraz delişmendi, yahut da, ben hep lakırdılarını tarta tarta söyleyen ağırbaşlı insanlar arasında yaşaya yaşaya adamcağızı öyle görecek hale gelmiştim. Gazeteci, elimi öptü ve eski bir bildikle konuşur gibi;</p>

  <p>-Matmazel, çok bahtiyarım, dedi. Bilir misiniz, biz hiç yabancı değiliz. Kristiyan, sizden o kadar çok bahsetti ki... Hatta o, sizi takdim etmeseydi de ben Çalıkuşu&rsquo;nu tanıyacaktım. Mektepte arkadaşlarınız ve hocalarınızla beraber çıkmış bir grup fotoğrafınız vardı Orada çenenizi Kristiyan&rsquo;ın omuzuna dayamıştınız. Görüyorsunuz ya, sizi ne kadar tanıyorum.</p>

  <p>Onlar, Maarif Müdürü&rsquo;nü tamamıyla unutmuş gibi benimle konuşmaya başlamışlardı. Bir aralık başımı çevirecek oldumdu.</p>

  <p>Öyle bir manzara gördüm ki, başka yerde olsam kahkahalarla gülerdim. Misafirlerle beraber odaya birtakım yabancılar da girmişti. Bunlar, Maarif Müdürü, en önde ve ortada olmak üzere etrafımızda bir yarım daire çevirmişler, ağızları hayretten bir karış açılmış, meraklı bir hokkabaz hüneri seyreden köylüler gibi benim Fransızca konuştuğuma bakıyorlardı.</p>

  <p>Daha garibi, aralarında Zeyniler&rsquo;e gelen uzun boylu Nâfıa mühendisi de vardı! Sonradan bu efendinin, misafirlere mihmandarlık ettiğini anladım. Adamcağız, nihayet muradına ermiş, yüzümü görmüştü. Bununla beraber, köyde benim için Maarif Müdürü&rsquo;ne Fransızca söylediği sözleri hatırladıysa herhalde biraz sıkılmış olacaktır.</p>

  <p>Artık, olan olmuştu. Eski bir sınıf arkadaşıma kendimi bu kadar düşkün bir vaziyette göstermek izzetinefsimi kırmıştı. Buna bir de manevi zillet manzarası ilave etmek istemeyerek yüksek sesle ve olanca cüret ve neşemle konuşmakta devam ediyordum.</p>

  <p>Maarif Müdürü, nihayet vaziyetteki tuhaflığı gördü. Minimini boyu ile gülünç bir revarans yaparak:</p>

  <p>-Oturmanızı rica ederim, rahatsız olmayınız, diye koltukları gösterdi.</p>

  <p>Bana artık çıkıp gitmek düşmüştü. Kristiyan&rsquo;a yavaşça:</p>

  <p>-Senden artık müsaade isteyeceğim, dedim.</p>

  <p>Fakat, çamsakızı gibi yapışıyor, bir türlü yakamı bırakmıyordu. Arkadaşımın ısrarını Maarif Müdürü de fark etti. Biraz evvel bana o kadar soğuk ve fena muamele eden bu adam, derin bir hürmetle önümde eğilerek bir koltuk da bana ikram etti:</p>

  <p>-Hanımefendi ayakta kalmayın, lütfen, dedi.</p>

  <p>Çaresiz oturduk. Kristiyan, benim sırtımda babayani bir çarşafla burada bulunmamı bir türlü aklına sığdıramıyor, kocasına hitâb ederek:</p>

  <p>Bilmezsin, Piyer, Feride ne enteresan bir kızdır, diyordu, İstanbul&rsquo;un en asil ailesine mensuptur. O kadar zarif bir zekâsı, öyle güzel bir karakteri vardır ki... Onu burada görmek, beni çok mütehayyir etti.</p>

  <p>Arkadaşım, beni methederken hem hoşlanıyor, hem utanıyordum.</p>

  <p>Ara sıra gözlerim Maarif Müdürü&rsquo;ne tesadüf ediyordu. Adamcağız, hâlâ hayretten kendini kurtaramıyordu. Ya o saygısız Nafia mühendisi! Odanın bir köşesine saklanmış beni göz hapsine almıştı.</p>

  <p>Tabii, ona bakmıyordum. Fakat, hani bazen insanın yüzünde böcek dolaşır da tuhaf ürperme olur, onun gözlerinin de böyle bir böcek gibi yüzümde dolaştığını bakmadan hissediyor, rahatsız oluyordum.</p>

  <p>Kristiyan&rsquo;ın merakını yatıştırmak için, şu şekilde izahat vermeye mecbur oldum:</p>

  <p>-Bütün bunlarda şaşılacak bir şey yoktur, herkesin bir şeye heves ettiği gibi, ben de hocalığa heves ettim. Gönlümün rızasıyla bu vilayette çalışmak, memleketin çocuklarına hizmet etmek istedim. Hayatımdan memnunum, herhalde yelkenli kayık ile dünya seyahatine çıkmak kadar tehlikeli bir kapris değil. Şaşıyorum; bunun ne kadar tabii bir şey olduğunu bir türlü anlamak istemiyorsun.</p>

  <p>Mösyö Piyer For, kuvvetli bir ses ve ukala bir tavırla:</p>

  <p>-Ben anlıyorum matmazel, dedi. Ruhun böyle ince elan&rsquo;larını Kristiyan da şüphesiz çok iyi anlar. Fakat, birdenbire kendisini toplayamadı. Benim bundan çıkardığım netice şudur ki, İstanbul&rsquo;da iyi bir garp terbiyesi görmüş bir yeni genç kız nesli vardı. Bunlar Loti&rsquo;nin dezanşante&rsquo;leri gibi faydasız spleen&rsquo;lerle kendilerini harap eden nesilden bambaşka bir nesle mensupturlar. Onlar, aksiyon&rsquo;u boş hayale tercih ediyorlar ve İstanbul&rsquo;daki refah ve saadetlerini bırakarak kendi istekleriyle Anadolu&rsquo;yu uyandırmaya geliyorlar. Ne güzel, ne ulvi bir feragat numunesi ve benim için ne bulunmaz bir makale mevzuu. Türklerin uyanışından bahsederken müsaadenizle sizin adınızı da zikredeceğim matmazel Feride Çalıkuşu.</p>

  <p>Telaşla:</p>

  <p>-Kristiyan, kocanın benim adımı gazeteye geçirmesine müsaade edersen seninle dostluğu keserim, dedim.</p>

  <p>Piyer For, kendimi saklamak istemek arzumu yanlış anladı:</p>

  <p>-Bu tevazu da çok güzel, matmazel, dedi. Sizin gibi bir genç kızın arzularına itaat etmek bir vazifedir. Memleketin hangi bahtiyar mektebinde hoca olduğunuzu sorabilir miyim?</p>

  <p>Dedim ya, artık olan olmuştu. Maarif Müdürü&rsquo;ne döndüm, Türkçe olarak:</p>

  <p>-Bendenize teklif ettiğiniz mektep neresiydi? dedim. Çadırlı Köyü&rsquo;nü buyurmuştunuz galiba... Piyer For, karnesine dayanarak:</p>

  <p>-Durunuz, durunuz, dedi. Nasıl söylediniz?.. Çağırlı, yoksa Çadırlı? Matmazel, vilayet içindeki gezintilerimiz arasında fırsat bulursak, sizi güzel köyünüzde talebeleriniz arasında ziyaret ederiz.</p>

  <p>Maarif Müdürü kıpkırmızı, yerinden kalkmıştı:</p>

  <p>-Matmazel Feride Hanımefendi köy muallimliği için ısrar ediyor. Fakat ben, kendisinin merkezdeki Dârülmuallimât&rsquo;ın Fransızca hocalığında daha büyük hizmetler yapabileceği kanaatindeyim.</p>

  <p>Anlamadan yüzüne baktım. Bana Türkçe olarak şu izahatı verdi:</p>

  <p>-Fransız mektebi mezunu olduğunuzu ve Fransızca bildiğinizi söylememiştiniz, böyle olunca iş değişti. Şimdi sizi Nezarete inha edeceğim. Emriniz gelinceye kadar vekil olarak çalışırsınız. Yarın sabah işe başlarsınız, olur mu?</p>

  <p>Hayatın, bir felaketten sonra daima bir saadet verdiğini, o güzel darbımeselin söylediği gibi, ayın on beşi karanlıksa, on beşinin mutlaka aydınlık olacağını bilmiyor değildim. Fakat, bu mehtabın bu kadar koyu bir karanlıktan, bu kadar umulmaz bir dakikada doğacağını aklıma getiremezdim.</p>

  <p>Munise tekrar gözlerimin önüne geldi. Fakat bu sefer bir otel odasında minimini keçisiyle oynayan fakir bir çocuk değil, güzel bir evin çiçekli bahçesinde çember çeviren şık bir küçük hanım gibi.</p>

  <p>Ayrıldığımız zaman Kristiyan, beni bir köşeye çekti:</p>

  <p>-Feride, sana onu soracağım. Sen nişanlıydın, niçin evlenmedin?</p>

  <p>-Cevap vermiyorsun, nişanlın şimdi nerede? Başımı önüme eğdim, gayet yavaş:</p>

  <p>-Geçen sonbahar onu kaybettik, dedim. Bu cevap, Kristiyan&rsquo;a çok tesir etti.</p>

  <p>-Nasıl Feride, doğru mu söylüyorsun? dedi. Ah, zavallı Çalıkuşu!... Hangi rüzgârın seni buraya attığını şimdi anlıyorum.</p>

  <p>Sımsıkı bileklerimi tutan elleri titriyordu:</p>

  <p>-Feride, onu çok severdin, değil mi? Saklama küçüğüm, itiraf etmekten kaçınırdın, fakat herkes bunu bilirdi.</p>

  <p>Kristiyan, uzak bir rüyayı takip eder gibi gözleri dalgın, sesi hareketli devam etti:</p>

  <p>-Hakkın vardı, onu sevmemek mümkün değildi. Birkaç defa seni görmeye gelmişti O zaman, gördüğümü hatırlıyorum Hiç kimseye benzemeyen bir tavrı vardı. Ne yazık! Sana çok acırım, Feride. Zannederim ki, bir genç kız için sevdiği bir nişanlının ölümünü görmekten büyük felaket olamaz.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>&ldquo;Sana çok acırım Feride, bir genç kız için sevdiği bir nişanlının ölümünü görmekten büyük felaket olamaz!&rdquo; dediği zaman gözlerimi önüme indirerek kapadım: &ldquo;Doğrusu, hakkın var&rdquo; dedim. O vaziyette başka ne diyebilirdim? Fakat ben, sana yalan söyledim Kristiyan.</p>

  <p>Ben, bir genç kız için daha büyük bahtsızlıklar da biliyorum. Sevdiği bir nişanlının ölümünü gören genç kızlar zannettiğin kadar acınacak insanlar değillerdir Bir büyük tesellileri vardır onların... Aradan aylar, yıllar geçtikten sonra, bir gece yabancı bir memleketin karanlık ve soğuk bir odasında yalnız kaldıkları vakit, o nişanlının çehresini göz önüne getirmek imkânına maliktirler; &ldquo;Bu zavallı gözlerin son bakışı benimdi!&rdquo; demek hakkına maliktirler. Bu hayalin yüzünü kalplerinin dudağıyla. Halbuki, ben bu haktan mahrumum Kristiyan!..&rdquo;</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Bu sabah B... Darülmaullimatı&rsquo;nda derse başladım. Buraya galiba çok ısınacağım. Mamafih, Zeyniler&rsquo;den sonra, burasını beğenmediğimi söylersem esasen ayıp düşer.</p>

  <p>Yeni arkadaşlar, görünüşte fena insanlar değil, talebemi yaşça bana yakın, hatta zannederim, bir kısmı benden büyük, akıllı hanımlar.</p>

  <p>Hele Recep Efendi isminde sarıklı bir müdür var ki, ömür. Mektebe geldiğim vakit Muavine Hanım, beni doğru müdürün odasına götürdü. Recep Efendi&rsquo;nin idareye gittiğini, neredeyse geleceğini söyleyerek beklememi rica etti.</p>

  <p>Kâh pencereden teneffüs bahçesini seyrederek, kâh duvardaki levhaların karışık yazılarını okumaya çalışarak yarım saate yakın onu bekledim.</p>

  <p>Nihayet geldi, yolda bir sağanağa tutulmuş, latası fena halde ıslanmıştı.</p>

  <p>Beni odada görünce:</p>

  <p>-Hoş geldin kızım, idareden şimdi haber verdiler. Allah cümlemize mübarek etsin, dedi.</p>

  <p>Ağarmış top sakalının çerçevesi içinde yuvarlak yüzü, elma gibi kırmızı yanakları, her bir tarafa bakan şaşı gözleri vardı..</p>

  <p>Üstünden akan sulara bakarak:</p>

  <p>-Tu, Allah belasını versin, dedi. Şemsiyeyi almayı unutacak olduk. Başımıza bu hal de geldi, akılsız kafanın derdini ayaklar çeker, derler ama, bu seferlik bizim lata çekti. Kusura bakma kızım, ben, biraz kurunacağım.</p>

  <p>Latasını çıkarmaya başlamıştı Ben ayağa kalkarak:</p>

  <p>-Efendim, rahatsız etmeyeyim, sonra gelirim, diye dışarı çıkmak istedim O, bir el işaretiyle tekrar oturmamı emretti:</p>

  <p>-Yok canım efendim, teklif mi var? Bir bakıma senin pederin sayılırız, dedi.</p>

  <p>Arkasında mor çizgili sarı atlastan bir yelek yahut gömlek vardı. (Yakasına bakarsan gömlek, ceplerine bakarsan yelek).</p>

  <p>Sobanın yanına bir iskemle çekerek oturdu. Kocaman meşin kunduralarının at nalı şeklinde çivilerle süslü tabanlarını ateşe vererek benimle konuşmaya başladı.</p>

  <p>Çekiçle üstlerine vurulan madenler gibi, kulakta çınlayan tuhaf bir sesi vardı; bütün K&rsquo;leri G gibi telaffuz ederek konuşuyordu.</p>

  <p>-Sen bayağı çocukmuşsun, be kızım. &ldquo;Her yerde işittiğim bu söz artık canımı sıkmaya başlamıştı.&rdquo; Dün de işlerin amma tıkırında gitmiş ha! Şu var ki, bir memuriyetin muhafazası, o memuriyetin istihsalinden daha müşküldür. Gayri ona göre çalışırsın, Benim muallimlerim kendi öz kızlarım demektir. İlle velâkin gayet ciddi olmalı. Bir tanesi geçenlerde bir hal yiyecek olduydu: Tövbeler olsun, Maarif Müdürü&rsquo;ne sormadan pasaportunu eline verdim, kapı dışarı ettim. Öyle değil mi, Şehnaz Hanım? Ağzını açmaya tövbe mi ettin?</p>

  <p>Şehnaz Hanım, mektebin müdür muaviniydi. Öksürmeden lakırdı söyleyemeyen orta yaşlı, cılız, hasta yüzlü bir kadıncağız. Deminden beri bir şey söylemek istediğine dikkat ediyordum. Sinirli sinirli.</p>

  <p>-Evet, evet, öyle olmuştu, dedi. Sonra söz söylemek fırsatını kaçırmamak istiyor gibi:</p>

  <p>-Hamalları iki mecidiyeden aşağı razı edemiyorum, ne yapalım? diye ilave etti.</p>

  <p>Müdür Efendi, sobanın yanında dumanları çıkmaya başlayan ıslak kundurularının naili tabanlarından tutuşmuş gibi yerinden fırladı:</p>

  <p>-Bak tereslere, tövbe olsun arkalığı sırtıma alır, eşyayı kendim taşırım. Ben delibozuk bir herifim. Yapar mıyım, yaparım, sen git, öyle söyle.</p>

  <p>Sonra tekrar bana döndü:</p>

  <p>-Sen, benim bu şaşı gözlerimi görüyor musun? Onların yan bakışlarını alimallah bin liraya satmam. Şöyle bir bakıverdim mi, akılları başlarından gider. Yani demem o demek ki, arife olmalı, fadıla, edibe olmalı vazifede kusur etmemeli, hariçten muallimlik vakarını muhafaza etmeli. Muavine Hanım, ders vakti oldu mu dersin?</p>

  <p>-Oldu efendim, talebe sınıfa girdi.</p>

  <p>-Haydi kızım, seni talebeye takdim edeyim, ille velâkin evvela git, şu yüzünü iyi bir yıka.</p>

  <p>Müdür Efendi, bu sözleri biraz sıkılarak, sesini alçaltarak! söylemişti. Fena halde şaşırdım, acaba yüzüme bir şey mi sürülmüştü?</p>

  <p>Muavine Hanım&rsquo;la birbirimize baktık. O da benim gibi mütehayyirdi:</p>

  <p>-Yüzümde bir şey mi var efendim? dedim.</p>

  <p>-Kızım, kadın kısmının süs ve altına tutkusu bir yaradılış eğilimidir, ille muallim kısmının öyle yüzü, gözü boyalı sınıfa girmesi caiz değildir. Bugün sana pederane ihtar ediyorum.</p>

  <p>Ben, şaşkın şaşkın:</p>

  <p>-Fakat bende boya yok, Müdür Efendi, ben dünyada yüzüne boya sürmüş insan değilim, dedim.</p>

  <p>Recep Efendi, aksi aksi yüzüme bakıyor.</p>

  <p>-Amma yaptın ha, amma yaptın ha, diyordu. Birdenbire işi anladım ve kendimi tutamayarak güldüm:</p>

  <p>-Müdür Efendi, o boyalardan ben de şikâyetçiyim. Ama ne yapalım ki Allah sürmüş, su ile çıkarmaya imkân yok, dedim. Muavine de benimle beraber gülmeye başlamıştı:</p>

  <p>-Hanımın tabii rengi efendim, dedi.</p>

  <p>Bu defa, kahkahalar Müdür Efendi&rsquo;ye sirayet etti. Fakat, onun gülüşü de herkesten başka türlü idi. &ldquo;Ha, ha, ha&rdquo; diye gülerken (h) harflerini, yine mektebe gelmiş çocuklara alfabe talim eder gibi tane tane döküyordu.</p>

  <p>-Amma tuhaf iş ha, Allah&rsquo;tan ha, Allah&rsquo;tan ha? Allah da verdi mi verir. Sen, böyle parlak yüz gördün mü Muavine Hanım? Kızım, annen sana süt yerine gül reçeli mi emzirdi be? Hay Allah!..</p>

  <p>Herhalde bu Recep Efendi, pek hoş bir insan olacaktı. Çarçabuk kanım kaynamıştı.</p>

  <p>Müdür Efendi, hâlâ üstünde ince ince dumanlar tüten latasını giymiş, beni sınıfa götürmeye hazırlanmıştı. Bir koridor penceresinden talebelerimi görür görmez yüreğim ağzıma geldi. Ne kabalık Yarabbî! Dershanede belki elli çocuk vardı. Hepsi de hemen hemen benle akran genç kızlar. Birdenbire üstüme dikilen bu bir yığın göz karşısında adeta eriyordum.</p>

  <p>Müdür Efendi, hemen bu dakikada çekilip gitseydi, müşkül bir vaziyette kalacak, lakırdılarımı şaşıracaktım. Bereket versin, onda müthiş bir dinletme merakı vardı:</p>

  <p>-&rdquo;Çık kızım, makamına bakalım!&rdquo; diye hemen hemen zorla beni kürsüye çıkardıktan sonra, uzun bir nutuk verdi. Aman, neler söylüyordu! Avrupalılar tıbbı, kimyayı, felekiyat ve riyaziyatı Araplardan aldıkları halde biz ne halt karıştırıp Avrupalılardan yeni bilgileri almıyoruz? Avrupalıların hazaini ilm-ü irfanına payzeni duhul olup gücün yettiği kadar ganimetler almak meşru bir çapul imiş. Bu çapul öyle topla, tüfekle olmaz, ancak Fransız diliyle olurmuş.</p>

  <p>Müdür Efendi, iyiden iyice coşmuştu. O maden gibi kulaklardan çınlayan sesiyle bağırarak beni gösteriyordu:</p>

  <p>-O memalik-i irfanın anahtarları, na, şu parmak kadar kızın elindedir. Siz, onun heybetine bakmayın, parmak kadar görünür ama, içi cevherlidir. Maşallah. Sıkı yapışın, boğazına basın, ilmi ağzından alın, limon gibi sıkın ha...</p>

  <p>O melun kahkaha nöbetlerinden birinin tutmak üzere olduğunu hissediyor, yerlere geçiyordum. Aman Yarabbî, rezil olacaktım! İlk defa doğrudan doğruya sınıfa bakmaya cesaret ettim. Onlar da gülüyordu. Böylece talebemle ilk bakışımız tatlı bir tebessüm oldu. Öyle zannederim ki, bu bakış, bu gizli gülüş, o anda bizi birbirimize sevdirdi.</p>

  <p>Sınıfta gülüşmenin artması nihayet Müdür Efendi&rsquo;nin dikkatini celp etmişti. Birdenbire yumruğunu kürsüye vurdu. Şaşı gözlerinin bin liraya satmayacağını söylediği o korkunç yan bakışlarından biriyle sınıfı süzerek:</p>

  <p>-O ne ya?.. O ne ya, o ne ya?.. Size, az yüz verdiler mi, astarını da istersiniz. Bu kadın kısmına yüz vermeye gelmez ya, tövbe olsun, berbat ederini. Kapayın çabuk ağızlarınızı. Pişmiş kelleler gibi ne sırıtıp duruyorsunuz, diye bağırdı.</p>

  <p>Kızlar, o kadar aldırış etmiyorlardı. Doğrusu ben, onlardan daha ziyade ürkmüştüm. Nutuk, on beş dakika kadar devam etti. Ara sıra gülüşmeler arttıkça Recep Efendi, kürsüyü yumrukluyor: &ldquo;Ne sırıtıyorsunuz? Kalpatanı getiririm ha!&rdquo; diye yarı şaka, yarı ciddi onları tehdit ediyordu. Nihayet, son bir defa daha: &ldquo;Sıkı tutun, yakasını bırakmayın, limon gibi sıkıp ilmini ağzından almazsanız, yuh sizin ervahınıza; ananızdan babanızdan, devletten, milletten yediğiniz ekmek zıkkım olsun!&rdquo; diye bağırdıktan sonra çıktı gitti.</p>

  <p>Talebemle yalnız kaldığım bu ilk dakikanın bu kadar müşkül olacağını düşünmemiştim. Sabahtan akşama kadar durmadan söylenen geveze Çalıkuşu, dut yemiş bülbüle dönmüştü. Başımın içi bomboştu. Söyleyecek bir kelime bulamıyordum. Kendimi tutamadım, gayri ihtiyari, hafifçe güldüm. Bereket versin, talebelerim beni hâlâ Müdür Efendi&rsquo;nin nutkuna gülüyor sandılar. Onlar da gözlerime bakarak gülümsemeye başladılar. Birdenbire bana bir cesaret geldi. Artık, kendimi toparlamıştım.</p>

  <p>-Hanımlar, diye söze başladım. Bir parça Fransızcam var, bunun size faydası olursa bahtiyar olacağım.</p>

  <p>Artık, tılsım bozulmuştu; dilim açılmıştı. Hiç güçlük çekmeden söylüyor, kızlarımın yavaş yavaş bana ısındıklarını hissediyordum. Böyle kocaman hanımlara karşı kızlarım diyebilmek ne saadet! Yalnız ara sıra biraz fazla gülüyorlardı, benim için hava hoş. Fakat maşallah Recep Efendi, o bin liradan fazla değer yan bakışlarıyla sınıf penceresinden bakarsa dehşet! Onun için talebelerime ayrıca bir ihtarda bulunmaya lüzum gördüm:</p>

  <p>-Hanımlar, gülmeleriniz tebessüm derecesini geçmemeli, sizi tehdit etmek için benim elimde Müdür Efendi&rsquo;nin galiba &ldquo;kalpatan&rdquo; dediği şey her neyse ondan yok. Fakat size kırılırım, dedim.</p>

  <p>Hasılı, ilk dersim pek güzel geçti.</p>

  <p>Sınıftan çıkarken kızlarımdan biri yanıma geldi. Bana &ldquo;kalpatan&rdquo;ın sadece &ldquo;kerpeten&rdquo; demek olduğunu söyledi. Müdür Efendi fazla gülenleri &ldquo;kalpatanla dişlerinizi sökerim ha!&rdquo; diye zarifane tehdit edermiş.</p>

  <p><span class="t14">B.. 28 Mart</span></p>

  <p>Kızlarımdan çok ama pek çok memnunum. Beni o kadar sevdiler ki, teneffüste bile peşimi bırakmıyorlar. Arkadaşlarıma gelince, doğrusu onlara da fena insanlar diyemem. Bana karşı fazla soğuk duranlar, odanın bir köşesinde yan yana bakarak benim için herhalde iyi olmayan şeyler fısıldaşanlar yok değil. Fakat, insan, evinde bile herkesle sevişebilir mi?</p>

  <p>Arkadaşlar arasında en hoşuma giden, Nezihe ve Vasfiye diye iki sevimli İstanbul çocuğu. Birbirlerinden hiç ayrılmıyorlar. Fakat, muavin Şehnaz Hanım bana, bunlarla sıkı fıkı arkadaş olmamamı tavsiye etti. Sebebi nedir, bilmiyorum! Bunlardan başka iki tane eski bildik var. Birisi vaktiyle Merkez Rüştiyesi&rsquo;nde beni müdafaa eden uzun boylu, keskin kara gözlü kadın ki, burada haftada bir gün ders veriyormuş. Müdür Efendi&rsquo;nin yan bakışlarından kokmayan yegâne arkadaşımız bu. Bilakis Recep Efendi, ondan çekiniyor, gizli gizli mavi latasının yakasını silkerek: &ldquo;Vah ne şirrettir o! Şunu bir atlatsam yok mu, tövbe olsun gözüm açılacak!&rdquo; diyor.</p>

  <p>Eski bildiklerden ikincisi kocaman gözlüklü, dişlek bir ihtiyar muallime. Vaktiyle arası sıra tren arkadaşlığı ederdik. Göztepe taraflarından bir yerde muallimeydi.</p>

  <p>Onun da gözü beni ısırıyor, dikkatle yüzüme bakarak:</p>

  <p>-Allah, Allah! Bu kadar benzeyiş görmedim. Vaktiyle trende afacan bir mektep kızı görürdüm. Size öyle benzerdi ki... Fakat o, galiba, Fransız filandı. Türlü maskaralıklar eder, bir vagon dolusu halkı güldürmekten kırar geçirirdi, diyor.</p>

  <p>Ben, önüme bakarak:</p>

  <p>-İhtimal, olabilir, diyordum.</p>

  <p>Mektepte birkaç erkek muallim de var. Zahit Efendi, ihtiyar bir din dersleri hocası. Coğrafya hocası Ömer Bey, kıranta bir miralay mütekaidi, ismini bilmediğim bir yazı muallimi, nihayet musiki muallimi Şeyh Yusuf Efendi. Yalnız mektebin değil, bütün B.&rsquo;nin en ehemmiyetli bir şahsı, Yusuf Efendi, bir Mevlevi şeyhiymiş, birkaç sene evvel B.&rsquo;ye gelmiş, iki kardeş, kendi kendilerine küçük, sessiz bir evde yaşıyorlarmış. Bu küçük evi bilenler söylüyorlar, bir musiki müzesi gibiymiş. Her çalgıdan, her sazdan varmış. Zaten Şeyh Efendi, meşhur bir bestekâr... Öyle parçaları varmış ki, insan, onları ağlamadan dinleyemezmiş.</p>

  <p>Kendisini ilk defa soğuk, yağmurlu bir günde gördüm. Teneffüste talebelerimle beraber bahçeye çıkmış, onlara yepyeni bir top oyunu öğretmek bahanesiyle biraz oynamış, eğlenmiştim. İçeriye girdiğim vakit siyah önlüğüm ıslanmıştı. Arada şunu da söyleyeyim ki, benim kendi icat ettiğim bu kıyafet mektepte yavaş yavaş yayılmaya başladı. Hatta, talebelerim arasında bile. Müdür Efendi bunun rengine itiraz ediyor: &ldquo;Müslüman kısmına kara giymek yakışmaz, yeşilden yapmalı!&rdquo; diyor, ama leke olacağını bahane ederek aldırmıyoruz.</p>

  <p>Muallim odasında kocaman bir çini soba yanıyordu, iki duvar köşesiyle bu soba arasındaki aralığa girerek ayakta durmuş, ellerimi önlüğümün ceplerine sokarak üstümü kurutuyordum. Kapı açıldı, içeriye otuz beş yaşlarında, ince uzun boylu bir efendi girdi. O, bildiğimiz siviller gibi giyinmişti. Böyle olduğu halde bahsedilen Şeyh Yusuf Efendi&rsquo;nin mutlaka bu zat olduğunu anladım. Mektepte onu çok seviyorlar. Arkadaşlar, hemen etrafını aldılar, paltosunu çıkardılar. Soba borusunu kendime siper ederek ona bakmaya başladım. Halim, tatlı bir adamdı. Süzgün yüzünde, ekseriya ölmeye mahkûm hastalarda görülen renksiz, nazik, şeffaf bir beyazlık vardı, ince sarı sakalı, açık mavi gözleri bana, pansiyonun loş dehlizlerinde mahzun mahzun gülümseyen İsa resimlerini hatırlattı. Hele söz söyleyişi doyulmayacak kadar tatlıydı. Bu halim, tatlı seste belli belirsiz bir şikâyet! Etrafında bir daire çeviren arkadaşlarıma bir türlü bitmeyen yağmurlardan şikâyet ediyor, açık havalan, hırçın bir sabırsızlıkla beklediğini söylüyordu. Bir aralık gözlerimiz birbirine tesadüf etti. Köşenin karanlığında beni biraz daha iyi görmek için hafifçe gözlerini büzdü:</p>

  <p>-Kim bu küçükhanım, talebelerimizden mi? diye sordu Arkadaşlarım hep birden bana döndüler. Vasfiye gülerek</p>

  <p>-Affedersiniz beyefendi, dedi. Takdim etmeyi unuttuk. Yeni Fransızca muallimimiz Feride Hanım.</p>

  <p>Bulunduğum yerden başımla selamladım:</p>

  <p>-Büyük bestekârımızı tanıdığıma çok memnun oldum efendim, dedim.</p>

  <p>Sanatkârlar böyle cümlelere karşı pek hassas oluyorlar. Beyaz teninde bir pembelik uçtu. Ellerini ovuşturarak boynunu büktü:</p>

  <p>-Bendeniz bestekâr sıfatına layık olacak bir eser vücuda getirdiğime kâni değilim. Birkaç parça eserimde küçük bir meziyet varsa, o da Hâmit, Fikri gibi bazı büyük şairlerdeki ilahi melâli samimi bir sesle ifade etmesinden ibarettir, dedi.</p>

  <p>Hülasa, bu Yusuf Efendi&rsquo;yi bir ağabey gibi seviyordum.</p>

  <p><span class="t14">B...7 Nisan</span></p>

  <p>En büyük bir emelime daha kavuştum. Dünden beri güzel, küçük, temiz bir evim var; bunu bana, Allah razı olsun Hacı Kalfa buldu. Kendi evine iki üç dakikalık mesafede, aynı semtin kenarında üç odalı, minimini, bahçeli, şirin bir evceğiz. Daha iyisi, bunu bana içinin eşyalarıyla beraber kiraladılar.</p>

  <p>Munise de, ben de dün çok neşeliydik. Sözde biraz temizlik yapacak, eşyayı düzeltecektik. Ne gezer? Gülmekten, birbirimizi kovalamaktan, alt alta, üst üste boğuşmaktan göz açamadık ki...</p>

  <p>Hele biçare Munise, gözlerine inanamıyor, kendisini saraya girmiş zannediyor. Sadece Mazlum -Çoban Mehmet&rsquo;in verdiği keçinin ismini Mazlum koyduk- bizi epeyce korkuttu. Bu yaramaz, açık kalan mutfak kapısından bahçeye, oradan dereye inen bayıra kaçmış, aşağısı minare boyu var. Allah esirgesin, hafifçe ayağı kaysa doğru dereye düşecek. Hoş, bu şeytan mahluklar ayaklarını basacakları yeri benden iyi bilirler ya. Neyse, içeri alıncaya kadar epeyce yürek üzüntüsü çektik.</p>

  <p>Evet, evimizden çok memnunuz. Munise, taşlıktaki mavi çinilere ayağını sürüyor duvardaki çiçek resimlerini elleriyle seviyor.</p>

  <p>Yalnız akşamüstleri ortalık kararırken biraz mahzun oluyoruz. Komşu evlere, ellerinde mendillerle babalar, kardeşler geliyor. Bizim kapımızı bu saatlerde hiç kimse çalmayacak; bu daima böyle olacak.</p>

  <p>Bu memleketin, öyle güzel bir baharı var ki.. Her taraf yemyeşil. Bahçemde renk renk çiçekler açıyor, odamın pencerelerine sarmaşıklar tırmanıyor. Hele bahçemizin önündeki dik bayır, adeta bir zümrüt çağlayanı Bu dalgalı yeşillik içinde gelincikler, taze yaralar gibi kanıyor. Bütün boş günlerimi bu bahçede Munise ile koşmaca oynamak, ip atlamakla geçiriyorum Yorulduğumuz vakit ben, resim yapmaya başlıyorum; Munise, keçisiyle beraber çimenlerin üstüne uzanıyor. Resim merakı bende yeniden uyandı. Birkaç günden ben Munise&rsquo;nin suluboya bir resmiyle uğraşıyordum. Yaramaz kız uslu dursa çabucak bitecek, fakat pozdan pek sıkılıyor. Başında kır çiçeklerinden bir çelenkle, çıplak kollarında keçisiyle karşımda oturmak ona pek güç geliyor</p>

  <p>Ara sıra Mazlum, hırçınlık etmeye, uzun ince bacaklarıyla debelenmeye başlıyor. O vakit Munise: &ldquo;Abacığım, vallahi ben durmak istiyorum ama, Mazlum durmuyor. Ne yapayım?&rdquo; diye kaçıyor. Bazı kızıyorum, parmağımla onu tehdit ederek:</p>

  <p>-Ben, senin şeytanlığını anlamıyor muyum sanıyorsun? Sen hayvanı mahsus gıdıklıyorsun, diyorum</p>

  <p>Mektepteki derslerim galiba fena gitmiyor. Müdür Efendi benden çok memnun. Yalnız, gülmeyi fazla sevdiğim için ara sıra darılıyor: &ldquo;Kalpatanı sana da getiririm ha!&rdquo; diyor. Ben, yalandan surat ediyorum: &ldquo;Ne yapayım, Hoca Efendi? Üst dudağım bir parça kısa da ciddi durduğum vakit bile gülüyorum sanıyorsunuz!&rdquo; diyorum.</p>

  <p>Şeyh Yusuf Efendi ile ahbaplığımız çok ilerledi. Bu nazik mahzun hastaya bayılıyorum. Sesinin o gizli şikayetiyle öyle güzel, ince şeyler söylüyor ki... On gün evvel tuhaf bir vaka geçti: Mektebin kullanılmayan eşya ile dolu metruk bir salonu var. O gün, bir ders levhası almak için o salona girmiştim. Panjurlar kapalı olduğundan buraya adeta bir akşam karanlığı basmıştı. Etrafıma bakınırken, köşelerden birinde gözüme, toza, toprağa bulanmış bir eski org ilişti, birdenbire gönlümde tatlı ve mahzun bir ihtizaz uyandı. Çocukluğumun mesut günleri bir orgun çaldığı ağır, derin ilahiler içinde geçmişti. Unutulmuş bir dost mezarına yaklaşır gibi titreye titreye onun yanına gittim. Bu salona ne yapmaya geldiğimi, nerede olduğumu unutmuştum. Yavaşça ayağımı bastım, tuşlardan birine parmağımı koydum. Org, yaralı bir gönülden gelir gibi ağır, derin bir ses verdi. Ah, bu ses!</p>

  <p>Ne yaptığımı düşünmeden bir sandalye çektim Orgun önünde oturdum; yavaş olarak sevdiğim cantique&rsquo;lerden birini çalmaya başladım.</p>

  <p>Org inledikçe yavaş yavaş kendimi kaybediyor, ağır bir rüya içine gömülmeye başlıyordum. Mektebimin loş koridorları gözlerimin önünde açılıyor, siyah önlüklü, kesik saçlı arkadaşlarım, kafile kafile bu dehlizden geçiyordu. Ne vakitten beri burada olduğumu, neler çaldığımı bilmiyordum. Eski günlerimin eski rüyasına tamamıyla kendimi terk etmiştim.</p>

  <p>Arkamda derin bir ah, yapraklar içinden rüzgâr geçmesine benzer bir ses işittim. Hafifçe titreyerek başımı çevirdim. Karanlıkta gözüme Şeyh Yusuf Efendi&rsquo;nin sarışın siması göründü. Kırık bir dolaba dayanmış, boynunu bükmüş, mavi gözlerinde ağır bir melâl ile beni dinliyordu.</p>

  <p>-Devam et yavrum, devam et, rica ederim, dedi.</p>

  <p>Cevap vermedim. Orgun üzerine başımı daha ziyade eğerek gözlerimden akan yaşlar kuruyuncaya kadar çaldım. Sonra göğsümde tutuk nefeslerle yorgun, bitkin bir halde durdum.</p>

  <p>-Sizde ne derin bir istidad-ı musiki, ne hassas bir kalp varmış Feride Hanım! Bir çocuk ruhunun bu engin hüznü nasıl bildiğine mütehayyirim.</p>

  <p>Ben, lakayt görünmeye çalışarak cevap verdim:</p>

  <p>-Bunlar, cantique denilen bir nevi ilahilerdir ki, esasen böyle yanık şeylerdir efendim. Hüzün bende değil, onlarda.</p>

  <p>Yusuf Efendi, bu sözlerime inanmadı. Hafifçe başını sallayarak:</p>

  <p>-Kendime bir üstad-ı sanat diyemem, fakat bir musiki parçasındaki meziyetlerden hangisinin bestekâra, hangisinin musikişinasa ait olduğunu tefrikte yanılmam. Sesler gibi parmakların da bazı ihtizazları vardır ki, ancak bir hassas kalbin melâlinden akar. Bu cantique dediğiniz ilahilerden bazılarının notasını bana İhsan edebilir misiniz?</p>

  <p>-Bunlar kulaktan kapma şeyler efendim, notalarını ne bileyim.</p>

  <p>-Beis yok. Bir gün, bir müsait vaktinizde siz orgda tekrar onları lütfederseniz, bendeniz de defterime zapt ederim. Geçenlerde vefat eden bir ihtiyar rahibin terekesinden bendeniz de bir org almıştım. Musiki aletlerine merakım var da efendim. Ben de hanede bir köşeye koydum. Bu parçaları çalmak isterim.</p>

  <p>Konuşa konuşa salondan çıkmıştık. Ayrılacağımız vakit, Şeyh Efendi, bana bir vaatte bulundu:</p>

  <p>-Samimi bir melâl mahsulü olan bazı parçalarım var ki, kimseye çalmadım. Anlamayacaklarından emindim. Onları inşallah bir gün size çalarım, olmaz mı küçükhanım?</p>

  <p>İşte bu vaka, Şeyh Efendi ile olan ahbaplığımızı bir kat daha artırdı. Vaat ettiği parçaları daha dinlemedim, fakat pek güzel şeyler olacağını tahmin ediyordum. Çünkü bu hasta ve hassas Şeyh, alelade bir tahta parçasına dokunsa, onu feryada getirecek sanıyorum. Birkaç gün evvel çocuklardan biri satın almak istediği udu muayene ettirmeye getirmişti. Parmaklarının ucuyla tellere şöyle birkaç defa dokunacak olduydu, öyle sandım ki, bu ince parmaklarla uda değil, gönlümün içine dokunuyor.</p>

  <p><span class="t14">B... May</span><span class="t14">ı</span><span class="t14">s</span></p>

  <p>Dün, büyük bir kabahat işledim: Meydana çıkacak diye yüreğim titriyor. Yaptığım şeyin iyi olmadığını biliyorum; fakat ne yapayım, içimden öyle geldi. Muallimler, haftada bir gece mektepte nöbetçi kalıyorlar. Dün gece sıra benimdi.</p>

  <p>Akşam mütalaasında muavin Şehnaz Hanım&rsquo;la beraber mektebi dolaşıyorduk. Sınıfların birindeki havagazı lambasının iyi yanmadığını görerek içeri girdik. Muavin, çok marifetli bir kadındı. Elinden her şey gelirdi. Ayağının altına bir sandalye çekerek lambayı muayene ediyordu. Kapıdan ihtiyar hademe kadın girdi. Elimde bir mektupla arka sıralarda oturan bir talebeye yaklaşmaya başladı.</p>

  <p>Tam mektubu vereceği vakit muavin, birdenbire bulunduğu yerden:</p>

  <p>-Dur, Ayşe Kadın! O ne? dedi.</p>

  <p>-Hiç, Cemile Hanım için kapıcıya bir mektup bırakmışlar da.</p>

  <p>-Onu bana getir. &ldquo;Talebeye gelen mektupları evvela ben göreceğim,&rdquo; diye kaç kere size tembih ettim. Ne kafasız kadınsın!</p>

  <p>Bu dakikada tuhaf bir şey oldu. Cemile, yerinden atlayarak hademenin elinden mektubu kapmıştı.</p>

  <p>Muavin hiç sükunetini bozmadan:</p>

  <p>-Buraya gel, Cemile, dedi. Cemile, hareket etmiyordu.</p>

  <p>-Buraya gelmeni söylüyorum Cemile, niçin itaat etmiyorsun?</p>

  <p>Bu cılız, hastalıklı kadında öyle bir âmirane eda vardı ki, ben bile titredim. Sınıfa derin bir sükût çökmüştü, sinek uçsa işitilecekti.</p>

  <p>Cemile, başını önüne eğerek ağır ağır yanımıza geldi. On altı, on yedi yaşlarında güzel bir genç kızdı. Daima arkadaşlarından kaçtığını, bahçede tenha köşelerde, düşüne düşüne dolaştığını görürdüm. Derslerinde de dalgın ve mahzundu.</p>

  <p>Yüzünü yakından gördüğüm vakit, çocuğun büyük bir teessür içinde olduğunu anladım. Yüzünde bir damla kan kalmamıştı. Karşımızda başını eğerek dudakları sararıyor, gözkapakları hemen titriyor denecek suretle açılıp kapanıyordu:</p>

  <p>-Cemile, o mektubu bana ver!</p>

  <p>Muavin, hırçın bir sabırsızlıkla ayağını yere vurdu:</p>

  <p>-Haydi, ne bekliyorsun?</p>

  <p>-Niçin, Muavin Hanım, niçin?</p>

  <p>Bu &ldquo;niçin&rdquo; sözünde, bu küçük kelimede meyus bir isyan vardı. Muavin, sert bir hareketle elini uzattı, kızın bileğini hırpalayarak mektubu kaptı.</p>

  <p>-Haydi, şimdi yerine git!</p>

  <p>Şehnaz Hanım, zarfın üzerine göz gezdirirken hafifçe kaşlarını çatıyordu. Fakat, çabucak kendini topladı. Derin sükûnete rağmen heyecan içinde olduğu hissedilen sınıfa hitâb ile;</p>

  <p>-Mektup, Cemile&rsquo;nin Suriye&rsquo;deki biraderinden... Yalnız hemen bana itaat etmediği için yarına kadar ona vermeyeceğim, dedi.</p>

  <p>Talebeler, tekrar başlarını kitaplarının üzerine eğdiler. Muavin ile beraber dışarı çıkarken sınıfa bir göz gezdirdim. Arka sıralarda birkaç genç kız, baş başa vermiş, bir şeyler fısıldaşıyorlardı. Cemile&rsquo;ye gelince, başını sıranın üstüne saklamış, omuzları hafif sarsıntılarla titriyordu. Koridora giderken muavine:</p>

  <p>-Cezanız pek ağır oldu, dedim. Yarına kadar nasıl bekleyecek, kim bilir, ne kadar sabırsızlık içindedir?</p>

  <p>-Merak etme kızım. O, mektubu hiçbir zaman okuyamayacağını anladı.</p>

  <p>-Nasıl, Muavine Hanım, kardeşinden gelen bu mektubu ona vermeyecek misiniz?</p>

  <p>-Hayır, kızım.</p>

  <p>-Niçin?</p>

  <p>-Çünkü kardeşinden gelmiyor.</p>

  <p>Muavin, sesini daha ziyade alçaltarak devam etti:</p>

  <p>-Bu Cemile, epeyce zengin bir adamın kızıdır. Bu sene genç bir mülazımı sevdi. Babası, mümkün değil, razı olmuyor. Gerek evde, gerek mektepte bu kız, göz hapsindedir. Mülazımı Bandırma&rsquo;ya gönderdiler. Biz, bu çocuğu yavaş yavaş tedaviye çalışıyoruz. Halbuki o, ikide birde biçarenin yarasını tazeliyor. Bu, üçüncü mektuptur ki elime geçti.</p>

  <p>Konuşa konuşa muavinin odasına gitmiştik. Şehnaz Hanım hırçın bir hareketle bu mektubu buruşturdu, sobanın kapağını kaldırarak içine attı.</p>

  <p>Vakit gece yarısına yaklaşıyordu. Ben hâlâ nöbetçi muallimler odasındaki yatağımda uyuyamıyordum. Nihayet, kararımı verdim. Koridorda dolaşan nöbetçi hademeyi bir bahane ile aşağı göndererek muavinin boş odasına girdim. Perdeleri açık kalmış bir pencereden odaya soluk bir mehtap aydınlığı vurmuştu. Bir gece hırsızı gibi titreyerek sobanın kapağını açtım. Yırtılmış, buruşturulmuş kâğıt yığınları içinde Cemile&rsquo;nin zavallı mektubunu bulup çıkardım.</p>

  <p>Nöbet gecelerimde herkes uyuduktan sonra boş koridorlarda, sessiz, karanlık yatakhanelerde dolaşmak çok hoşlandığım bir şeydi. Burada üstü açılmış bir küçük kızı örterim, ötede yatağında öksüren minimini bir hastanın yorganını düzeltirim, ateşli başına yavaşça elimi koyarım, daha ileride kumral bir saç kümesinin içinde bir genç kız uyuyordur, yarı açık ince dudaklarıyla hangi ümide gülümsediğini kendi kendime sorarım.</p>

  <p>Bu birçok genç kızın uyuduğu loş, sessiz yatakhanelere ağır bir rüya bulutu çökmüş gibidir. Bu havayı dağıtmamak, biçareleri, er geç kaybedecekleri bu rüyadan uyandırmamak için ayaklarımın ucuna basa basa, yüreğim titreyerek yürürüm.</p>

  <p>O gece, Cemile&rsquo;nin karyolasını bulduğum vakit biçare, yeni uyumuştu. Bunu, kirpiklerinde daha kurumamış gözyaşı damlalarından anladım.</p>

  <p>Yavaşça üzerine eğildim:</p>

  <p>-Bahtiyar küçük kız, mektep önlüğünün cebinde sevdiğinden gelen mektubu bulduğun zaman, kim bilir, ne kadar sevineceksin? Bu kaybolmuş şeyi hangi görünmez gece perisinin oraya getirip bıraktığını kendi kendine soracaksın. Cemile, o, bir peri değil, sadece bir biçaredir, nefret ettiği insandan gelebilecek mektupları daima kalbinin bir parçasıyla beraber yakmaya mahkûm bir talihsiz...</p>

  <p><span class="t14">B... 20 May</span><span class="t14">ı</span><span class="t14">s</span></p>

  <p>Dün dersler kesildi. Üç güne kadar imtihanlara başlıyoruz. B.&rsquo;deki bütün kız mektepleri bugün, şehirden bir saat uzakta, bir dere kenarında Mayıs Bayramı yaptılar. Ben, böyle kalabalık gezintilerden hoşlanmıyorum. Onun için gitmemeye, bugünü bahçemde geçirmeye niyet etmiştim. Fakat, kız mekteplerinin şarkılar söyleyerek geçtiğini gören Munise, sızıldanmaya başladı. Tam onun gönlünü etmeye çalışırken çat kapı çalındı. Baktım, muallim arkadaşlarımdan Vasfiye ile son sınıftan birkaç talebe. Vasfiye, mutlaka beni önüne katıp götürmek emriyle müdür tarafından gönderilmişti. Recep Efendi:</p>

  <p>-Tövbe olsun, ben onun için hâsseten kuzu doldurttum, helva yaptırdım. Ne rezalettir bu? Olmaz, efendim, olmaz, diye bar bar bağırıyormuş.</p>

  <p>Talebelerime gelince, onlar da son sınıf namına ricaya geliyorlardı:</p>

  <p>-İpekböceği&rdquo; benim yeni ismim. Çalıkuşu bitti. Şimdi &ldquo;İpekböceği&rdquo; çıktı. Hem daha fenası, büyük talebelerim yüzüme karşı da böyle &ldquo;İpekböceği&rdquo; demekten çekinmiyorlar. Vallahi, adeta izzetinefsime, muallimlik vakarıma dokunuyor. Hem bu isim yalnız mektepte kalsa yine şikâyet etmeyeceğim. Geçen gün, kahvelerden birinin önünden geçiyordum. Zengin bir ipek tüccarı olduğunu söyledikleri poturlu, mintanlı, kaba saba bir adam, kahvenin bir ucundan öbür ucuna: &ldquo;Sekiz tane dut bahçem var, böyle İpekböceğine sekizi de kurban olsun!&rdquo; diye bağırmaz mı? Öyle utandım ki, yer yarılsa yere geçecektim. &ldquo;Gitmem&rdquo; diye inat etsem: &ldquo;Naza çekiyor kendini!&rdquo; diyecekler, eğleneceklerdi. Onun için, çaresizce çarşafımı giyerek peşlerine takıldım.</p>

  <p class="p12"><img alt="img2.jpg" height="5" src="../Images/img2.jpg" width="76" /></p>

  <p>Küçük talebelere beyaz giydirmişlerdi. Dere kenarı papatya çayırlarına dönmüştü. Bu memlekette ne kadar çok kız mektebi varmış. Yeşil bahçelerin arasındaki yılankavi yollardan, marşlar okuyarak gelen mektep taburları bitip tükenmek bilmiyordu.</p>

  <p>Erkek hocalar derenin karşı tarafındaki bir ağaçlığa çekilmişlerdi. Bizim aramızda yalnız Recep Efendi, mavi latası, kocaman siyah şemsiyesiyle dolaşıyor, bir köşeye taştan ocak kuran aşçılara bağıra bağıra emir veriyordu. Muallimlerle büyük talebeler çarşaflarını atmak, açık saçık gezip eğlenebilmek için Müdür Efendi&rsquo;yi güç bela kandırdılar, erkekler tarafına savdılar.</p>

  <p>Bilmem niçin, ben bugün hiç eğlenmiyordum. Bu yüzlerce kız çocuğunun çılgın neşesi, sevinci bana dalgın, yorgun bir hüzünden başka bir şey vermiyordu.</p>

  <p>Şurada bir iptidai mektebi mızıka ile marş okuyor, ötede bir alay genç kız, itişe kakışa, çığlık çığlığa top, yahut esir almaca oynuyor, daha ileride çocuk, büyük karmakarışık bir insan kümesi manzume okuyan, yahut nutuk söyleyen bir çocuğu alkışlıyordu. Munise; kalabalığın içinde kaybolmuştu. Yaramaz, benimle oturur mu?</p>

  <p>Uzakta, yüksek bir setin kenarında bir sıra kestane ağacı vardı. Genç hocalardan bazıları büyük talebelerle beraber bu ağaçlara kolan salıncakları kurmuşlardı Yaprak kümelerinin arasında renk renk etekler uçuyor, çığlıklar, kahkahalar dalgalanıyordu.</p>

  <p>Ben, yavaş yavaş kalabalıktan ayrılmış, bir sel çukuru kenarında kocaman bir kayanın gölgesine oturmuştum. Taşkın kovuklarda bitmiş cılız san çiçekleri koparıp ayaklarımın altından geçen suya atıyor, dalgın dalgın düşünüyordum.</p>

  <p>Birdenbire arkamda ince bir sesin: &ldquo;Buldum... İpekböceği burada!&rdquo; diye bağırdığını işittim.</p>

  <p>Meğer salıncak eğlencesi için beni arıyorlarmış. Yarı zorla beni oraya kadar götürdüler, &ldquo;istemem, yorgunum, sallanmasını bilmiyorum!&rdquo; diyorum. Fakat ne arkadaşıma, ne talebelerime söz anlatmak kabil değildi. Mürüvvet Hanım -beni vaktiyle Merkez Rüştiye Mektebi&rsquo;nde müdafaa eden keskin kara gözlü kadın-mutlaka benimle sallanmak istiyordu. Salıncaklardan birine atladık. Fakat, nafile, kollarım titriyor, dizlerim vücudumun yükünü kaldıramıyor gibi çöküyordu. Zavallı Mürüvvet, bir hayli uğraştıktan sonra vazgeçti:</p>

  <p>-Nafile böceğim... Sen hakikaten sallanmaktan korkuyorsun. Benzin kül gibi oldu, düşeceksin, dedi.</p>

  <p>Müdür Efendi, öğle yemeğinde bizimle beraberdi.</p>

  <p>Benim bugünkü neşesizliğimi o da fark etmişti, ikide bir: &ldquo;Hani, niye gülmüyor? Vay aksi çocuk vay... Gülme, dediğim yerde gülersin, burada somurtur durursun!&rdquo; diyordu. Adamcağız, yemekten sonra da peşimi bırakmadı. Mektepten, mahsus çay semaveri getirmişi. Bana eliyle çay pişirmek istiyordu. Hocalardan biri uzaktan el işaretleriyle beni çağırdı:</p>

  <p>-Hademelerden birini gönderip Şeyh Yusuf Efendi&rsquo;ye bir tambur getirttik. Uzak bir yerde ona çalgı çaldıracağız. Aman, şu zevzeğin elinden kendini kurtar da gel, dedi.</p>

  <p>Bu, hakikaten kaçırılmayacak bir fırsattı. Yusuf Efendi&rsquo;nin musikisi beni sardıkça sarmıştı. Zavallı bestekâr, epeyce zamandan beri hastaydı. Mektebe gelmiyordu.</p>

  <p>Bir iki günden beri iyileştiğini işitiyorduk. Bugünkü mektep eğlencesine o da gelmek istemişti.</p>

  <p>Kadın hocalar, bir bahane ile Yusuf Efendi&rsquo;yi erkeklerden ayırmışlardı. Sekiz, on kişilik bir kafileyle, kendimizi göstermeye çalışarak dere kenarındaki ince yolu takibe başladık. Şeyh Efendi, bugün çok canlı ve neşeliydi. Yolun uzadığını görerek onun yorulmasından korkanlara gülüyor: &ldquo;Bu ince yol, ebedi gitse yorulmayacağım. Bugün kendimi o kadar kuvvetli hissediyorum ki!&rdquo; diyordu.</p>

  <p>Arkadaşlardan biri usulca kulağıma eğildi, erkek muallimlerden bazılarının bir köşede gizlice rakı içtiklerini, Şeyh Efendi&rsquo;ye de birkaç kadeh verdiklerini söyledi. Yusuf Efendi&rsquo;nin neşesi, belki biraz da bundan ileri geliyordu.</p>

  <p>Dere yolunda on beş dakika yürüdükten sonra bir harap su değirmenine vardık. &ldquo;Çağlayanlar&rdquo; dedikleri bu yerde vadi birdenbire daralıyor, adeta bir boğaz vücuda getiriyordu. Dere kenarındaki kayalıklar öyle yüksekti ki, güneş aşağıya kadar inemiyor, sular, adeta bir fecir aydınlığı içinde akıyordu.</p>

  <p>Buradan bizi kimsenin işitmesine imkân yoktu. Şeyh Yusuf Efendi&rsquo;yi sık yapraklı bir ceviz ağacının altında oturttular, tamburu eline verdiler. Ben, uzakça bir yere, etraftan suların köpüre köpüre aktığı bir kayanın üstüne sinmiştim. Arkadaşlar, yine rahat vermediler:</p>

  <p>-Olmaz, olmaz... Buraya gel, mutlaka geleceksin! diye beni, bestekârın karşısına oturttular.</p>

  <p>Tambur başladı. Bu musiki, ömrümce kulaklarımdan gitmeyecek! Arkadaşlar, çimenlerin üzerine yarı uzanmışlardı. En kaba saba görünenlerin bile ağlayacak gibi dudakları titriyor, gözleri doluyordu.</p>

  <p>Kumral, saçlarını omzuma dayayan Vasfiye&rsquo;nin kulağına:</p>

  <p>-Ben, Şeyh Efendi&rsquo;yi ilk defa mektepte dinlemiştim. Çok güzeldi tabii, fakat böyle değildi, dedim.</p>

  <p>Vasfiye, süzgün gözlerinde muammalı bir gülümseme ile:</p>

  <p>-Evet, çünkü Yusuf Efendi ömründe hiçbir gün bugünkü kadar mesut ve aynı zamanda bedbaht olmadı, dedi.</p>

  <p>-Niçin? diye sordum.</p>

  <p>Dikkatli dikkatli yüzüme baktı, başını tekrar omzuma bırakarak:</p>

  <p>-Sus, dinleyelim, dedi.</p>

  <p>Şeyh, bugün hep eski şarkıları çalıyordu. Bunlardan hiçbirini şimdiye kadar dinlememiştim. Her parçanın sonunda, artık bitecek, diye yüreğim titriyordu. Fakat gözleri yarı kapalı, yavaş yavaş sararmaya başlayan şarkıları ince bir terle nemlenmiş, birini bitirdikten sonra ötekine başlıyordu.</p>

  <p>Gözlerimi, bu yarı kapalı gözlerden ayıramıyordum Bir aralık, solgun yanaklarına birkaç damla yaşın süzüldüğünü gördüm. Birdenbire yüreğim oynadı. Bir hastayı bu kadar yormak günahtı. Dayanamadım, şarkılardan birini bitirmesinden istifade ederek:</p>

  <p>-Biraz dinlenmez misiniz? dedim. Rahatsız görünüyorsunuz. Neyiniz var?</p>

  <p>Cevap vermedi. Islak kirpikleri arasında o, masum çocuk gözleriyle derin derin bana baktı, sonra tekrar başını tamburuna dayayarak yeni bir şarkıya başladı:</p>

  <p>&ldquo;Pür ateşim, açtırma benim ağzımı zinhar Zalim, beni söyletme derunumda neler var.&rdquo;</p>

  <p>Yusuf Efendi, şarkıyı bitirirken, başı tamburun üstüne düştü. Zavallıya hafif bir baygınlık gelmişti. Hocalar, hep şaşırdılar. Ben: &ldquo;Biz sebep olduk, bu kadar yormamalıydık!&rdquo; dedim. Mendilimi ıslatmak için süratle taşların üstünden sıçrayarak dereye indim. Bu, çok hafif bir baygınlıktı. Hatta adeta bir baş dönmesi. Elimde ıslak mendille yanına döndüğüm vakit o, gözlerini açmıştı.</p>

  <p>-Bizi korkuttunuz efendim, dedim. O, renksiz bir gülümseme ile:</p>

  <p>-Bir şey değil, ara sıra oluyor, dedi.</p>

  <p>Arkadaşlarımda bir tuhaflık hissetmeye başlıyorum. Manalı manalı bana bakıyorlar, aralarında yavaş sesle bir şeyler söyleşiyorlardı.</p>

  <p>Aynı yoldan geri dönüyorduk. Ben Vasfiye ile beraber en arkaya kalmıştım.</p>

  <p>-Bu Şeyh Efendi&rsquo;de bir hal var, dedim, için için bir şeye üzülüyor gibi görünüyor.</p>

  <p>Arkadaşım, o biraz evvelki manalı bakışıyla beni tekrar süzdü:</p>

  <p>-Sahi mi söylüyorsun, Feride? Hatırın kalmasın, fakat inanamayacağım. Demek sen hiçbir şey bilmiyorsun? Vasfiye, garip bir bakışla bana gözlerini dikmişti.</p>

  <p>-Bilsem saklamaya ne sebep var? dedim. O, yine inanmadı:</p>

  <p>-Bütün B.&rsquo;nin bildiği bir şeyi sen nasıl bilemezsin? Bu manasız şüpheye gülümseyerek omuzlarımı silktim:</p>

  <p>-Biliyorsunuz ki ben B.&rsquo;de çok kapalı ve yalnız yaşıyorum. Kimsenin hiçbir şeyi ile alakadar değilim.</p>

  <p>Arkadaşım ellerimi tuttu:</p>

  <p>-Yusuf Efendi, seni ölesiye seviyor, Feride, dedi.</p>

  <p>Gayri ihtiyarı ellerimi yüzüme kapadım. Dere kenarında çocukların sevinçli gürültüsü hâlâ devam ediyordu. Kimseye sezdirmeden kafileden ayrıldım, iki bahçe arasındaki dar bir yoldan saparak kendi kendime eve döndüm.</p>

  <p><span class="t14">B...25 Temmuz</span></p>

  <p>Yaz ayları uzadıkça uzadı. Sıcaklar tahammül edilmeyecek derecede. Her şey sarardı, etrafta yeşillik namına bir şey kalmadı. Karşıdaki koyu yeşil tepeler soluk, yanık bir renk bağladı. Uzakta, yaz güneşinin kamaştırıcı ışıkları içinde kocaman kül yığınları gibi cansız ve manasız görünüyor. Sıkılıyorum. Boğulacak gibi, ölecek gibi sıkılıyorum. Memleket şimdi bomboş. Talebeler dağıldı, hocalardan birçoğu tatil aylarını geçirmeye başka yerlere gitti. Nezihe ile Vasfiye bana ara sıra İstanbul&rsquo;dan mektup gönderiyorlar. Bu sene İstanbul çok güzelmiş. Suları, adayı anlata anlata bitiremiyorlar. Bir yolunu bulurlarsa orada kalacaklarmış.</p>

  <p>Doğrusu istenirse, benim de burada kalmaya niyetim yok. Şeyh Yusuf Efendi vakası beni çok müteessir etti. İnsan içine çıkmaya utanır oldum. Mektepler açılacağı vakit başka bir yere razıyım. Öyle bir yer ki, beni üzsün, uğraştırsın, ziyanı yok, fakat kendi kendime yalnız bıraksın.</p>

  <p><span class="t14">B...5 A</span><span class="t14">ğ</span><span class="t14">ustos</span></p>

  <p>Hoca olduğumdan beri ikinci defadır ki talebelerimin gelin olduğunu görüyorum. Fakat bu sefer o zavallı Zehra&rsquo;nın ki gibi değil. Bu gece, bu saatte Cemile artık kirpiklerinde kurumamış gözyaşı damlalarıyla yatağında uyumuyor. Cemile&rsquo;nin güzel başına bu gece, bu saatte sevdiği genç mülazımın göğsü yastık oldu.</p>

  <p>Bu çocukların ikisi de birbirlerine olan sevdalarında öyle sebat ettiler ki, nihayet anneleri, babaları da baş eğmek mecburiyetinde kaldı.</p>

  <p>Cemile&rsquo;yi de, Zehra gibi, kendi elimle süsledim. Bir zamandan beri hiçbir kalabalık yere gitmemek için inat ediyordum. Fakat Cemile mahsus evime geldi, ellerimi öperek yalvardı. Bir gece, karanlıkta kendisine ettiğim hizmeti acaba anladı mı? Bilmiyorum. Fakat anasını, babasını razı ettiği gün ilk müjdeyi bana getirmişti, ihtimal ki şüphe ediyor.</p>

  <p>Evet, Cemile&rsquo;yi elimle süsledim, duvağını elimle taktım. Burada bir âdet var: Kim olursa olsun genç kızların saçına mutlaka bir parça gelin teli takıyorlar, bunu bir uğur sayıyorlar. Hırçın inadıma rağmen Cemile&rsquo;nin annesini, saçımın bir tarafına minimini bir tel parçası iliştirmekten men edemedim.</p>

  <p>Mülazımı çok merak ediyorum. Cemile&rsquo;yi onun kolunda görmedikçe saadetlerine inanamayacaktım. Fakat, buna imkân olmadı. Erkenden evime dönmek mecburiyetinde kaldım.</p>

  <p>Her yerde olduğu gibi, burada da bütün kadınların gizli gizli bana baktıklarını, birbirlerine bir şeyler fısıldadıklarını görüyordum. Bütün dudaklarda yine bir &ldquo;İpekböceği&rdquo; sözüdür dolaşıyordu. Belediye Reisi&rsquo;nin karısı olduğunu söyledikleri, elmaslara, altınlara batmış bir şişman kadın, dikkatli dikkatli yüzüme baktıktan sonra yanındakilere, benim işitebileceğim bir sesle:</p>

  <p>-Bu İpekböceği sahiden afet, adamcağızın yanmakta hakkı varmış, dedi.</p>

  <p>Artık burada duramazdım. Cemile&rsquo;nin annesinden müsaade istedim; hasta olduğumu, mümkün değil duramayacağımı söyledim. Küçük gelinin yanında muallim arkadaşlarımdan birkaçı vardı, ihtiyar kadın, bana onları gösterdi:</p>

  <p>-Cemile&rsquo;ye hocaları nasihat veriyorlar, sen de bir iki şey söyle kızım, dedi.</p>

  <p>Bu masum arzuyu gülümseyerek kabul ettim. Talebemi bir köşeye çekerek:</p>

  <p>-Cemile, dedim, hocan olmak sıfatıyla annen, sana nasihat vermemi istedi. Sen, nasihatlerin en güzelini kendi kendine verdin. Yalnız, çocuğum, sana bir tembihim olacak. Mülazımın şimdi senin yanına gelmeden evvel sokakta yabancı bir kadının geldiğini, sana gizli bir şey söylemek istediğini haber verirlerse sakın dinleme, yavrum, o kadından kaç, güzel başını mülazımının kuvvetli göğsüne sakla.</p>

  <p>Cemile, bu sözlere, kim bilir, ne kadar hayret etmiştir? Hakkı var; çünkü şimdi ben bile hayret ediyorum. Onları bir yabancı ağzından işitmiş gibi sebebini, manasını kendi kendime soruyorum.</p>

  <p><span class="t14">B...27 A</span><span class="t14">ğ</span><span class="t14">ustos</span></p>

  <p>Bu akşam, minimini bahçemizde ziyafet vardı. Munise ile beraber, Hacı Kalfa ile ailesini akşam yemeğine davet etmiştik. Alay olsun diye sokaktan üç dört kırmızı kâğıt fener aldırmış, cılız bir badem ağacının sofra üzerine eğilen dallarına asmıştık.</p>

  <p>Hacı Kalfa, bunları görünce pek keyiflendi:</p>

  <p>-Ayol, bu ziyafet değil, On Temmuz şenliğidir, dedi.</p>

  <p>-Hacı Kalfa, bu gece benim kendi On Temmuzum, dedim. Evet, bu gece kendi hürriyet şenliğimdi. Çalıkuşu, kafesinden kurtulalı bu gece tam bir sene olmuştu. Bir sene, üç yüz altmış beş gün. Ne uzun?</p>

  <p>Evvela çok neşeliydim. Mütemadiyen gülüp söylüyordum. O kadar maskaralık ediyordum ki, Samatyalı Madam, gülmekten tıkanıyor, Hayganuş&rsquo;un sivilcelerle dolu şişkin yüzü dallardaki kırmızı fenerler gibi bir renk alıyordu. Hacı Kalfa&rsquo;nın ellerini dizlerine vurarak:</p>

  <p>-Dil otu mu yedin be kızım? diye gülmesi vardı ki...</p>

  <p>Geç vakte kadar bahçede oturduk, sonra fenerlerimden birini Mirat&rsquo;a, birini Hayganuş&rsquo;a vererek misafirlerimi selametledim. Munise, gündüzden çok yorgun olduğu için daha biz konuşurken sandalyesinde uyuklamaya başladı. Onu yatağına gönderdim, kendim, tek başıma bahçede kaldım.</p>

  <p>Sakin, yıldızlı bir geceydi. Karşı setteki evlerde ışıklar sönmüştü. Dağ yolu, bu yıldızlı semanın içinde korkunç bir gölge yığını gibi yükseliyordu.</p>

  <p>Bileklerimle alnımı setin kenarındaki parmaklığın soğuk demirlerine dayadım. Etrafımda ne ses, ne hayat, yalnız uçurumun dibinde, bu dayanılmaz sıcaklara rağmen hâlâ kurumayan derede hafif bir çağıltı, birkaç yıldız aksi.</p>

  <p>Kâğıt fenerlerin mumu artık tükeniyordu. Onların renkli ışıklarıyla beraber içimdeki neşenin de sararıp solduğunu, gönlüme derin, çaresiz bir karanlığın inmeye başladığını hissediyordum.</p>

  <p>Bu bir senenin kâh karanlığını, kâh aydınlık günlerini birer birer hayalimden geçirdim, ne uzun, Yarabbî, ne uzun?</p>

  <p>Soğuğa, cefaya, mihnete hiç şikayetsiz tahammül eden sağlam bir vücudum var.</p>

  <p>İhtimal, daha kırk sene, elli sene yaşayacağım. İhtimal daha elli yaş bu hazin muzafferiyetin hazin yıldönümünü görmem lâzım gelecek. Hayat, ne uzun, Allah&rsquo;ım, ne uzun?</p>

  <p>İhtimal, Munise de bana kalmayacak.</p>

  <p>Saçlarıma yavaş yavaş aklar düşecek.</p>

  <p>Ümit edeyim, tahammül edeyim, güzel. Ben, buna razıyım, fakat niçin, neyi beklemek için?</p>

  <p>Bu bir sene içinde, birkaç defa, kendimi zapt edemedim, ağladım. Fakat bunların hiçbirisinde bu gece gözkapaklarımın içini yakan yaşlardaki acılık yoktu. O vakit, sadece gözlerim ağlamıştı. Bu gece gönlüm ağlıyor.</p>

  <p><span class="t14">B...1 Ekim</span></p>

  <p>Dersler başlayalı iki hafta oluyor. Muallim arkadaşlarımın birçoğu B.&rsquo;ye döndüler. Hatta, mutlaka İstanbul&rsquo;da kalmak isteyen Vasfiye bile. Biçare, bir türlü açık yer bulamamış.</p>

  <p>Nezihe&rsquo;nin başına bir devlet kuşu konmuş. Bir cuma günü Surlar&rsquo;da bir genç zabite tesadüf etmişler. Zabit, onları Boğaziçi&rsquo;nden Fatih&rsquo;e kadar takip etmiş.</p>

  <p>Bu iki arkadaşımın şimdiye kadar tesadüf ettiği her erkek gibi, o da Vasfiye&rsquo;yi tercih ediyormuş. Hatta, bilmem hangi parkta birbirlerine randevu vermişler. Fakat aksi olacak, Vasfiye&rsquo;nin o gün misafirleri gelmiş. Zabiti merakta bırakmamak için Nezihe&rsquo;ye yalvarmış:</p>

  <p>-Kuzum Nezihe&rsquo; Sen, benim yerime git, bugün gelemeyeceğimi söyle. Başka gün için mülakat al, demiş.</p>

  <p>Nezihe, akşam eve uğradığı vakit, delikanlıyı göremediğini söylemiş. Fakat, kızın halinde bir tuhaflık varmış. Birkaç gün sonra iş anlaşılmış. Meğer o gün, Nezihe ne yapıp yapmış, genç zabitin zihnine girmiş, hain kız, bir hafta sonra onunla nişanlanmış</p>

  <p>Vasfiye, çok mahzun, bir yandan, aziz bir arkadaşı tarafından aldatılmak gücüne gidiyor, bir yandan da yalnız kaldığından şikâyet ediyor. İkide birde içini çekerek:</p>

  <p>-Ah Feride Hanım, Sizinle ne güzel iki arkadaş olabilirdik. Fakat nasıl anlatayım, siz o kadar neşeli, iyi, munis bir kız olduğunuz halde, yaşamak zevkini alamamışsınız, diyor.</p>

  <p>Yuvalarda yeni yavruların yumurtadan çıkma zamanında nasıl neşeli bir hayat uyanırsa, mektepte de öyle bir hal var.</p>

  <p>Hele birkaç gün evvel şimşekle, gök gürültüleriyle başlayan şiddetli bir yağmur, sıcak ve sakin bir yazın bana verdiği müzmin hüznü, anlaşılmaz yaşamak yorgunluğunu dağıttı. O kadar hafif, o kadar neşeliyim ki...</p>

  <p><span class="t14">B...17 Ekim</span></p>

  <p>Yağmurlar on günden beri devam ediyor, hem de ne şiddetle, ilk günlerde benim gibi sevinen, solgun benizlerine taze bir hayat rengi gelen son çiçekler harap oldular. Biçareler, bahçede durmadan yağan yağmurun altında başlarını eğiyorlar: &ldquo;Artık yeter!&rdquo; der gibi büzülüp titreşiyorlar.</p>

  <p>Bu akşam, mektepten döndüğüm vakit benim de aşağı yukarı onlardan kalır yanım yoktu. Sırılsıklam olmuştum. Çarşafım vücuduma, peçem yüzüme yapışıyor, sokakta rast geldiğim insanları halime güldürüyordu,</p>

  <p>Munise&rsquo;nin, bu akşam benzi biraz soluktu. Nezle olmasından korkarak erkenden, zorla yatağa yatırmış, ıhlamur kaynatmıştım. Yaramaz kız, yatakta şikâyet ediyor, benim ihtimamlarımla eğlenerek:</p>

  <p>-Abacığım, soğuk, insana ne yapar? Geçen sene karda, samanlıkta yattığım geceyi unuttun mu? diyordu.</p>

  <p>Bu gece, hiç uykum yoktu. Munise&rsquo;yi uyuttuktan sonra elime bir kitap alarak sedire uzandım. Yağmurun saçaklarda, su oluklarında çıkardığı sesleri, on beş günden beri bitmeyen bu matemi dinlemeye başladım. Ne kadar vakit geçmişti, bilmiyorum? Birdenbire hızlı hızlı kapı çalındı. Bu saatte kim olabilir?</p>

  <p>Kapıyı açmaya cesaret edemedim. Misafir odasının cumbasından uzandım. Karanlığın içinde uzun boylu bir kadın hayaleti, cumbanın altında yağmurdan korunmaya çalışıyor, elindeki muşamba fenerden çıkan ışıkla, sokaktaki su birikintileri içinde çırpınıyordu.</p>

  <p>-Kim o? diye sordum. Titrek bir ses:</p>

  <p>-Açınız, Feride Hanım&rsquo;ı görmeye geldim, dedi.</p>

  <p>Kapıyı açtığım vakit titriyordum. O akşamdan beri yabancı kadınlardan gözüm yılmıştı. Ne vakit böyle birinin, beni aradığını görsem, fena bir haber alacağımı sanıyorum. Bu vakitsiz misafir, yüzümü görmek için feneri kaldırmıştı. Solgun bir çehre, iki mükedder mavi göz fark ettim.</p>

  <p>-Müsaade eder misiniz içeri gireyim, hocanım?</p>

  <p>Bu çehre, bu ses, bana emniyet verdi. Kim olduğunu, niçin geldiğini sormaya lüzum görmeden: &ldquo;Buyurunuz&rdquo; dedim. Yanımdaki misafir odasının kapısını açtım.</p>

  <p>Kadın, odayı ıslatmaktan çekiniyor gibi, etrafına bakınıyor, oturmaya cesaret edemiyordu.</p>

  <p>Bir şey söylemiş olmak için:</p>

  <p>-Ne yağmur, ne yağmur, insanı adeta yıkıyor! dedi.</p>

  <p>Dikkatle yüzüne bakıyordum. Halbuki perişanlığının yağmurdan daha başka bir şeyden geldiği besbelliydi. Asıl maksadını söylemek için, daha sakinleşmek istediğini anladım, birdenbire ne istediğini sormadım.</p>

  <p>İlk hissim, beni aldatmıştı. Bu munis çehreli, asil bir kadındı.</p>

  <p>Nihayet: &ldquo;Kiminle görüşüyorum efendim?&rdquo; diye sordum. Benden korkuyor gibi başını eğdi:</p>

  <p>-Feride Hanımefendi, ben yabancı değilim. Gerçi şimdiye kadar görüşmedik ama, sizi uzaktan tanıyorum.</p>

  <p>Biraz sustu, sonra bir cesaret hamlesiyle ilave etti:</p>

  <p>-Bir meslektaşınızın kardeşiyim. Mektebinizin musiki hocası Şeyh Yusuf Efendi&rsquo;nin.</p>

  <p>Birdenbire yüreğim ağzıma geldi. Fakat kuvvetli olmak, hiçbir şey sezdirmemek lâzımdı:</p>

  <p>-Öyle mi efendim? Görüştüğümüze memnun oldum. Şeyh Efendi, biraz daha iyiler inşallah, dedim.</p>

  <p>Bu saatte, bu halde gelen bir misafire söylenecek söz, elbette bu değildi. Fakat başka ne diyebilirdim?</p>

  <p>O, cevap bulamayarak susuyor. Ben, yüzüne bakmaya cesaret edemeyerek gözlerimi yere indiriyordum. Hafif bir hıçkırık sesi işittim. Kurtulma imkânı olmayan bir felakete razı olur gibi başımı daha ziyade eğerek bekledim.</p>

  <p>O, ağlamamak için elleriyle göğsünü, boynunu tutarak.</p>

  <p>-Kardeşim bu gece ölüyor, dedi. Akşama doğru birdenbire ağırlaştı. Altı saatten beri kendini bilemiyor. Sabaha çıkmayacak.</p>

  <p>Cevap vermedim. Ne söyleyebilirdim?</p>

  <p>-Küçükhanım, Yusuf; benim üç yaş küçüğümdür ama, evladım sayılır. Annemiz öldüğü vakit, Yusuf, miniminicikti. Ben de büyük değildim. Böyle olduğu halde ona analık ettim. Ömrümü ona bağladım. Dul kaldığım vakit sizin yaşınızda ancak vardım. Tekrar evlenebilirdim, istemedim. Tek Yusufçuğum yalnız kalmasın diye. Halbuki şimdi o, beni yalnız bırakıp gidiyor. Bunları size niçin mi söylüyorum küçükhanım? Beni ayıplamayınız. Bu saatte sizi rahatsız ettiğim için, yalvararak sizden isteyeceğim şey için bana darılmayın, beni kovmayın diye...</p>

  <p>Sözünün burasında bitkin vücudunun birdenbire çöktüğünü gördüm. Bir fenalık zannederek omuzlarından tutmak istedim. Dizlerimi öpüyor, yerlere sürünerek çırpına çırpına ağlıyordu.</p>

  <p>Hafif bir hareketle kendimi kurtardım. Bu dakikada ne kadar sakin olmak mümkünse o kadar sakin bir sesle:</p>

  <p>-Hanımefendi, felaketinizi anlıyorum, söyleyiniz. Elimden gelecek bir şeyse, dedim.</p>

  <p>Kadının ağlamaktan şişen soluk mavi gözlerinde bir ümit ışığı canlandı Zavallı, göğsünün sarsıntılarını eliyle zapt etmeye çalışarak:</p>

  <p>-Yusuf, on seneden beri hastaydı. O kadar uğraştım, o kadar çırpındım, melun hastalık, bir türlü durmuyor, kardeşimi için için yiyip bitiriyordu. Nihayet bu vaka oldu. Sizi gördü. Zaten fazla içli bir adam. Gözle görünürcesine eriyip bitmeye başladı.</p>

  <p>Sözün burasında hafif bir isyan feryadını men edemedim.</p>

  <p>-Hanımefendi yemin ederim ki, ben kardeşinize bir şey yapmadım. Kendim de zaten bir yaralıdan başka bir şey değilim, dedim.</p>

  <p>-Hanım kızım, evladım, sizin de belki bir sevdiğiniz var; darılmayınız. Yemin ederim ki bunları şikâyet için söylemiyorum. Ben göründüğü kadar kaba ruhlu bir kadın değilim, işin nihayetinde Yusuf&rsquo;un kardeşiyim. Senelerden beri onun musikisi içinde yaşadım. Sizden değil, hatta bu tesadüften bile şikâyetim yok. Yusuf&rsquo;un yatağında mum gibi eridiğini görüyorum. Fakat öyle anlıyorum ki, mesut ölüyor. Ne şikâyet var, ne acı söz, ne çırpınma. Bazen kendini kaybediyor. O vakit, gözkapakları hafif hafif titriyor, soluk dudakları gizli bir gülümseme ile yavaşça isminizi tekrar ediyor. Düne kadar bu derdinden bana hiç bahsetmemişti. Dün ellerimi tuttu, birer birer parmaklarımı öperek:</p>

  <p>-Onu bir kere daha göster bana abla! diye çocuk gibi yalvarmaya başladı. Yusuf için her fedakârlığa razıydım. Fakat buna imkân göremiyordum. İçim parça parça oldu.</p>

  <p>-İyi ol. Yusuf, çabuk iyi ol! Elbet bir gün yine göreceksin... diye alnını, saçlarını okşadım.</p>

  <p>-Feride Hanım, bu hastanın hiçbir şey söylemeden bana nasıl darıldığını, başını öte tarafa çevirerek nasıl ümitsizlikle gözlerini kapadığını görseydiniz! Anlatmak mümkün değil ki... Bugün akşama doğru büsbütün gözlerini kapadı. Onların bir daha açılmayacağını biliyordum. Uğruna ömrümü, saadetimi vakfetmiş, onu hiçbir şeyden mahrum etmemiştim. En çok istediği şeyi bir kere göstermeden hasret içinde gözlerini kapadığını görmek... Bu acıyı size anlatmak mümkün değil, Feride Hanım, mümkün değil. Bu, öyle bir sevâb ki, can çekişenlerin dudaklarına verilmiş bir damla su gibi.</p>

  <p>Artık devam edemedi. Yüzünü eteklerine saklayarak çocuk gibi hıçkırdı.</p>

  <p>Bu gecenin vakalarını bir rüya gibi hatırlayacağım.</p>

  <p>Yağmurların içinde, önümdeki fenerin donuk izini takip ederek birçok dar, karanlık sokaktan geçtim. Hiçbir şey hissetmiyor, hiçbir şey duymuyor, sele düşmüş bir yaprak gibi iradesiz sürükleniyordum.</p>

  <p>Beni gölgelerle dolu yüksek, geniş bir odaya aldılar. Duvarlarda tamburlar, utlar, kemanlar sallanıyor, karışık raflarda neyler sürünüyordu. Bestekâr, bu çalgılarla dolu odanın bir köşesinde geniş bir demir karyola içinde ölüyordu.</p>

  <p>Ayaklarımın ucuna basarak yanına yaklaştım. Mum gibi sarı çehresine ölümün sükûneti şimdiden çökmüş, kapalı gözlerinin çukuruna karanlık dolmuştu.</p>

  <p>Yalnız, ağzındaki bembeyaz dişlerini gösteren aralık dudaklarında bir parça hayat rengi kalmıştı.</p>

  <p>Biraz evvel o kadar telaşlı ve perişan görünen kadıncağız, bu son vazife karşısında hayret verici bir sükûn ve tahammül gösteriyordu. Sevgi, şefkat denen şeyde ne mucizeler var Yarabbi! Mektebe gidecek çocuğunu uyandıran bir ana gibi elini hastanın başına koydu:</p>

  <p>-Yusuf, çocuğum, bak, arkadaşın, Feride Hanım sana hatır sormaya geldi. Aç gözünü, Yusuf, dedi.</p>

  <p>Hasta, hiçbir şey işitmiyor, hiçbir şey görmüyordu. Onun bir kere daha gözlerini açmadan ölmesi ihtimali, biçare kadına, o güzel tahammülünü yavaş yavaş kaybettiriyordu. Tekrar ağlamaya, sesi boğulmaya başlamıştı:</p>

  <p>-Yusuf, yavurucuğum, bir kere daha gözlerini aç, görmeden ölürsen, daha ziyade yanacağım.</p>

  <p>Yüreğim merhametten eziliyor, dizlerim vücudumun yükü altında çökecek gibi oluyordu. Karyolanın başucunda masaya benzeyen bir karanlık kümesine dayanmıştım. Bunun bir org olduğunu fark ederek titredim. Kalbim, öyle söyledi ki, bu biçare gözleri son defa açacak mucize ancak bu org olabilir. Düşündüğüm şey belki cinayet, belki bundan daha büyük bir günahtı. Fakat kenarından bakanları içine çeken uçurum gibi bu org da benim tahammülümü elimden aldı. Gayri ihtiyari ayağımı bastım, parmağımı tuşlardan birine koydum.</p>

  <p>Org, yaralı bir gönül gibi derin derin inledi. Odanın karanlık köşeleri, duvarlardan gölgelerini uzatan sazlar, gizli figanlarla titreştiler.</p>

  <p>Hakikat mi, yoksa benim yaşlarla perdeli gözlerimin bir vehmi mi olduğunu söylemeyeceğim. Bana öyle geldi ki hasta, bu sesle son bir defa mavi gözlerini açtı.</p>

  <p>Ablası yastığa yüzünü kapamış hıçkırıyordu.</p>

  <p>Bir mukaddes vazife yapar gibi ölünün üzerine eğildim, henüz bir hayal bakiyesiyle titriyor gibi görünen gözlerine dudaklarımı sürdüm.</p>

  <p>İlk busemi ben, bir ölünün sönmüş gözlerine mi tevdi edecektim!</p>

  <p><span class="t14">B... 2 Kas</span><span class="t14">ı</span><span class="t14">m</span></p>

  <p>Bu akşam B.&rsquo;deki evimde son gecem... Yarın erkenden hareket ediyorum.</p>

  <p>O vakadan sonra tabii burada kalamazdım. Şehirde herkes benden bahsediyor, herkes, beni merak ediyor. Mektebe gidip gelirken kaç kişi peşime takıldı, kaç kişi artık iki kat örtmeye başladığım peçemin altında yüzümü seçebilmek için yolumu kesti; kaç saygısızın, biraz sesini alçaltmaya bile lüzum görmeden:</p>

  <p>-İpekböceği, bu ha? Zavallı Şeyh! dediğini işittim.</p>

  <p>Arkadaşlarımın yanında konuşmaya utanıyor, sınıfa girerken kıpkırmızı olduğumu hissediyordum.</p>

  <p>Bu, böyle devam edemezdi. Çaresiz, Maarif Müdürü&rsquo;ne gittim. Buranın havasına dayanamayacağımı söyledim; başka bir memlekette bana bir ders bulmasını rica ettim. Dedikodulardan galiba onun da haberi vardı. Çünkü hemen bana hak verdi. Yalnız, başka bir yerde bana göre ders bulmak müşküldü. Daha az maaşlı daha küçük bir mektep olursa da kabul edeceğimi söyledim; elverir ki uzakta bir yer olsun iki gün evvel emri geldi</p>

  <p>-Ç... Rüştiyesine tayin etmişler.</p>

  <p>Zavallı Çalıkuşu, rüzgâra kapılmış sonbahar yapraklarına döndü.</p>

  <p class="p12"><img alt="img3.png" height="31" src="../Images/img3.png" width="75" /></p>

  <p>&nbsp;</p>
</body>
</html>
