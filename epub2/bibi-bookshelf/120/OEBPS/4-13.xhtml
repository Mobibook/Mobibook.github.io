<html xmlns="http://www.w3.org/1999/xhtml">
	<head>
		<title>4-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="split">      </p>
			<p class="bas" id="_idParaDest-14">93</p>
			<p class="baslik">Sivil Akla Beden Kültürü Yoluyla Yaklaşmak da Güçtür</p>
			<p class="paragraf">General, uzun zamandır tinsel turnuva alanının çevresine, duvar boyunca dizilmiş olan sandalyelerden birinde oturmaktaydı, kendi adlandırmasıyla “velinimeti” Ulrich de yanındaydı; aralarındaki boş sandalyenin üstünde, büfeden ele geçirmiş oldukları ve içinde insanı ferahlatıcı bir içki bulunan iki ayaklı kadeh duruyordu. Generalin açık mavi ceketi, oturma sırasında yukarıya doğru sıvanmıştı ve göbeğin üstünde buruşturulmuş bir alındaki gibi kırışıklar oluşturmuştu. İkisi de suskundular ve önlerinde devam eden bir sohbeti dinliyorlardı. “Beaupré  ’nin oyununu,” dedi birisi “dâhiyane diye nitelendirmek gerek; onu yazın burada, bir önceki kışta da Riviera ’da oynarken gördüm. Bir hata yaptığında şansı yardım ediyor. Hatta epey sık hata yapıyor, oyun şekli, yapısı açısından gerçek bir tenis bilgisine ters düşüyor; ancak Tanrının gözdesi olan bu insan, normal tenis yasalarının dışında bir yerde.”</p>
			<p class="paragraf">“Ben, bilimsel tenisi sezgilerle oynanan tenise yeğlerim” şeklinde bir itiraz geldi. “Örneğin Braddock ’un oynadığı gibi. Belki de bu bağlamda kusursuzluk diye bir şey yoktur, ama Braddock neredeyse kusursuz.”</p>
			<p class="paragraf">İlk konuşmacı yanıtladı: “Beaupré ’nin dehası, plansız, dâhiyane karmaşası, bilginin iflas ettiği yerde doruğuna varıyor!”</p>
			<p class="paragraf">Üçüncü bir adam: “Belki de deha, biraz abartılı bir nitelendirme.”</p>
			<p class="paragraf">“Peki deha demeyip de ne diyeceksiniz? Buradaki, bir adama en beklenmedik anda doğru top kullanmasını esinlendiren türden bir deha!”</p>
			<p class="paragraf">“Bence de,” diye yardıma koştu Braddock yanlısı olan konuşmacı “insanın elinde bir tenis raketini mi, yoksa halkların kaderini mi tuttuğu bir kişilik göstergesidir.”</p>
			<p class="paragraf">“Hayır, hayır; deha demek çok fazla!” diye savundu kendini üçüncü konuşmacı. </p>
			<p class="paragraf">Dördüncü kişi, bir müzisyendi. Şöyle dedi: “Tamamen haksızsınız. Siz, sporun içerdiği gerçekçi düşünceyi gözden kaçırıyorsunuz, çünkü göründüğü kadarıyla hâlâ mantıksal-sistematik olana aşırı değer verme alışkanlığındasınız. Oysa bu da, yaklaşık olarak müziğin duygusal bir zenginleşme, sporun ise bir irade okulu olduğu yolundaki önyargı kadar eskimiş bir şey. Ama katıksız hareket edimi öylesine sihirlidir ki, insan ona korunmasız dayanamaz; bunu, müzik eksik olduğunda, sinemada görürsünüz. Müzik, iç harekettir, harekete ilişkin fanteziyi destekler. Müzikteki sihri kavramış olan biri, sporda dehayı kabullenmek için bir an bile düşünmeyecektir; sadece bilimde deha yoktur, bilim, beyin akrobasisidir!”</p>
			<p class="paragraf">“O zaman,” dedi Beaupré ’nin yandaşı “Braddock ’un bilimsel oyununu dehadan yoksun saymakta haklıyım.”</p>
			<p class="paragraf">“Gözden kaçırdığınız nokta,” diye savundu Braddock ’un yandaşı “burada bilim kavramının yeni bir canlandırılmasından yola çıkılması gerektiği!”</p>
			<p class="paragraf">“İkisinden hangisi ötekini yeniyor?” diye sordu biri.</p>
			<p class="paragraf">Bunu bilen yoktu; iki oyuncu da birbirlerini sık yenmişlerdi, ancak kesin sayılar kimsenin kafasında değildi.</p>
			<p class="paragraf">“Arnheim ’a soralım” diye önerdi biri. </p>
			<p class="paragraf">Grup dağıldı. Üç sandalyedeki suskunluk ise devam etti. Sonunda General Stumm, düşünceli bir ifadeyle konuştu: “Özür dilerim, bunca zaman boyunca dinledim, ama müzik bir yana bırakılacak olursa, bütün bunlar zafer kazanmış bir general için de söylenebilir, öyle değil mi? O zaman aynı şeyi neden bir tenisçi açısından dâhiyane, bir general açısından ise barbarca diye nitelendiriyorsunuz?” Velinimeti ona Diotima ’da şansını beden kültürüyle denemesini tavsiye ettiğinden bu yana, sivil düşüncelere uzanan bu umut dolu yoldan, başlangıçtaki isteksizliğine rağmen, nasıl yararlanabileceğini birkaç kez düşünmüştü, fakat ne yazık ki her defasında farkına varmak zorunda kaldığı gibi, güçlükler bu yönde de alışılmadık ölçüde büyüktü.</p>
		</div>
	</body>
</html>