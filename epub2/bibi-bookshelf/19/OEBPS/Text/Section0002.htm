<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body>
  <div>
    <h1 class="yatikkalin">Azap Seansları</h1>

    <p style="text-align: right;">Medice, cura te ipsum!<span class="yatik"><sup><span><a href="../Text/Section0006.htm#n59" id="n59d"><sup>[59]</sup></a></span></sup></span></p>

    <p style="text-align: right;"><span class="yatik"><sup><span><br /></span></sup></span></p>

    <p style="text-align: right;"><span class="yatik"><sup><span><br /></span></sup></span></p>

    <p>Muayenehaneye girer girmez bizi, Hakan Bey'in, yirmi beş yaşlarında görünen, uzun boylu ve siyah kıvırcık saçları ensesinden sırtına doğru uzanan güzel sekreteri karşıladı.</p>

    <p>“Hoş geldiniz,” dedi sevecen bir sesle. “Randevunuz var mıydı?”</p>

    <p>“Evet,” diye yanıtladım bu güzel sekreteri, neredeyse boş olan bekleme salonundaki koltuklardan birine otururken, “dün Hakan Bey'i arayarak randevu almıştım.”</p>

    <p>“Tamam, hatırladım, içecek bir şeyler alır mısınız?” diye sordu sekreter gülümseyerek. İkimiz de herhangi bir şey içmek istemediğimizi söyledik.</p>

    <p>Hakan Bey'in muayenehanesi, bir psikiyatrist için oldukça genişti. Bekleme salonunun haricinde bir de hastalarla görüşülen geniş bir odası daha vardı. Bekleme salonunda sekreterin oturduğu bir masa, ortalama on beş kişinin rahatlıkla oturup bekleyebileceği kadar, deri kaplanmış oldukça şık koltuklar, koltukların arasında camdan, oval olarak kesilmiş şık sehpalar, sehpaların üstlerinde ve altlarında düzenli bir şekilde yerleştirilmiş ve o aya ait oldukları her hallerinden belli renkli kapaklı aktüel dergiler, caddeye bakan camın kenarında dört beş büyük saksı içerisinde gerçek çiçekler ve sekreterin masasının arkasındaki geniş duvarı boydan boya kaplayan, tümüyle kitapla dolu, cevizden yapılmış bir kitaplık vardı. Açık şampanya rengi duvarları, Salvador Dali ve Van Gogh tablolarının iyi çerçeveletilmiş parlak posterleri süslüyordu. Posterleri ilk gördüğümde Hakan Bey'e, hangi posterin kimin resmi olduğunu hiç duraksamadan söyleyerek onu oldukça şaşırtmıştım. Çünkü posterlerin altında bunların kime ait oldukları yazmıyordu!</p>

    <p>Sekreterin oturduğu masada ufak bir monitörü olan şık bir bilgisayar vardı ve Hakan Bey hasta kayıtlarını bilgisayar ortamında tutuyordu. Aynı zamanda bilgisayardan müzik yayını da yapılıyordu. Bu muayenehaneye ilk gelişimde, Hakan Bey'e, bilgisayardan çalan enstrümantal müziğin kime ait olduğunu da söyleyerek tıpkı posterlerde olduğu gibi onu fazlasıyla şaşırtmayı başarmıştım. Hakan Bey, ne kadar kuvvetli bir belleğim olduğuna daha o gün karar vermişti.</p>

    <p>Muayenehanenin sahibi olan Dr. Hakan Özcan, önce Hacettepe’de yedi yıl süren İngilizce tıp eğitimini tamamlamış, girdiği Tıpta Uzmanlık Sınavını ilk senede kazanmış, ardından İstanbul’a dönerek Çapa Tıp Fakültesi’nin Psikiyatri Ana Bilim Dalı’nda dört yıl süren uzmanlık eğitimini başarıyla bitirmişti. Ardından Kanada’ya giderek, University of Toronto, Clarke Institute of Psychiatry’de iki yıl süreyle Bipolar (Manik Depresif) hastaların tedavi edildiği klinikte psikozlar konusunda uygulamalı eğitim gördükten sonra yeniden İstanbul’a dönmüş ve halen Çapa Tıp Fakültesi'nde araştırma ve çalışmalarını yürütüyormuş. Tüm bunları onun hakkında yapmış olduğum bir internet araştırması sonucunda öğrenmiştim. Bunların doğru olduğunu kendisi de onaylamıştı.</p>

    <p>Profesörlüğe kadar ilerleyeceğinden hiç kimsenin en ufak bir şüphesi bile olmayan bu zeki adam, otuzlu yaşların ortalarında olmasına rağmen en az kırk beş yaşında gözüküyordu.</p>

    <p>Bekleme odasında geçen on dakika boyunca Selin, bir an olsun elimi bırakmadı. Üç aydır tedaviye devam ediyor olmama rağmen, Selin benimle buraya ilk kez geliyordu ve muayenehanedeki sıcak ortam onda oldukça fazla bir güven uyandırmıştı. İçinden bir ses sürekli, <span class="yatik">“Hakan Bey’in beni iyileştirebileceğini”</span> fısıldıyor olmalıydı.</p>

    <p>Çok geçmeden Hakan Bey, odasından bekleme odasına açılan kapıda, hastasını yolcu ederken göründü. 1,70 boylarında, saçları oldukça dökülmüş, yuvarlak ve tümüyle traş edilmiş yüzüne apayrı bir anlam katan ince siyah çerçeveli yuvarlak gözlükleri olan, sevecen bakışlı bir doktordu Hakan Bey. Hastasını yolcu ettikten sonra bekleme salonunda kendisine bakan Selin'e ve bana doğru yaklaştı, elini uzatarak elimi sıktı.</p>

    <p>“Merhaba, nasılsın?” diye sordu sevecen bir tavırla. Ve cevap vermeme bile fırsat vermeden elini Selin’e uzatarak onu da selamladı.</p>

    <p>“Bu Selin...” diyerek ürkek bir sesle takdim ettim. Hakan Bey, uzun zamandır merak ettiği birine bakar gibi bir kez daha dikkatlice baktı ona.</p>

    <p>“Sizinle tanıştığıma çok sevindim Selin Hanım,” dedi, “Cenk sizden çok bahsetmişti...”</p>

    <p>Görüşme odasından içeri girer girmez ferah bir hava karşıladı beni. Bu oda hemen hemen tümüyle kitapla kaplıydı. Koyu başak sarısına boyanmış olan duvarlara dayanan üç büyük kitaplık, ağzına kadar kitapla doluydu. Görüşme odasında bunun dışında Hakan Bey'in oturduğu, güzel bir malzemeden yapıldığını belli eden geniş bir masa, masanın önünde iki tane geniş deri kaplı koltuk ve koltukların arasında da camdan bir sehpa vardı. İş hanının arka sokağına açılan pencerenin önünde ve duvarların köşebentlerinde zarif saksılar içerisinde gerçek çiçekler bulunuyordu. Masasına oturan Hakan Bey, bana da eliyle işaret ederek geniş masanın önünde bulunan, oldukça geniş ve rahat olduğu her halinden belli, siyah deri kaplı koltuğa oturmamı söyledi. Koltuğun olanca rahatlığına karşın oldukça rahatsız bir şekilde koltuğa oturdum, bacaklarım birbirine yapışıktı ve kollarımı bağlayarak midemin üzerine koymuştum.</p>

    <p>“Görüşmeyeli nasılsın?” diye sordu Hakan Bey sevecen bir tavırla.</p>

    <p>“Sayenizde,” diyerek yanıtladım sinirli bir sesle, “eskisinden çok daha kötüyüm!”</p>

    <p>Hakan Bey, gerçekten böyle bir tepki beklemiyordu, çünkü tedavim ilk başladığı günden beri çok uyumlu davranıyor, Hakan Bey'e duyduğum saygıyı bir an olsun kaybetmiyordum. Genellikle şizofreni hastaları saygı çerçevesinde konuşmazlardı, Hakan Bey bir psikiyatrist olarak bunu biliyordu ama ben ilk kez bu kadar sert bir tepki vermiştim.</p>

    <p>'İşteyeniden başlıyoruz...' <span class="yatik"><span>diye düşünmüş olmalı.</span></span></p>

    <p>Sonra afallamasını bir kenara bıraktı ve hemen toparlanarak, “Biraz açar mısın?” diye sordu.</p>

    <p>Derin bir of çekerek arkama yaslandım ve midemin üzerinde bağlı olan ellerimi iki yana açarak sinirle salladım.</p>

    <p>“Norodol...” dedim. Neredeyse Hakan Bey'e saldırarak ona vuracakmış gibi gözüküyordum ve bu halim Hakan Bey'i oldukça endişelendirmişti.</p>

    <p>“Beni öldürüyor bu Norodol...” diyerek devam ettim, sinirli bir sesle kelimeleri kesik kesik söyleyerek, “Hastalığım zaten oldukça ilerledi, menzile ulaştı, uykusuzluğum ve halüsinasyonlarım son raddede, bir de bu Norodol’ün yan etkileri ile uğraşamıyorum artık! Yeterince derdim var Hakan Bey, bir de verdiğiniz bu zehirlere katlanacak gücüm kalmadı!”</p>

    <p>Bu tepkiler Hakan Bey için hiç de şaşırtıcı değildi, hiçbir hasta, istisnasız hiçbiri, ilaç kullanmak istemezdi ve hastalar bu nedenle psikiyatristlerle sıklıkla tartışırlardı. Hakan Bey de, bundan önceki çoğu hastası ile bu konuyu tartışmıştı mutlaka.</p>

    <p>“İlaçlar,” dedi bilgiç bir ses tonuyla, “senin daha çabuk iyileşmen için, sana yardımcı olmaları amacıyla kullanılıyor, biliyorsun!”</p>

    <p>“Ya da,” diyerek en ukala ses tonumla cevap verdim, “dopamin salgısını bloke ederek hayatımı altüst ediyor, dopamindeki azalmanın yanısıra testosteron salgılanmasını da durduruyor ve noradrenerjik sistemi tümüyle çökertiyor!”</p>

    <p>Hakan Bey böyle bir açıklamayı hiç beklemiyordu, benimle ilgili şaşırtıcı sürprizlerden biri daha ansızın karşısına dikilmişti. Bugüne kadar hiçbir hasta ilacın etkileme mekanizması konusunda bu kadar bilimsel ve doğru bir açıklamaya girişmeye cüret edememiştir. Ne diyeceğini şaşıran Hakan Bey masasında bana doğru eğilerek dudaklarını büktü.</p>

    <p>“Hiç,” dedi, şaşkın bir ifadeyle, “bu kadar karmaşık bir nedenden ötürü ilaçları bırakmak isteyen bir hastam olmamıştı.”</p>

    <p>“Ama ben istiyorum!” diye yanıtladım kendimden gayet emin bir şekilde. Bir an önce ilaçların bırakılmasını onaylatarak oradan gitmek ve bir daha da asla geri gelmemek istiyordum.</p>

    <p>“Peki,” diye sordu Hakan Bey, öğrencisini tahtaya kaldırmış bir öğretmen edasıyla arkasına yaslanarak, “ne yapmamızı önerirsin?”</p>

    <p>“İlaçları tümüyle bırakmayı tabii ki!” diye yanıtladım.</p>

    <p>“Aslında,” dedi Hakan Bey az önceki bilgiç tavrına geri dönerek, “seni rahatsız eden gerçek şey dopamin salgısındaki blokaj değil, sanırım ilacın yan etkileri?!”</p>

    <p>“Haklısınız,” diye yanıtladım, “ama ilaçların yan etkisini azaltacak bir yöntem de olmadığına göre ilaçları bırakmaktan başka hiçbir çarem yok!”</p>

    <p>Hakan bey düşünceli bir şekilde önündeki kağıtlara hızla notlar aldı ve kısa süre sonra tekrar bana döndü.</p>

    <p>“Şizofrenide,” diyerek sürdürdü konuşmasını, “ne olursa olsun ilaç tedavisini bırakmamız mümkün değildir! Böyle bir durumda hastalık tümüyle ilerler ve kontrolümüzden çıkar! Eğer ilaçları bırakırsak seni nasıl tedavi edebiliriz? Emin ol ki, bu mümkün görünmüyor!”</p>

    <p>Umutsuzluğa kapılarak bacaklarımı yeniden birbirine yapıştırıp öne eğildim, parmaklarımı birbirine geçirerek kollarımı ileriye doğru uzattım.</p>

    <p>“Peki bir çözüm öneriniz var mı Hakan Bey?” diye sordum umutsuz bir sesle.</p>

    <p>Hakan Bey, kendisinden emin ve gayet sakin bir şekilde açıklamaya devam etti.</p>

    <p>“Elbette, tüm ilaçların yan etkileri var,” dedi, “Ama ilaçların yan etkilerine katlanmazsan iyileşmen de mümkün değil!”</p>

    <p>“Bu bir çözüm değil, problemin ta kendisi!” diye bağırarak karşı çıktım bu iddiaya.</p>

    <p>“Belki,” dedi Hakan bey arkasına yaslanarak, “daha farklı alternatifler deneyebiliriz. Mesela ilaçları içmek sana zor geliyorsa sana ayda bir kez iğne vururuz ve bir ay boyunca ilaç içmek zorunda kalmazsın. Ne dersin?”</p>

    <p>“Bu çok saçma!” diyerek kızgınlıkla ellerimi salladım, “Depo antipsikotiklerin yan etkilerinin çok daha yüksek olduğu herkesçe bilinen bir gerçek! Ayrıca haloperidolün depo formu da yok!”</p>

    <p>“Bu kadar şeyi nereden biliyorsun?!” diye sordu.</p>

    <p>“Çok basit,” diye yanıtladım küstahça gülümseyerek, “düşmanlarımın beni ne tip silahlarla vuracağını önceden öğrenmek için düşmanlarımın yayımladığı bilimsel dergilere <a href="../Text/Section0006.htm#n60" id="n60d"><sup>[60]</sup></a> gözatıyorum. Hepsi bu!”</p>

    <p>Hakan Bey tüm bunların bir kamera şakası olması gerektiğini düşünmüş olmalı. Meslek yaşamında hiç bu kadar garip bir hastayla daha karşılaşmamıştır muhakkak. Hastaların çoğu ilaçların adlarını bile tam telaffuz edemezken ben ilaçların etkilerinin anlatıldığı klinik materyallerden oluşan bilimsel dergiler okuyordum.</p>

    <p>“Biz senin düşmanın değiliz,” dedi sinirli ve otoriter bir sesle, “sadece sana yardımcı olmaya çalışıyoruz, kullandığımız ilaçlar da silahlarımız değil!”</p>

    <p>“Her neyse,” diyerek kısa kesmeye çalıştığımı hissettirdim ve “ben artık ilaç kullanmayacağım!” diyerek sürdürdüm konuşmamı.</p>

    <p>“Sanırım,” diyerek cevap verdi, “başka bir alternatif daha var. Yan etkileri çok daha az bazı yeni ilaçlar piyasaya sürüldü. Ama daha bu ilaçların klinik etkinliği kanıtlanmış değil. Senin tedavine belki bu ilaçlardan biriyle devam edebiliriz.”</p>

    <p>“Ne gibi?” diye sordum ve kaşlarımı alnıma kadar kaldırıp dalga geçer gibi gülümsedim.</p>

    <p>“Sanırım daha önce hiç kullanmadığın ilaçlar bunlar, çünkü piyasaya yeni sürüldüler” dedi, aynı şekilde gülümseyerek öne eğilen Hakan Bey. “Bir de bu ilaçları deneyebilirsin diye düşünüyorum, ne dersin?”</p>

    <p>“Açık söylemek gerekirse,” diye yanıtladım ve sıkılgan bir tavırla arkama yaslandım, “beni ençok ilgilendiren bu ilaçların cinsel fonksiyonu ne kadar etkilediği! Yani öncekiler gibi yan etkileri var mı cinsel yaşam üzerinde?”</p>

    <p>Hakan Bey, mahcup bir tavırla başını öne eğerek gözlerini ölümcül bakışlarımdan kaçırmaya özen gösterirken ilaçları aslında neden bırakmak istediğimi de anladı.</p>

    <p>“Evet,” dedi bana bakarak, “belki bu ilaçlar da cinsel fonksiyonu azaltabilir ama eskisi gibi tümüyle öldürmeyeceği konusunda garanti verebilirim!”</p>

    <p>Bunu duyduğumda ilaç kullanma fikrinin o kadar da kötü olmadığını düşünmeye başladım.</p>

    <p>“Peki, diğer yan etkiler?” diye merakla sordum.</p>

    <p>“Aslında, diğer ilaçlardan en önemli ayrım noktası, yan etkilerin görülme sıklığı,” diyerek ikna edici bir ses tonuyla açıklamaya koyuldu Hakan Bey. “Örneğin, mide bulantısı, ağız kuruluğu, terleme gibi yan etkileri yok...”</p>

    <p>Sevmiştim bu ilacı, nasıl olurda bir ilaç tüm bu yan etkileri ortadan kaldırırdı? İnanmak istemiyordum buna ama Hakan Bey gayet ciddi gözüküyordu.</p>

    <p>“İlaç konusunu biraz ertelesek...” dedi. “Başka bana nelerden bahsetmek istersin? Mesela Deniz? Hâlâ hayaller görüyor musun? Ve en önemlisi korkuların ne âlemde?”</p>

    <p>“Aslında,” diye cevap verdim, birdenbire konunun değişmesinden rahatsızlık duyarak, “herşey çok daha kötü. Artık hiç sokağa çıkmıyorum, çok derin bir korku var üzerimde ve en kötüsü de sokaktaki hangi kıza baksam Deniz’e benziyor! Hayaller, sürüyor, evet, ama beni asıl korkutan şey hayallerim değil; intihar!”</p>

    <p>İntihar kelimesini duyan Hakan Bey bu konunun üzerine gitmeye karar verdi.</p>

    <p>“Biraz daha açar mısın, intihardan ne kastediyorsun?”</p>

    <p>“İntihardan kendimi asmayı kastediyorum!” diye hüzün dolu bir sesle karşılık verdim, “Saçma olduğunu bilmeme rağmen bir türlü intihar etme fikrini üzerimden atamıyorum! Sürekli intihara sığınıyor, intihar planları kuruyorum! Yaşam felsefem, intihar üzerine kurulu durumda son günlerde! Her an biraz daha yaklaşıyorum intihara ve bu durum beni zannettiğinizden daha fazla korkutuyor. Aslında bir yanım intihar etmeyi isterken diğer yanım yaşama sıkı sıkı sarılıyor! Selin; beni en çok düşündüren konu o, eğer o olmasaydı şimdiye kadar çoktan asmıştım kendimi ama ne zaman intihar etmek üzere yataktan kalksam aklıma o geliyor ve ister istemez intihardan vazgeçmek zorunda kalıyorum!”</p>

    <p>Tüm bunları hızla ve panik içinde birbiri ardına sıraladım ve hüzünlü bir şekilde öne eğildim.</p>

    <p>“İşte, beni en çok korkutan şey bu!” diyerek devam ettim, “Birgün Selin’e duyduğum sevgiyi de göremeyecek kadar büyük bir paniğe kapılarak kendimi asacağım!”</p>

    <p>Hakan Bey, oldukça endişelendi ve durumun ciddiyetinin farkına vardı. Gözlerini resmen dehşet bürümüştü!</p>

    <p>“Böyle karmaşık bir durumdayken kesinlikle ilaçları bırakamayız!” dedi. “Hatta senin şu durumda evde kalman bile oldukça sakıncalı görünüyor!”</p>

    <p>“Peki ne yapılması gerekli?” diye sordum korkulu gözlerle Hakan Bey’e bakarak.</p>

    <p>Sakinliğinden taviz vermeyen Hakan Bey, önündeki kağıtlara baktı ve yavaşça bakışlarını yüzüme çevirdi.</p>

    <p>“Açık konuşmak gerekirse,” dedi, “hastalığın gittikçe ilerliyor, bu durumda klinik tedaviden başka bir şey önermemiz mümkün değil! Hem başlayacağımız yeni ilaçlara klinikte daha kolay uyum sağlayabilirsin, hem de intihar etmen konusunda duyduğun derin şüpheyi yok edebilirsin. Emin ol, hastanede güvende olacaksın!” Bu sözleri duyar duymaz beynimden vurulmuşa döndüm! Gözlerimden alev püskürmeye başladı sanki!</p>

    <p>“Ne yani?” diye sordum, neredeyse bağırır gibi bir sesle, “Beni hastaneye yatırmaktan mı bahsediyorsunuz?! Defalarca denenerek başarısız olmuş bir yöntemi mi teklif ediyorsunuz bana yeniden?! Sabah akşam bana uyuşturucu iğneler saplamalarına göz yummamı mı istiyorsunuz?! Elektroşokla beynimi darmadağın etmelerine izin vermemi mi bekliyorsunuz benden?”</p>

    <p>Neredeyse Hakan Bey'e saldırmak üzereydim. Hakan Bey'in şaşkın bakışlarına aldırmadan oturduğum koltuktan hızla kalktım.</p>

    <p>“Kusura bakmayın Hakan Bey,” dedim en sinirli ses tonumla, “ama bu önerinizi kesinlikle kabul edemem! Her ne kadar beni anlamamakta direnmiş de olsanız, yine de ilgilendiğiniz için teşekkürler!”</p>

    <p>Ardından sinirden titreyen elimi Hakan Bey’e uzattım, hâlâ şaşkın gözlerle bana bakan Hakan Bey, “Görüşmemiz daha bitmedi sanırım...” demeye çalıştıysa da oldukça kararlıydım.</p>

    <p>“Görüşmemiz ebediyete kadar bitti Hakan Bey!” diyerek hızla kapıya yöneldim.</p>

    <p>Beni sakinleştirmenin başka bir yolu olmadığını gören Hakan Bey, ben kapıyı açmak üzereyken, “Bir dakika...” dedi ve telaşla, “Beni yanlış anlamanı istemiyorum!” diye ekledi.</p>

    <p>“Çok alınganlaşmışsın, beni yanlış anlıyorsun!” diyerek beni sakinleştirmeye çalıştı, “Lütfen oturur musun? Son sözlerimi söyleyeyim, gitmek istiyorsan daha sonra git, lütfen!”</p>

    <p>Biraz sakinleşerek Hakan Bey’in masasının önündeki koltuğa her an kalkacakmış gibi oturdum.</p>

    <p>“Evet,” dedim sinirle, “sizi dinliyorum!”</p>

    <p>Hakan Bey, önündeki reçeteye alelacele bir şeyler karaladı ve bu reçeteyi bana uzattı.</p>

    <p>“Peki,” dedi, “hastaneye yatma konusunu biraz düşün, ama bu ilaçları kullan lütfen, daha önceki ilaçları içmeyeceğin belli oluyor, bu reçeteye yazdıklarım az önce bahsettiğim yan etkisi daha az olan ilaçlar...”</p>

    <p>Sıkılgan bir hamle ile Hakan Bey’in elinden aldığım reçeteye baktım, sonra reçeteyi hızla katlayarak cebime koydum. İlaçların hiçbirinin adını bilmiyordum. Gerçekten yeni olmalıydılar!</p>

    <p>“Seninle haftaya bugün görüşelim...” dedi Hakan Bey, gülümseyerek.</p>

    <p>“Ne görüşmeye geleceğimi, ne de yazdığınız lanet olasıca ilaçlan içeceğimi sanmıyorum!” diye sinirli bir şekilde yanıtladım bu teklifi.</p>

    <p>“Peki,” dedi, suyuma gitmeye çalışarak, “ne yapmayı planlıyorsun?”</p>

    <p>“Eve gidip kendimi banyodaki kalorifer borusuna asmayı!” diye yanıtladım hiç duraksamadan, sanki bu soruyu bekliyormuş gibi. Hakan Bey, gülümsemesini yüzünde tutmaya çalıştıysa da başarılı olamadı, dehşet ve endişe gözlerinden başlayarak tüm bedenini etkisi altına aldı.</p>

    <p>“Tamam, tamam” diyerek yanıtladı, neredeyse kekeleyerek, “biraz sakin ol istersen. Şimdi seninle görüşmemiz bitti, haftaya kadar gelip gelmemeyi düşünerek mantıklı bir karar vereceğine inanıyorum. Ancak, senden bir şey rica edeceğim...”</p>

    <p>“Nedir?” diye sordum.</p>

    <p>“Selin,” dedi Hakan Bey çekinceli bir ses tonuyla, “hazır buraya kadar gelmişken, onunla senin hakkında kısa bir görüşme yapmak istiyorum. Dışarıda oturarak bize biraz izin verirsen sevinirim.”</p>

    <p>Çok daha fazla sinirlenmiş olmama rağmen saldırganlaşmaktan korkarak, “Peki,” diye yanıtladım, elimi uzattım ve “Umarım sizinle bir kez daha görüşmek zorunda kalmam Hakan Bey...” diyerek Hakan Bey’in elini sıktım. Ardından arkama bile bakmadan, suratım bir karış, bekleme salonuna çıktım, Hakan Bey bu kez beni yolcu etmedi, ufak kağıtlara hızla notlar alarak dosyamın içine koydu ve Selin’in içeri gelmesini bekledi.</p>

    <p><span class="yatik"><span>Bu ufak kağıtlardan birine hızla aldığı notlardan birinde şöyle yazıyordu:</span></span> “Suisidal düşünce içeriği maksimal düzeyde seyrediyor, en kısa zamanda hospitalizasyonu gerekli. Haloperidolün yan etkileri nedeniyle hasta tarafından bırakılması üzerine, risperidon ağırlıklı yeni bir tedaviye başlandı... ” <span class="yatik"><span>Bunu odadan çıkarken kulaklarıma İstanbul fısıldadı...</span></span></p>

    <p>Bekleme odasında, meraklı gözlerle bana bakan Selin’e, “Hakan Bey seninle görüşmek istiyormuş!” dedim.</p>

    <p>Ve Selin ürkek adımlarla görüşme odasına doğru ilerlerken ben de bekleme odasındaki koltuklardan birine oturdum. Kısa bir süre sonra oturduğum koltuktan hızla kalkarak güzel sekreterin şaşkın bakışlarına aldırmadan sekretere yanaştım, muayene ücretini ödedim. Sonra aynı sinirli tavırlarla tekrar bekleme odasındaki koltuklardan birine oturdum. Sekreter beni daha önce hiç bu kadar sinirli görmemişti. Ellerim ve ayaklarım durmadan titriyordu, bir süre kenarında çiçekler olan cama doğru baktım, Selin çıkmadan hızla koşarak camdan atlamayı düşündüysem de bunun yeri ve zamanı olmadığına karar vererek vazgeçtim.</p>

    <p>Hakan Bey, çekingen ve merak dolu bakışlarla görüşme odasına giren Selin’i ayağa kalkarak selamlamış ve az önce benim oturduğum koltuğa oturmasını rica etmiş. İçerde yaşanan herşeyi bana Selin anlattı...</p>

    <p>“Selin,” demiş buruk bir sesle, “sana iyi haberler vermek isterdim, ama sanırım duyacakların pek de hoşuna gitmeyecek.” Telaşla Hakan Bey'in gözlerine bakmış Selin, hiçbir şey söyleyememiş. Sadece susmuş ve Hakan Bey’i dinlemeye başlamış.</p>

    <p>“Cenk,” diyerek devam etmiş Hakan Bey, “ilaçlarını içmek istemiyor!” Bunu bekliyormuş gibi hemen söze karışmış Selin.</p>

    <p>“Evet,” diyerek onaylamış üzgün bir sesle, “o kadar yalvardım, ama içmek istemiyor; bugün buraya gelmesinin tek nedeni de buydu zaten! ”</p>

    <p>“Ne yazık ki,” diyerek devam etmiş Hakan Bey, “Hastalığı gün geçtikçe daha da ilerliyor ve şu aşamada ilaçları kesmemiz mümkün değil, hatta evde durması bile oldukça sakıncalı, onu hastaneye yatırmayı teklif ettim, ama bana sinirlenerek bir daha benimle görüşmeyeceğini söyledi ve odadan çıktı. Gerçi ona bu davranışı için kızanlayız çünkü şu anda gerçeği değerlendirme yetisini kaybetmiş durumda. Bu, sıklıkla görülen bir durumdur..."</p>

    <p>“Hastahaneye mi yatması gerekiyor doktor bey?” diye sormuş Selin korkuyla ve bunu sorarken yüzünü büyük bir endişe kaplamış.</p>

    <p>“Evet,” diye yanıtlamış Hakan Bey boynunu eğerek. “Her an intihar edebilir ve bu durumdaki hastalar genellikle intihar konusunda oldukça ciddidirler.”</p>

    <p>Oldukça şaşıran Selin hiçbir karşılık vermemiş ve boğazına düğümlenen hıçkırıkları güçlükle aşağılara doğru iterek sessizce ağlamaya başlamış.</p>

    <p>“Seninle konuşmak istememin asıl nedenine gelince...” diyerek sakince sürdürmüş konuşmasını Hakan Bey, “Cenk bugüne kadarki görüşmelerimizde hep senden bahsederdi. Sana ne kadar önem verdiği açıkça görülüyor. Onu ilaç kullanmaya ve hastaneye yatmaya ikna edebilecek tek kişinin sen olduğuna inanıyorum. İlaçları ağır yan etkilerinden dolayı bırakmak istiyor anladığım kadarıyla. Bu nedenle yeni ilaçlar yazarak reçeteyi ona verdim. Kendisi büyük ihtimalle ilaçları almayacaktır. Onu bu konuda zorlasan iyi olur. Sanırım seni kıramayacaktır. Ne yazık ki beni de düşman olarak görüyor artık. Bu tarz hastalar genellikle bizi kafalarında düşman olarak tanımlarlar ve gerçekten öyle olduğumuza inanırlar. Hastaneye yatmaya ikna edemesen bile, haftaya buraya kontrole gelmeye ikna edebilirsin. Kesinlikle buraya gelmemesini hoş göremeyiz, çünkü şu andan itibaren kontrolden çıkmış durumda ve bir an önce hastaneye yatırılması gerekiyor.”</p>

    <p>“Hastaneye yatarsa ne kadar kalması gerekecek?” diye sormuş, kederden paramparça olan Selin.</p>

    <p>“Bunu tam olarak bilemeyiz” diye yanıtlamış Hakan Bey, “ama yaklaşık iki üç ay kalması gerekebilir.”</p>

    <p>Selin giderek daha da kötüleşiyormuş, ama yine de kendisini güçlü hissetmek zorunda olduğunu düşünerek panik yapmamaya çalışmış.</p>

    <p>“Peki, ya sonra?” diye sormuş büyük bir umutla.</p>

    <p>“İyileşmemesi için hiçbir neden yok,” demiş Hakan Bey, en iyimser tavrını takınarak, “Onun tedaviye devam etmesini sağlarsak iyileşeceğinden şüphem yok.” Bunları duyan Selin biraz rahatlamış ve umutla ışıldamış iri elâ gözleri.</p>

    <p>“Emin olun doktor bey,” demiş, “tedaviye devam etmesi için elimden gelen herşeyi yapacağım.”</p>

    <p>Hakan Bey, Cenk ile ilgili herhangi bir sorun olursa onu arayabileceğini belirterek Selin’e kartını vermiş ve onu kapıya kadar uğurlamış.</p>

    <p>Selin görüşme odasından çıktığında ben bekleme salonunda sinirli bir şekilde oturuyordum ve kapının açılmasıyla yerimden fırladım, Selin’in ağlamaklı yüzünü görmeme rağmen hiç aldırmadım, yavaşça muayenehaneden çıktım. Selin arkamdan geldi. Merdivenlerden hızlı hızlı inip iş hanının önünde bir sigara yaktım ve derin bir nefes çekip başımı tutarak saçlarımı hızla arkaya ittim. Dehşete kapılmış gözlerle beni izleyen Selin, “İyi misin aşkım?” diye sordu.</p>

    <p>“Buraya gelmeden önce,” diye cevap verdim çok ama çok sinirli bir sesle, “emin ol, çok daha iyiydim!”</p>

    <p>Şişli’den minibüsle Beşiktaş’a indikten sonra yavaş adımlarla iskeleye doğru yürümeye başladık. İkimizin de ağzını bıçak açmıyordu, sanki üzerimize büyük bir ölüm sessizliği çökmüştü.</p>

    <p>Üsküdar’da vapurdan indiğimizde Selin omuzumdan tutarak beni durdurdu.</p>

    <p>“Aşkım,” dedi yumuşak bir sesle, “Hakan Bey sana yeni ilaçlar yazmış galiba, reçeteyi versene, bir bakayım.”</p>

    <p>Cebimden sinirle reçeteyi çıkararak Selin’e uzattım.</p>

    <p>“Bunları alacak mısın aşkım?” diye sordu, sinirli tavırlarıma hiç aldırış etmeden.</p>

    <p>“Sen reçeteyi gördüğüne göre artık almak zorundayım!” diyerek yanıtladım ve yol üstündeki bir eczaneye girerek ilaçlan aldık. Eve gidinceye kadar ikimiz de bunun dışında tek bir kelime bile etmedik.</p>

    <p class="yatik">Sen Tımarhaneleri Bilmezsin</p>

    <p>Kahpe bir intihara dönüş bileti kesti gişedeki Azrail!</p>

    <p>Tımarhanelere kaldırdılar beni, kollarıma kocaman serum şişelerinde gözyaşları bağladılar!</p>

    <p>Eve girdiğimizde saat çoktan dört olmuştu. Eve girer girmez mutfağa geçerek çay demleyen Selin, elinde iki fincan çayla yanıma geldi. Ben odada yatağın üzerinde sinirli ve suskun bir şekilde sigara içiyordum. Elindeki fincanlardan birini bana uzattı, hiç konuşmadan yavaşça uzanarak fincanı aldım. Ve Selin, suskunluğa daha fazla dayanamayacağını düşünerek korkuyla açtı dudaklarını.</p>

    <p>“Aşkım, Hakan Bey'le ne konuştuğunuzu ve seni bu kadar sinirlendiren şeyin ne olduğunu anlatacak mısın?” diye sordu.</p>

    <p>“Geri zekâlı doktor bozuntusu benim hastaneye yatmam gerektiğini söyledi!” diyerek yanıtladım, neredeyse gözbebeklerimden alev fışkıracaktı.</p>

    <p>“Eğer gerekiyorsa,” dedi en sevecen sesiyle, “neden hastaneye yatmayacaksın ki bebeğim?”</p>

    <p>Bunu duyunca tüm kontrolümü bir anda kaybettim. Birden Selin’in de onlardan taraf olduğunu düşünmeye başladım. Buna katlanamayacağımı düşündüm ve büyük bir hırsla ayağa kalkarak bağırmaya başladım!</p>

    <p>“Selin!” dedim bas bas bağırarak. “Sen kimden yanasın? Söylesene!”</p>

    <p>“Tabii ki senden yanayım aşkım, tek istediğim senin daha iyi olman!” diyerek ortamı sakinleştirmeye çalıştı ama iyice sinirlenmiştim.</p>

    <p>“Hastaneye yatmayacağım, Selin! O lanet olasıca ilaçları da yalnızca yeni oldukları için aldım, belki işe yararlar diye! Ama hastaneye yatmayacağım!”</p>

    <p>Selin, ayağa kalkarak boynuma sarıldı ve ağlamaklı bir sesle, “Neden hastaneden bu kadar korkuyorsun aşkım?” diye sorarak devam etti, “Daha iyi olman için gerekiyorsa yatabilirsin... Seni tümüyle kaybetmekten elbette daha iyidir. Hakan Bey hastalığının ilerlediğini ve tedaviyi bırakırsan seni kaybedebileceğimi söyledi. Seni kaybetmek istemiyorum aşkım, anla beni, çok korkuyorum bundan! Düşünmesi bile deli ediyor beni! Emin ol, hastanede hiç yalnız bırakmam seni, her gün yanma gelirim!”</p>

    <p>Boynuma sarılan Selin’i sonuna kadar sessizce dinledikten sonra hızlı bir hareketle kollarından kurtuldum, hatta onu ittim.</p>

    <p>“Kes artık!” diye bağırdım. Ardından, “Bir kez daha hastane lafı duymak istemiyorum!” diyerek parmaklarımı saçlarıma geçirdim ve saç diplerimi yolarak yere diz çöktüm, yumruğumu büyük bir acıyla sıktım ve yeri yumruklayarak ağlamaya başladım. Selin bir anda karşılaştığı bu büyük tepki nedeniyle hem oldukça üzülmüş, hem de pişman olmuştu; beni sakinleştirmeye çalıştı, bana sarılmaya kalkıştı, ama onu ittim!</p>

    <p>“Lütfen Selin,” diye bağırdım, “bana yaklaşma, sana vurmak istemiyorum!”</p>

    <p>Benimle birlikte yere diz çökerek ağlamaya başlayan Selin, “Rahatlatacaksa vur!” dedi. “ Emin ol, yanmaz canım!”</p>

    <p>“Lütfen Selin, lütfen, lütfen, lütfen!..” diye hıçkırarak ağlamaya devam ettim. İstanbul bile daha bu kadar acı yüklü bir ağlamayla karşılaşmamıştı. O kadar acıdı ki ben ağlarken içi, tüm sokaklarını aleve verip kendisini yakmak istedi!</p>

    <p><span><span>Sonra hıçkırıklar içinde ağlayarak okumaya başladım Selin’e tımarhanelerin ne olduğunu anlatan ve Denizle yazılmış <i>"Sen Tımarhaneleri Bilmezsin</i>!" başlıklı bir mektubu...</span></span></p>

    <p class="k32"><span><span>*</span></span></p>

    <p class="k32"><span><span>* *</span></span></p>

    <p><span><i><span>Uzun zaman önce bir akşam üzeri</span></i></span><span><span>, <i>katlanılmaz bir baş ağrısı ile uyandığımda dört tarafı duvarla kaplı taş bir yatakta buldum yıkılmış bedenimi. Buraya nasıl geldiğimi hatırlamıyorum, sadece buradaydım. Çünkü suçluyum, insanlara saldırmışım, hayal kurmuşum, âşık olmuşum, şizofrenim, yani hayvandan da beterim. Dünyanın en büyük hapishanesinde hapsedilmeliyim. Öldürülmeliyim hatta!...</i></span></span></p>

    <p><span><i><span>Sırf sana, yani aslında hiç olmayan bir tanrıçaya âşık olduğum için görülmemiş işkenceler tasarlıyor, buradaki gözü dönmüş doktorlar kilitli kapılar arkasında! Bahsetmeseler de bundan uluslararası tıp kongrelerinde, <b class="kalin">Tababet-i Ruhiye</b> dedikleri kutsal kitaplarında ballandıra ballandıra anlatıyorlar bu işkenceleri! Burada deli dedikleri, deli diyerek delirttikleri insanları her seher vakti ölüme götürüyorlar!..</span></i></span></p>

    <p><span><i><span>Etrafımı çepeçevre saran dört duvar, yıllardır yosunla öpüşmekten, koyu yeşil bir ruj sanıyor üstüne sürülen acımasız terkedilmişliği. Dört duvarı olan dar bir oda bu, zincire vurularak içine hapsedildiğim yer. Ama bazan duvarlar birbirlerine yaklaşıp daracık yapıyorlar odayı; mesela seni düşündüğüm zaman. Duvarlar birbirleri ile kucaklaşıp hasret giderirken beni aralarında ezdiklerinin farkına varamıyorlar. Çünkü çok iyi biliyorlar ki, durup karşılıklı bakışmak yetmez hiçbir şeye; sarılıp öpüşmek ister her şey birbiriyle ve uzun süren hasretlerin ardından birbiriyle kucaklaşan yalnızların coşkusu altında bir fil sürüsünün ezdiği karıncalar gibi kalır koskocaman halklar!</span></i></span></p>

    <p><span><i><span>Odadaki dört duvarın hiçbirine ayrıcalık gösterilmemiş; hiçbiri dışarıya açılan bir pencereye sahip değil Yalnız birinin üzerinde daracık bir kapı var; o da çok uzun zamandır kilitli. Tavan ve zemin ise azınlık psikolojisi ile ağlaşıyor her gece. “Duvarlar iktidarda!</span></i></span> <span><span>” <i>diye haykırıyor tavan zemine, “Bizi adamdan sayan yok! ” Ve nem sanılıyor tavanın gözlerinden zemine damlayan isyan!</i></span></span></p>

    <p><span><i><span>Duvarlardan birinin eskiden bir penceresi varmış, hastabakıcıdan duyduğuma göre; sonra tuğla ile örüp üstüne sıva geçmişler. Benden önce burada yıllarca kalan, pencerenin demir parmaklıklarından kafasını uzatıp duyulmamış küfürler edermiş gelen geçene. Bu yüzden başhekimin emriyle örüvermişler pencerenin bulunduğu yeri. Bu odanın benden önceki sahibi çığlıklar atarak öldüğünde bu yüzden kimse duymamış sesini. Onun cesedini beyaz bir ceset torbasına sarıp çıkarttıktan sonra pencerenin yeniden açılmasına karar vermişler, ama olmamış, ihmale gelmiş, söylenenlere göre.</span></i></span></p>

    <p><span><i><span>Duvarlardan geniş olanının üzerinde bir televizyon var, ama bir cihaz değil bu, projektörden yansıyan bir ışık gibi düşüveriyor görüntüler duvarın onca yılın rutubetine inatla direnerek beyaz kalmayı başarabilmiş köşesine. Evet, ekran büyük, görüntü de sağlam; ancak tek bir kanalı gösteriyor sadece ve sesi de kısılmıyor! Kafasına eserse açılıyor televizyon, cam isterse kendi kendisine kapanıyor. Keşke ekran küçük olsaydı, ama televizyon başka bir kanala ayarlı olsaydı. Çünkü bir haber kanalı bu ve durmadan cinayet haberleri yayımlıyor. Spikerlerin hepsinin yüzünde cellat maskeleri var ve tüm cinayetlerin zanlısı olarak senin adın geçiyor. Yokluğun durmadan altyazıyla bildiriliyor bana. “O gitti, dönmez artık geri...</span></i></span> <span><span>” <i>yazısı geçiyor önce, sonra da “Hiç gelmemişti ki zaten!</i> ” <i>serzenişi...</i></span></span></p>

    <p><span><i><span>Ne güneşin doğuşunu görüyorum burada, ne de karanlığın çöküşünü; saatin akşam sekiz olduğunu demir kapının büyük bir gıcırtıyla hafifçe aralanıp bir el tarafından içeriye bakır tas içerisinde yiyecek uzatıldığında anlıyorum. Geri kalan zamanı anlamak içinse her saniye ayrı bir çizik atıyorum bileklerime elimde yokluğundan artakalmış son paslı jiletle.</span></i></span></p>

    <p><span><i><span>Bakır tasın yanında üç günde bir plastik bir şişede su veriliyor, iki günde bir de yarım somun küflü ekmek! Ekmeği odadaki kuş cesetleriyle bölüşüyorum: bu yüzden bir duvarın kenarı ufalanmış ekmek parçalarıyla dolu. Suyun tamamına yakınını ben içtikten sonra kalanını duvarlara serpiyorum; bu yüzden tüm duvarlar ağlamaklı!</span></i></span></p>

    <p><span><i><span>Her gece, saat gece yarısını geçti mi, bir Ramazan davulcusu geçiyor koridordan canhıraş bağırarak. Aylardan ister Recep olsun ister Şaban, isterse Zilhicceyi göstersin tüm takvimler; bu adam her gece gelip çalıyor davulunu! Bağırıyorum; susmuyor! Küfür ediyorum; umursamıyor! Hiç kimse susturamıyor zaten onu, bir de bas bas bağırıyor geçerken: “Aşk öldü! Aşk öldü! ”</span></i></span></p>

    <p><span><i><span>Yokluğuna alışma etütleri yapıyorum bu karanlık odanın yıkık dökük duvarlarına kanımla senin portrelerini çizerek! Ben senin portrelerini çizmeye çalışırken ellerindeki ucu keskin asâlarla yorgun bedenimi tavaf ediyor simsiyah elbiseli cadılar! Anlaşılmaz bir yağmur serpiştiriyor şehre, göğe gerilmiş bulutlar! Görmüyorum yağmur yağdığını ama hissediyorum; sen bilmezsin, şehre ne zaman yağmur yağsa benim burnum kanar.</span></i></span></p>

    <p><span><i><span>Bu karanlık odada cirit atan şeytanlar her gece duyulmamış intiharlar fısıldıyorlar korkudan kızarmış kulaklarıma! Serseri bir kurşun gibi yumrukluyorum o zaman bomboş koridora açılan demir kapıyı! Kimse duymuyor çığlıklarımı!</span></i></span></p>

    <p><span><i><span>Duvarlardan birine dayalı olan taş yatağa uzatıyorum bedenimi ve bitli bir battaniye gibi çekiyorum üzerime yokluğunu. Uykuya dalmadan az önce kulağıma yanaşan yavru bir şeytan, yarın sabahki kurul toplantısında “paranoid şizofreni</span></i></span> <span><span>” <i>tanısı koyacaklarını fısıldıyor sana duyduğum derin aşka! İnanıyorum...</i></span></span></p>

    <p class="k32"><span><span>*</span></span></p>

    <p class="k32"><span><span>* *</span></span></p>

    <p><span><i><span>Tımarhanelerde delileri öldürürler... Kendisini doktor sanan deliler üstlerindeki beyaz gömlekleri bir şeref işareti olarak taşırken, aynı renkte gömlekler giydirdikleri insanların kollarını arkadan bağlarlar!</span></i></span></p>

    <p><span><i><span>Her sabah altıda ölme sırası bana da geliyor, hastabakıcılar beni uzun ve karanlık bir koridorda sürükleyerek elektroşoka götürüyorlar. Hepsi sağır hastabakıcıların, ne kadar çığlık atarsan at, ne kadar yalvarırsan yalvar, duymazlar! Azrail ’in başbayisi cellatlar gibidir onlar, ama cellatlardan daha acımasızdırlar Cellatlar yalnızca bedenini katlederler insanın, bu hastabakıcılar ise duygularını. Duygusuz bir bedenin ne kadar ağır olabileceğini bilemezsin. Bilemezsin!</span></i></span></p>

    <p><span><i><span>Mazhar Osman, Kraeplin'den öğrenmiş elektroşok tekniklerini. Şimdi buradakiler, bir peygamber sanıyorlar Mazhar Osman ’ı ve sorgusuz sualsiz uyguluyorlar öğrencilerine öğrettiklerini! Elektroşok dediğin sadece ve sadece duygularımı öldürüyor, beni saldırmaktan alıkoyuyor ve aynı zamanda yaşamaktan da. Zangır zangır titretiyor tüm vücudumu beynime rasgele verilen yüksek dozlu elektrik. Duygularımın parmak uçlarımdan süzülüp boşluğa karışarak yok olduğunu görüyor, her an biraz daha kahroluyorum. Ağzımdan fışkıran salyalar, dünyanın en tesirli zehri sanki, değdikleri yerde canlı bırakmıyor! Dört kişi zor tutuyor beni! O korkunç işkence tezgâhına yatmamak için her sabah ufacık çocuklar gibi çığlıklar atıyorum! Çığlıklarım duyulmasın diye izole etmişler elektroşok odasını. Ve bu odada bir anda değil, yavaş yavaş öldürüyorlar beni acı çektire çektire öldürmeyi kendine meslek edinmiş doktor ve hemşireler...</span></i></span></p>

    <p><span><i><span>Elektroşoktan sonra kurtulduğumu sanma; saat yedi olduğunda daha da büyük bir işkence ile yüzleşiyorum her sabah. Başhemşire iğneden ne derece korktuğumu hiç umursamayarak Akineton la Norodol ’ü karıştırıp bir darta ok saplar gibi saplıyor iğneyi kalçama. Norodol diyorlar burada vasiyet mektubuna ve Akineton deniyor bana o mektubu imzalattıkları kalemin adına! “Beynimdeki tüm hücreleri, tüm hayallerimi, tüm umutlarımı, tüm aşklarımı, mutluluklarımı, sevinçlerimi ve özlemlerimi, psikiyatristlerin acımasız emellerine alet edilmek üzere bağışlıyorum!</span></i></span> <span><span>” <i>yazıyor o mektupta, ve tüm doktorlar kanlı başparmaklarını basarak onaylıyorlar vasiyetnamemi! Yediğim iğnenin kıtalar ayrıştıran acısını kalçamda hissederken cani başhemşirenin iğrenç yüzünü bir an daha görmemek için çıkıyorum odadan, karanlık koridorda yalpalaya yalpalaya hücreme gitmeye çalışıyorum ama gidemiyorum; o kar anlık ve nem kokan koridora birer ikişer düşüp sızıyor hayallerim, sızıyor kanım, sızıyor aşkım; sızıyorum! Sonra hastabakıcılar gel ip yerden böcek süpürür gibi, koridordan sürükleyerek buz gibi hücreme atıyorlar uyuşturulmuş bedenimi...</i></span></span></p>

    <p><span><i><span>Hücreme atıldığımda kana susamış dev yılanlar, kaçmaya çalıştıkça köşeye sıkıştığımı görerek sivri dillerini tüm bedenime saplıyor ve kanımı emiyorlar. Boğazıma yapışıyor en büyük yılanlardan biri ve şah damarımdan ısırıyor beni. Boğazımdan kesilmiş bir öküzün boğazından fışkırır gibi fışkıran kan duvarlara sıçrıyor... Duvarlar bile korkudan arkalarını dönüyorlar! Duvardan pıhtılaşarak akan kanları gördüğümde tarifi imkânsız bir acı kaplıyor tüm bedenimi, cenin gibi çekip bacaklarımı karnıma inanılmaz bir korkuyla ağlamaya başlıyorum o zaman ve çığlıklarım, kocaman tımarhanenin ürkütücü suskunluğunda bir çiğ tanesi kadar etkisiz kalıyor.</span></i></span></p>

    <p><span><i><span>Çok geçmeden yeşil benekli ejderhalar geliyor kan kokusuna. Alev tükürüyor ejderhalar üzerime ve ben tüm bedenimin alev alev yandığını hissederek korkudan bayılıyorum!</span></i></span></p>

    <p><span><i><span>Kırmızı pelerinli, uzun sivri kulakları olan yeşil cüceler, baygın bedenimin başında kahkahalar atıyorlar. Attıkları kahkahaların şiddetine uyanıyorum. Doktorlar tüm bunların benim beynim tarafından üretildiğinde ısrar etseler de, çok iyi biliyorum ki sabah yediğim o iğnedir bunların tek sorumlusu!</span></i></span></p>

    <p><span><i><span>Bir sarhoşluk düşüyor içime, unutarak bana verilen <b class="kalin">kimyasal zebanilerin</b> gözbebeklerimi kuruttuğunu kimse anlamıyor; ağlamaya yelteniyorum, gözlerim doluyor, doluyor, doluyor... Kana bulanmış bir damla gözyaşı daha düşüyor kandan nehirlerle beslenen okyanusa. Ağlıyorum, ağladığım kadar artıyor acılarım ve ben ağladıkça daha da fazla acıtıyor ruhumu bu tımarhane. Herkes biliyor aslında ne derece öldürüldüğümü. Ölüyorum. Yavaş yavaş, acı çeke çeke! Çünkü aşk karıştı kanıma! Çünkü şizofrenim! Çünkü aşkın adi şizofrenidir bu diyarlarda! Acı çekmeliyim! Acı çeke çeke öl(dürül)meliyim!</span></i></span></p>

    <p><span><i><span>Onlar güçlüler... Ellerinde çok güçlü silahları var, kütür kütür küfrediyor doktorların gözleri yüzüme ve tüm hemşireler korkutucu pençeleri olan aç kaplanlar gibi saldırıyorlar bana. Hemşireler dışarıdaki itilmişliklerinin hıncını almak istercesine saplıyorlar uyuşturucu iğneleri kalçama ve ben uyuştukça onlar zevkten çıldırıyorlar. Hepsinin gözleri kan kusuyor hapsedildiğim taştan hücrenin yosun bağlamış duvarlarına. Asıl hasta olan onlar!</span></i></span></p>

    <p><span><i><span>Kimse duymuyor burada çığlıklarımı, çığlıklarım sadece kendi içimde yankılanıyor. İçimden kopan çığlıklar, kendi içimde içinden çıkılması mümkün olmayan sonsuz bir döngüye giriyor, hayallerim gelip beni bunalımların en büyüğüne hapsediyor... Kollarımı ve bacaklarımı iki yana açıp yere yatıyorum, gözlerimi paslı bir çivi gibi tavana çakıyorum ve görmemeye çabalıyorum dört bir yanımda fır dönen kırmızı zebanileri. O zebaniler ki, herbiri farklı bir ölüm melodisinin virtüözüdür. Kahkahaları hiç tahmin edemeyeceğin kadar çıldırtıcıdır ve durmadan kulağıma eğilip “Hadi gidiyoruz...</span></i></span> <span><span>” <i>derler</i></span></span></p>

    <p><span><i><span>Sen tımarhaneleri sadece kitaplardan ve izlediğin filmlerden bilirsin. Ama gerçekte burası öyle bir yer değil! Ne bir yazar cesaret edebilir tımarhanelerin kitabını yazmaya ne de bir yönetmen bir tımarhane filmi çekmeye. Bu yüzden gerçekte sen tımarhanelerin sadece hastaları iyileştirmek için kullanıldıklarını düşünürsün. Oysa tımarhaneler Dünya’nın en rezil, en aşağılık mezbahalarıdır ve hayvanların katledilmesine bas bas bağırarak tepki gösteren vejetaryenler bile tımarhanelerde insan duygularının göz göre göre katledilmesi karşısında sessizdir.</span></i></span></p>

    <p><span><i><span>Hiç kimsenin kabul etmek istemediği bir gerçektir: Tımarhanelerde delileri öldürürler. Hem de acı çektire çektire! Elbette yazmazlar bunu <b class="kalin">Tababet-i</b> Ruhiye ’lerine...</span></i></span></p>
  </div>

  <div>
    <span><b class="kalin"><i><span><br /></span></i></b></span>

    <h1 class="k32" id="sigil_toc_id_18"><span><b class="kalin"><i><span>Nöbetlerim Gelir Ağlarım,<br />
    Nöbetlerim Gider Kovalarım...</span></i></b></span></h1>

    <p class="k32"></p>

    <p class="k34"><span><i><span>Bütün yalnızlıklar benim olmuş</span></i></span></p>

    <p class="k34"><span><i><span>Nöbetlerim gelir ağlarım</span></i></span><span><span>,</span></span></p>

    <p class="k34"><span><i><span>Nöbetlerim gider kovalarım</span></i></span><span><span>...</span></span></p>

    <p class="k34"><span><b class="kalin"><i><span>Murat Yılmazyıldırım</span></i></b></span></p>

    <p class="k34"><span><b class="kalin"><i><span><br /></span></i></b></span></p>

    <p><span><span>Kısa süren akşam yemeği faslından sonra ışıkları kapatarak odanın dört bir yanında her melankoli için hazırda beklettiğim yassı mumları bir ayine hazırlanır gibi özenle teker teker yaktım, yavaş adımlarla yatağın üzerinde oturan Selin’in yanına geri döndüm, ben de yatağa oturarak bağdaş kurdum, ellerimi yavaşça götürerek Selin’in yanağını okşadım.</span></span></p>

    <p><span><span>“Seni seviyorum bebeğim...” dedim hüzünlü bir sesle.</span></span></p>

    <p><span><span>“Ben de seni seviyorum aşkım...” diyerek yanıt verdi Selin, sesimden kopya çektiği her halinden belli bir sesle. Bu kadar basit kelimelerle bile anlatılabiliyordu işte sevgi, öyle şatafatlı sözlere hiç ama hiç lüzum yoktu, yeter ki yüreğinin derinliklerinden çıksındı bunları söyleyenlerin sesi.</span></span></p>

    <p><span><span>Uykusuz bir geceye daha hazırlanan bedenlerimiz sustu ve bunalımın orta yerinde yitirilmiş bir cesaretle tırmandı hüznün <i>göğe uzanan merdivenlerine</i>...</span></span></p>

    <p><span><span>Selin’in ellerini sımsıkı tutarak, bir süre onun yüzüne baktım. Sanki onun ölüsü bile tüm Dünya’ya yüz milyonlarca yıl umut saçabilirdi, o kadar sevecen bakıyordu ki gözleri, uzun süre koparamadım gözbebeklerimi onun bakışlarından.</span></span></p>

    <p><span><span>“Ne yaptığımı ve ne yapacağımı bilmiyorum artık?” dedim, o, geceye durmadan karamsarlık tohumları eken sesimle.</span></span></p>

    <p><span><span>“Yaptığım her şey geriye dönüp düşündüğüm zaman anlamsız bir karmaşadan başka hiçbir şey hatırlatmıyor bana. Gördüğüm hayalleri düşünüyorum da... Hayaller görüyor, gördüğüm hayallere inanıyor, ardından bunun ne kadar salakça olduğunu görüp kendimden utanıyorum!”</span></span></p>

    <p><span><span>“Hayır bir tanem!” diyerek kesti Selin konuşmamı, “Hayallerinle birlikte seviyorum ben seni! Hayallerin de senin bir parçan! Paylaş, paylaş benimle hayallerini! Anlayamayacağımı biliyorum, ama yine de paylaş! Paylaş ki, aksın ruhun ruhuma, gözbebeklerinden bakışlarıma süzülen ruhun ele geçirsin ruhumu! Paylaş aşkım tüm hayallerini benimle, utanma seni sen yapan düşlerinden! Paylaş, paylaş ki, biraz daha artsın sana duyduğum sonsuz kere sonsuz sevgi! Paylaş ki, Dünya'nın uçsuz bucaksız topraklarına bir adım daha atabileyim! Anlat aşkım, hayallerinden bahset bana! Anlat ki, senin Dünya'n kalmasın artık, BÎZİM Dünya’mız olsun! Değişsin yüreğine giden yoldaki tüm levhalar; üstlerine adımız yazılsın!”</span></span></p>

    <p><span><span>Gülümseyerek sıkıca tuttuğum elini yavaşça bıraktım, büyük bir sevgiyle Selin’in boynunu okşadım ve gözlerindeki umuda hüzünlü bir bakış fırlattım.</span></span></p>

    <p><span><span>“Gerçekten anlatmamı mı istiyorsun aşkım?” diye sordum, utangaç bir sesle.</span></span></p>

    <p><span><span>“Elbette!” diye yanıtladı Selin hiç ara vermeden, “Anlatmazsan senin Dünya'n BİZİM Dünya’mıza hiçbir zaman dönmez ki!”</span></span></p>

    <p><span><span>Uzanarak bir sigara alıp yatağın kenarındaki muma eğilerek sigaramı yaktım ve konuşmaya başladım. İndiriyordu sanki bu gece içimdeki hüzün camını çerçevesini göğün!</span></span></p>

    <p><span><span>“Deniz, yıllardır kendimi oyalamak için, kendi kendime uydurduğum peri masallarının içerisinden bir anda çıkıp geliveriyor sanki soğuk ve karanlık odama. Bir ışık kümesi düşmüşçesine aydınlatıyor sonsuz bir alacakaranlığa mahkum</span></span> <span><span><span>olmuş hayatımı. Gülümsüyor, yalnızca bir kerecik gülümsüyor ve tüm kâbuslarımdaki karanlık birden aydınlanıveriyor... Adeta bulutlara sürükleniyorum...”</span></span></span></p>

    <p><span><span>Selin dikkatle dinliyordu beni, her zamanki o yüksek inanç ve umudundan bir parça bile kaybetmeden, sahip olduğu tüm sevgiyi akıtıyordu parmak uçlarından parmak uçlarıma.</span></span></p>

    <p><span><span>“Hep o Deniz denen lanet olasıca cadı var gündüz ve gece düşlerimde, hayalsi gerçeklerimde...” diyerek devam ettim konuşmaya. “En beklemediğim anlarda geliveriyor hep yanıma. O da en az benim kadar suskun oluyor. Konuşacak bunca şey varken ikimiz de susuyoruz. Sanki konuşsa, bir kelime düşse dudaklarının arasından, tüm melekler kendilerini bir uçurumdan aşağıya atacakmış gibi. Sanki açsam dudaklarımı, bir şeyler söylesem, yedi yılın hesabını sormak için bir tek kelime bile söylesem, tüm zebaniler yeryüzüne inecek gibi...”</span></span></p>

    <p><span><span>Durdum sonra, sigaramdan bir nefes çekerek parmaklarımın ucundaki sigarayı Selin’in dudaklarına götürdüm. Hiç tereddüt etmeden kocaman bir nefes alarak boynumdan göğsüme doğru üfledi Selin ciğerlerine değen dumanı. Sanki güzel bir masal dinlermiş gibi dinliyordu anlattıklarımı, inanarak ve yaşayarak dinliyordu. Ben en saçma şeylerden bile bahsetsem önemli değildi onun için, Selin benim o şairane sesime ve mükemmel tanımlamalarıma âşıktı. Ben ise anlattıkça rahatlıyordum, dudaklarımdan sızan her kelimenin ardından çok daha güçlü hissediyordum kendimi. Selin’in bana ne derece inandığını biliyordum. Bu inanç ayağa kaldırıyordu beni, her an biraz daha büyük bir cesaret veriyordu bana! Ve ben o gece bir kez daha âşık oluyor gibiydim Selinle. Anlattıkça dirhem dirhem eriyordu Deniz’in içimdeki yalancı tanrıçalığı! Ve yerini oranın gerçek sahibi olan Selinle bırakıyordu!</span></span></p>

    <p><span><span>“Uzatıyor bana ellerini...” diyerek sürdürdüm konuşmayı. “Ne zaman onun ellerini tutsam, ne zaman değse şu parmaklarımın ucundaki keder onun avuçlarına, gözlerimden kanlı gözyaşları damlıyor yanaklarıma ve hızla kayarak kalbimin üzerine düşüyor bu gözyaşları; durmaksızın ağlıyorum. O da katılıyor bana çok geçmeden. Ağlaşıyoruz sebepsizce. Bunca sebep varken ağlamak için biz sebepsizliğimize ağlıyoruz. Çok yorgunuz ikimiz de. Sanki Deniz, başka bir evrenden geliyor buraya, sanki başka bir alemden geliyor, etrafında kocaman, bembeyaz bir bulut kümesi dolanıyor hep ve kaşlarının arasından büyük bir ışık kütlesi sızarak aydınlatıyor Deniz'in baktığı her yeri. O ne zaman gelse bu odaya ağlayacak, ağlatacak bir şeyler arıyor gibi bir halimiz oluyor hep. O da en az benim kadar ağlamaklı...”</span></span></p>

    <p><span><span>“Sevgimden bahsetmeye çalışıyorum ona,” diyerek oturduğum yatakta aşağıya doğru kaydım ve Selin’in dizine yasladım başımı, Selin’in parmakları saç diplerimde sevgiyle gezinirken anlatmaya devam ettim. “‘Sus! ’ diyor bana, saf sevgimden ne kadar korktuğu her halinden belli ve o ‘Sus! ’ dedikçe hayallerimin kâbuslara kesin dönüş yaptıklarından muhtemelen habersiz gözüküyor. Uzun uzun dans ediyoruz sonra onunla loş ışık altında. Her şeyiyle hissediyorum onu. Gerçek gibi bakıyor kakao rengi gözleri, gerçek gibi değiyor teni ellerime, dudakları gerçek bir kırmızı sanki, gerçek uzun düz saçları! Gerçekle hayal arasındaki o ince çizgi tamamen ortadan kalkıyor o an. Hayal olmaktan sanal gerçekliğe terfi ediyor karanlık odamda. Onu sevdiğime inanmıyor, inanamıyormuş gibi bakıyor onu sevmekten yorgun düşmüş yüzüme. Ve ‘Gitmeliyim... ’ diyor en ağlamaklı sesiyle, bana beni ne kadar çok sevdiğini söyleyip gidiyor ve bir de tekrar geleceğine söz vererek. O, hiçbir şey olmamış gibi, sanki hiç gelmemiş gibi gidiyor, ben yapayalnız kalıyorum karanlığın içerisinde! Kaçmaya başlıyorum o zaman! Çok... çok uzaklara...”</span></span></p>

    <p><span><span>Başımı kaldırıp Selin’in loş mum ışığı altında bir yıldız gibi parlayan yüzüne baktım.</span></span></p>

    <p><span><span>“Sonra,” dedi Selin, uykuya dalmak üzere olan bir çocuğun uyumak için dinlediği bir masalın devamını beklerken ki heyecanıyla, “sonra ne oluyor aşkım?”</span></span></p>

    <p><span><span>Selin'in dizine başımı sevgiyle sürterek sağ yanıma döndüm, sonra yavaşça kalkarak tekrar Selin’in karşısına oturdum.</span></span></p>

    <p><span><span>“Onu bir kez daha yanıma çağırdığımda ya hiç gelmiyor ya da gelir gelmez görebiliyorum gözlerinden süzülen kandamlacıklarını” diyerek sürdürdüm konuşmamı, “Ellerimi uzatıyorum ona; şakır şakır kanayan avuçlarını göstererek, ‘Bak’ diyor, 'Beni ne hale getirdin!’ ve hıçkırıklara boğuluyor. Sanki ona acı çektiren birileri var, başka bir yerde, benim hiç bilmediğim bir yerde onun canını acıtıyorlar sanki. Sonra da gelip herşeyin suçlusu olarak beni gösteriyor! Hiçbir şey yapmadığımı bile bile suçlu hissediyorum kendimi. Çaresizce izliyorum onu engel olamayarak gözlerimden akan yaşlara. Uzun düz saçları dağılmış ve sırılsıklam oluyor. Diyorum ya, ona sürekli acı çektiriyorlarmış gibi bir hali var. Beyaz ama bembeyaz! Tıpkı bir melek gibi gözüküyor, ama ben ne zaman seslensem ona, boynunu eğdiği yerden güçlükle kaldırıp hıçkırıklarla ağlamaya başlıyor. Tekrar uzatıyorum ona ellerimi, bağırıp itiyor beni. 'Beni bu hale sen getirdin!’ diye haykırıyor sürekli. Ağlıyorum, hıçkırıklara gömülüp çaresizce diz çöküyorum onun önünde ve 'Koru beni!’ diye yalvarıyorum ona. 'Ben seni sevmekten başka hiçbir şey yapmadım, sadece sevdim!’ Kollarını uzatıp kanayan bileklerini gösteriyor bana. Sırılsıklam olmuş saçlarından kanlar damlıyor halının üzerine...”</span></span></p>

    <p><span><span>İyice kötüleşiyordum; anlattıkça rahatlıyordum, ama diğer yandan da anlattığım şeyleri tekrar yaşıyor gibiydim. Hüzünle boyanan gözlerimden sessiz yaşlar hızla süzülmeye başladı yanaklarıma doğru. Selin en sevecen tavrıyla uzanıp parmaklarıyla sildi yanaklarımı, bileğinden tutarak parmaklarını çekmesini istediğimi gösterdim.</span></span></p>

    <p><span><span>“Bırak aşkım,” dedim, “aksın gözyaşlarını, aktıkça siliniyor aklımdan o lanet olasıca cadının adi! Gözyaşlarıma karışıp siliniyor hayatımızdan! Bırak bu yüzden alabildiğince hızla kanasın yüreğimdeki yara!”</span></span></p>

    <p><span><span>Bunu duyan Selin oldukça sevinmişti, ben sevmiyordum Deniz’i, bunu o an bir kez daha anlamıştı. Ben yalnızca Selin'i seviyordum, bu kadar özel anlarımı, yani kimseye anlatmadığım hayallerimi bile paylaşacak kadar çok seviyordum Selin'i.</span></span></p>

    <p><span><span>Selin dudaklarımdan dökülen her kelimede daha iyi anlıyordu bunu, her kelimede daha çok aşık oluyordu bana! Deniz’i içten içe kıskansa da, anlatmaya devam etmemi istiyordu. Çok değişik şeylerdi çünkü anlattıklarım, gerçek Dünya'dan çok farklıydı.</span></span></p>

    <p><span><span>Selin’in ilgisinden cesaret alarak yeni bir sigara yaktım ve hızla sürdürdüm dünyamın kapılarını Selinle aralamayı.</span></span></p>

    <p><span><span>“Gözyaşlarını benden bağımsız hıçkırıklara dönüşüveriyor-lar...” dedim, “Tekrar yalvarıyorum ona, ‘Koru beni...’ diyerek! O ise tıpkı geldiği gibi aniden, o kocaman beyaz bulutların arasında kaybolarak çaresizliğimle başbaşa bırakıyor beni. O ne zaman gelse düşlerinle deli gibi bir yağmur yağıyor bu kente. Ben yağmurdan kaçtıkça yağmur hızlanıyor. Yalnız yapayalnız kalıyorum. Tüm ışıkları sönük odamda ölümcül düşler kuruyorum... Gök gürültüsünün sesine karışıyor çığlıklarım.”</span></span></p>

    <p><span><span>Sessizce dinleyen Selin, yavaşça beni yatağa doğru itti ve kendisi de yanıma uzanarak başını göğsüme dayadı.</span></span></p>

    <p><span><span>“Kendi ağzınla söylüyorsun aşkım,” dedi sevgi dolu bir sesle, “sana acıdan başka hiçbir şey vermiyor o cadı! Peki neden hâlâ ona âşıksın?!”</span></span></p>

    <p><span><span>Tavana bakarak sigaramdan son bir nefes aldım ve kül tabağına uzanarak yavaşça söndürdüm elimdeki sigarayı.</span></span></p>

    <p><span><span>“Ona âşık olduğumu da nerden çıkarttın?” diye sordum dumanı üflerken, başımı hafifçe kaldırıp Selinle bakarak. “Ben sadece bir tek kıza âşık oldum hayatımda, o kız da sensin!”</span></span></p>

    <p><span><span>Bu sözü duymak için sormuştu Selin sorusunu ve benden de beklediği cevabı aldığına memnundu.</span></span></p>

    <p><span><span>“Nasıl aşkım?” dedi hemen konuyu değiştirerek, “biraz daha rahat mısın şimdi?”</span></span></p>

    <p><span><span>“Sayılır,” diye yanıtladım, başımı Selin’in bulunduğu tarafın tersine çevirerek, “ama henüz tam anlamıyla herşeyi anlatmış değilim! Bunlar sadece yaşadığım halüsinasyonlardan aklımda kalanlar!”</span></span></p>

    <p><span><span>Cesaret verici bir sesle, “Neden anlatmaya devam etmiyorsun öyleyse aşkım?” diye sordu Selin, “Benimle hissettiğin herşeyi paylaşmanı istiyorum! Her şeyi ama her şeyi! Senin bir parçan o<span>l</span>mak istiyorum çünkü!”</span></span></p>

    <p><span><span>“Yeni yeni çökmeye başlayan karanlığa saklamaya çalışıyorum gözyaşlarımı her gece; olmuyor, beceremiyorum. Ne zamandır yağmur yağıyor bu kente? Neden bu kadar soğuk bir ayaz var odamda söylesene? Ben mi çok üşüyorum?”</span></span></p>

    <p><span><span>Büyük bir zarafetle usulca sokularak sarıldı Selin bedenime.</span></span></p>

    <p><span><span>“Artık hiç üşümeyeceksin bebeğim,” dedi “sarıl tenime, tenimden fışkıran aşk, bir yangın olup yaksın üşüyen bedenini. Sarıl bana bebeğim, sil artık kafandan intiharı! Sen güçlüsün bebeğim, birlikte güçlüyüz, sarıl bana! Yıkalım tüm kanunlarını ölümler ülkesinin, terk edilmiş mezarlara dökülmesin artık bir dantel gibi işlediğin hayallerin! Sarıl bana bebeğim, yağarsa yağsın yağmur, yağmur sadece yalnız kalanları korkutur. Biz yalnız değiliz ki beb<span>e</span>ğim, ben hep <span>s</span>enin içindeyim.</span></span></p>

    <p><span><span>Sarıl bana bebeğim, gözlerimin içine bak, kendini öldürmek için hazırladığın her şeyi avuçlarıma koy, bilediğin bıçakları ver bana, şarjörleri dolu silahları ver, ver ki beraber öldürelim Deniz denen yalanı! Doksa<span>n</span> dokuz yerinden ayrı ayrı bıçaklayalım onu her sabah, on dört kurşun yetmesin onun günah tohumu fışkırtan bedenini delik deşik etmeye! Kendine değil, bize değil, ona yönelt artık sonsuz öfkeni! Bitsin artık bu yalan, yeni bir hayata başlayalım yarın sabah uyanır uyanmaz! Sarıl bana bebeğim!”</span></span></p>

    <p><span><span>Hüzne bulanan gözlerimi Selin’in gözlerinden çekerek hızla sarıldım sevgilime. Sonuna kadar hak vermiştim ona. Haklıydı Selin, nedendi bu durmak bilmez öfke? Nedendi bu durmadan aramıza bir gardiyan gibi giren Deniz denen yalan? Bir öfke varsa ortada yöneltilmesi gereken tek insan Deniz’di!</span></span></p>

    <p><span><span>“Sen bir tanesin aşkını,” dedim tüm samimiyetimle, “sen bir tanesin...”</span></span></p>

    <p><span><span>Şaşırtıyordu Selin beni, her hareketiyle biraz daha şaşırtıyordu. Bu kız mucizeler yaratıyordu adeta, ben kocaman karamsarlık çölleri ekiyordum sonsuz tarlalara, Selin gözyaşlarıyla sulayıp yemyeşil bir ovaya döndürüyordu yarattığım çölleri.</span></span></p>

    <p><span><span>Her saniye biraz daha soyutluyordum ruhumu bedenimden ve ruhumu Selin’in avuçlarına koyuyordum. Sanki anlattıkça bitiyordu Deniz, ateşin içine atılmış bir kartopu gibi eriyip gidiyordu beynimden, anlatılmaması mıydı yoksa onu böylesi büyüten? Bilmiyordum, gerçekten anlayamıyordum. Ama karar vermiştim artık, öldürecektim Deniz’i ve tarihte bir cinayetin altına ilk kez bu kadar keyifle imza atılacaktı!</span></span></p>

    <p><span><span>Yavaşça yataktan kalktım, odada hâlâ yanan diğer mumları üfleyerek söndürdüm, yalnızca yatağın yanındaki sehpanın üzerindeki mumu yanık bıraktım ve gelip yatağa yavaşça uzanarak Selin’i yanıma çektim. Gerçek bir sevgiyle sokuldum bu kez onun gül kurusu dudaklarına, getirip bir kraliçeye sunulan mücevher gibi sundum sevgimi ona, Selin memnuniyetle kabul etti bu armağanı. Öpüşmemiz derin bir sevişmeye dönüşürken, yavaşça dudaklarından çektiğim dudaklarımı Selin'in kulağına götürdüm.</span></span></p>

    <p><span><span>“Evet aşkım," dedim yeni bir cinayet plânlayan bir seri katil gibi zevkle fısıldayarak, “onu birlikte öldüreceğiz..."</span></span></p>

    <p><span><span>Gülümsemesini yüzüyle sınırlandıramadı Selin; tüm bedenine yayıldı gülümsemesi, parmak uçları bir savaştan galip çıkmanın huzuruyla dokundu bedenime. O kadar istekli gözüküyordum ki, numara yapıyor olabileceğim aklının ucundan bile geçmedi Selin’in. Gerçekçiydim zaten, numara yapmıyordum bu kez, hiçbir şeyden utanmıyordum bu gece, zevk için değil, sevgimi katlayarak çoğaltmak için sevişiyordum onunla. Bu yüzden delirmiş bir ırmak gibi akıyordu parmaklarım Selin’in bedeninde.</span></span></p>

    <p><span><span>Yüz milyonlarca yıldır sevişmeyi bekleyen iki sevgili gibi sevişiyorduk. Bir kraliçeye tapar gibi dokunuyordu parmak uçlarım Selin’in saçlarına... Dokunuyordum, yumuşak ve sıcak! Azılı evciliklere susamış haşarı parmak uçlarım geziniyordu tüm bedeninde sessiz ve esrarengiz! Her dokunuşum define bulan korsan heyecanıydı, her dokunuşum ilk kez âşık olma telaşı...</span></span></p>

    <p><span><span>Sevişmemiz cinsellikten öte aşk kokuyordu, aşk akıyordu aramızdan kudurmuş bir çağlayan gibi. Aşk tüm zarafetiyle kaldırıyordu ikimizin de ruhlarına örtülen kara örtüleri, çırılçıplak kalıyordu iki ruh ve tek bir ruha doğru koşar adım ilerliyordu tarih, ilerliyordu hayaller; her şey son hızla ilerlerken duran tek şey saatlerdi! Akrepler yelkovanları yakalayıp zehirlemek için nefes nefese kalmıyorlardı, ikimiz de çırılçıplak ruhlarla sarıldık birbirimize. Dudaklarımızdan tek bir kelime bile düşmeden sabaha kadar kocaman destanlar anlattık birbirimizin bedenine...</span></span></p>

    <p><span><span>Saatler sonra ikimiz de aşkın koynunda güzel bir uykuya bırakırken bedenlerimizi, Selin yatağın yanında hâlâ inatla yanmaya çabalayan son mumu da üfledi ve bana tüm benliği ile sarılarak kulağıma eğildi.</span></span></p>

    <p><span><span>“Bitsin artık bu yalan, yeni bir hayata başlayalım yarın sabah uyanır uyanmaz!" diye yineledi özlemini.</span></span></p>

    <p><span><span>Ve ben büyük bir sevgiyle bedenimi Selin’in sımsıcak bedenine kenetledim.</span></span></p>
  </div>

  <div>
    <span><b class="kalin"><i><span><br /></span></i></b></span>
  </div>
</body>
</html>
