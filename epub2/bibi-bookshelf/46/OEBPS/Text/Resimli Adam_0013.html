<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Ateş Balonları</b></h1>
  <hr style="width:100%" />

  <p>Ateş yaz gecesi bahçelerinin üzerinde patladı. Amca ve halaların ışıltılı yüzlerini görebiliyordunuz. Verandalarında oturan kuzenlerin parıldayan kahverengi gözlerinde yükselen havai fişeklerin soğuk, kömürleşmiş artıkları uzaklardaki çayırlara düşüyordu.</p>

  <p>Saygıdeğer Peder Joseph Daniel Peregrine gözlerini açtı. Ne rüyaydı! O ve kuzenleri, büyükbabasının Ohio’daki, o çok uzun yıllar önceki kadim evinde havai fişeklerle oynuyordu.</p>

  <p>Kilisenin derin boşluğunu dinleyerek uzanıyordu. Diğer pederler de kendi odalarında yatıyordu. Onlar da <i>Haç</i> roketinin kalkış arifesinde 4 Temmuz anılarıyla mı doluydu? Evet. Bu da o nefesinizi tutup beklediğiniz, kendinizi çiy kaplı kaldırımlara elinizde gürültülü mucizelerle attığınız bağımsızlık şafakları gibiydi.</p>

  <p>Episkopal pederler, Mars’a fırlatılmadan, uzayın kadife katedraline tütsülerini yaymadan önce şafak vakti buradaydılar.</p>

  <p>“Gitmeli miyiz ki?” diye fısıldadı Peder Peregrine. “Buradaki kendi sorunlarımızı çözsek ya. Kendi yaşamlarımızdan kaçıyor gibi olmuyor muyuz?"</p>

  <p>Ayağa kalktı. Çilek, süt ve biftek görünümlü ağır bedeniyle yavaşça hareket ediyordu.</p>

  <p>“Yoksa tembellik mi benimki?” diye düşündü. “Yolculuktan mı korkuyorum?”</p>

  <p>Duşa girdi.</p>

  <p>“Ama seni Mars’a götüreceğim, beden.” Kendisine hitap ediyordu. “Eski günahları burada bırakacağım. Mars’ta yenilerini mi bulacağım?” Neredeyse keyif veren bir düşünce. Kimsenin aklına bile gelmemiş günahlar. Zaten Episkopal kardeşlerinin yeterince ciddi olmadığını düşünüp görmezden geldiği <i>Başka Dünyalarda Günah Sorunu</i> diye küçük bir kitap yazmamış mıydı?</p>

  <p>Kitaptan sadece dün gece, içilen son bir puronun eşliğinde, Peder Stone’la bahsetmişlerdi.</p>

  <p>“Mars’ta günah bir erdem gibi görünebilir. Orada daha sonra günah olduğu ortaya çıkabilecek erdemli hareketlere karşı dikkatli olmalıyız!” dedi Peder Peregrine gülümseyerek. “Ne kadar da heyecanlı! Misyonerlik yüzyıllardır hiç bu kadar maceralı olmamıştı!”</p>

  <p>“Ben Mars’ta bile olsa günahı tanırım,” dedi Peder Stone lafı dolandırmadan.</p>

  <p>“Biz pederler zaten turnusol kağıdı gibi günahın karşısında renk değiştirmekle pek övünürüz,” diye cevap verdi Peder Peregrine. “Ama ya Mars kimyası bizim hiç renk almayacağımız gibiyse? Mars’ta yeni duyular varsa tanınmaz günahın var olabileceği ihtimalini göz ardı edemeyiz.”</p>

  <p>“Mühim olan niyettir, kasıt yoksa günah da, cezası da olmaz, Tanrı böyle buyurmuştur,” dedi Peder Stone.</p>

  <p>“Dünya’da öyledir, evet. Ama belki de Mars günahları, kötülüklerini bilinçaltına telepatik yolla belli ediyordur ama bilinci kendi kararlarını görünüşte kötü niyet olmadan almaya bırakıyordur. O <i>zaman</i> ne olacak?”</p>

  <p>“Yeni günahlar neler olabilir?”</p>

  <p>Peder Peregrine ağır ağır öne eğildi. “Adem günaha tek başına girmedi. Havva’yı ve baştan çıkarmayı ekle. Sonra başka bir adam daha eklersen zina ihtimali doğar. Cinsellik ve insanları eklersen günah eklenir. İnsanların kolları olmasaydı başkalarını elleriyle boğamazlardı. O şekilde girilen cinayet günahı olmazdı. Kolları eklersen yeni bir şiddet olasılığını da eklersin. Amipler günah işleyemez çünkü bölünerek çoğalırlar. Birbirlerinin eşlerine göz dikmezler ve cinayet işlemezler. Amiplere cinsellik, kol ve bacak eklersen cinayet de olur, zina da. Birine bir kol veya bacak ekle, ya da birer tane çıkar, olası kötülüğü eklemiş veya çıkarmış olursun. Ya Mars’ta bizim düşünemeyeceğimiz beş yeni duyu, organ, görünmez uzuv varsa? Beş tane de yeni günah olmaz mı?”</p>

  <p>Peder Stone’un ağzı açık kalmıştı. “Galiba böyle şeyleri düşünmekten zevk alıyorsun!”</p>

  <p>“Zihnimi canlı tutuyorum, Peder. Canlı tutmak için, o kadar.”</p>

  <p>“Aklın hep bir şeyleri atıp tutuyor, hokkabazlık yapıyor, değil mi? Aynalar, meşaleler, tabaklar.”</p>

  <p>“Evet. Çünkü kilise bazen perde kalkınca ortaya çıkan, insanların soyut güzelliği temsil etmek için beyaz, çinko-oksit, talk pudrası heykeller gibi hareketsiz durduğu şu sirk tabloları gibi oluyor. Harikulade. Ama ben heykeller arasında daima dolaşabileceğim kadar yer olmasını umuyorum. Siz ne dersiniz, Peder Stone?”</p>

  <p>Peder Stone uzaklaşmıştı. “Bence yatsak iyi olacak. Birkaç saat sonra sizin şu yeni günahları görmek için yola çıkacağız, Peder Peregrine.”</p>

  <p>Roket kalkışa hazırdı.</p>

  <p>Pederler dualarını etmiş, sabah ayazında kasabadan rokete doğru yürüyorlardı. New York, Chicago veya Los Angeles’tan gelmişlerdi. Kilise İçlerinden en iyi olanları yolluyordu. Yürürken Peder Peregrine’in aklına Piskopos’un söyledikleri geldi:</p>

  <p>“Peder Peregrine, misyonerlere siz önderlik edeceksiniz. Peder Stone da size yardım edecek. Size bu önemli görevi vermemin nedenleri ne yazık ki saklı kalmalı, ama başka gezegenlerdeki günah üzerine yazılarınızın okunduğunu bilin. Esnek birisiniz. Ve Mars da binlerce yıl boyunca ihmal ettiğimiz, temizlenmemiş bir dolap gibi. Günah orada bir rafta biriken tozlu antikalar gibi birikmiş. Mars dünyamıza göre iki kat yaşlı ve orada iki kat daha fazla cumartesi gecesi, içki banyosu, beyaz foklar kadar çıplak kadınlara bakan göz oldu. O dolabın kapısını açtığımızda üzerimize düşen şeyler olacak. Bize çevik, esnek biri lazım. Bu düşen şeylerden zihnini kaçırabilecek biri lazım. Biraz dogmatik olan biri ortadan ikiye ayrılabilir. Dayanıklı olacağınıza inanıyorum. Peder, iş sizindir.”</p>

  <p>Piskopos ve pederler diz çöktü.</p>

  <p>Roket önce dualarla, sonra okunmuş suyla kutsandı. Ayağa kalkan Piskopos onlara seslendi:</p>

  <p>“Marslıları O’nun hakikatine hazırlamak için giderken Tanrı’nın yanınızda olacağını biliyorum. Hepinize düşünerek geçireceğiniz bir yolculuk diyorum.”</p>

  <p>Fısıldayan cübbeleriyle yirmi adam, kutsanmış gemilerine binmeden önce sıraya geçip ellerini Piskopos’un nazik ellerine bıraktı.</p>

  <p>“Düşünüyorum da,” dedi Peder Peregrine, son dakikada, “Ya Mars cehennemse? Ateşe ve kükürde dönüşmek için bizi bekliyorsa?”</p>

  <p>“Tanrı bizimle olsun,” dedi Peder Stone.</p>

  <p>Roket hareket etti.</p>

  <p>Uzaydan çıkmak gördükleri en güzel katedralden çıkmak gibiydi. Mars’a inmekse Tanrı’ya olan sevginizi gerçekten keşfettikten beş dakika sonra kilisenin önündeki sıradan kaldırıma dokunmak gibiydi.</p>

  <p>Pederler roketten dikkatlice indi ve Peder Peregrine şükranlarını sunarken Mars’ın kumlarında diz çöktü.</p>

  <p>“Tanrım, bize odalarının arasında yolculuk yapmayı nasip ettiğin için sana şükürler olsun. Tanrım, yeni topraklara ulaştık, yeni gözlere sahip olmalıyız. Yeni sesler duyacağız ve yeni kulaklara sahip olmalıyız. Ve yeni günahlar göreceğiz, bu yüzden daha iyi, daha sağlam, daha temiz yürekler de nasip et bize. Amin.”</p>

  <p>Ayağa kalktılar.</p>

  <p>Mars deniz gibi, onlarsa yaşam arayan deniz altı biyologları gibiydiler. Saklı günahın topraklarındaydılar. Yürümenin veya nefes almanın, hatta oruç tutmanın bile günah olabileceğinden korkuyorlardı. Ah, dengelerini bu yeni topraklarda koruyabilmek için ne kadar da dikkat etmeliydiler!</p>

  <p>İşte, ilk Kasaba’nın belediye başkanı ellerini açmış, onları karşılamaya geliyordu. “Sizin için ne yapabilirim, Peder Peregrine?”</p>

  <p>“Marslılar hakkında bilgi edinmek istiyoruz. Çünkü kilisemizi akıllıca planlamak için onları tanımamız lazım. Boyları üç metre mi? Büyük kapılar yaparız. Derileri mavi, kırmızı veya yeşil mi? Vitrayları hazırlarken doğru rengi kullanabilelim. Ağırlar mı? Onlar için sağlam koltuklar yapalım.”</p>

  <p>“Peder,” dedi Başkan, “bence siz Marslılara pek kafa yormayın. İki ırk var. Birinin soyu tükenmiş sayılır. Kalan birkaç tanesi de saklanıyor. İkinci ırksa... Onlar pek insana benzemez.”</p>

  <p>“Öyle mi?” Peder Peregrine’in kalp atışları hızlanmıştı.</p>

  <p>“Onlar ışık saçan küreler, Peder Peregrine. Şuradaki tepelerde yaşarlar. İnsan mı desem, hayvan mı desem, kim bilir? Ama duyduğuma göre zeki varlıklarmış.” Başkan omuzlarını silkti. “Elbette, insan değiller, umursayacağınızı sanmıyorum.”</p>

  <p>“Tam tersine,” dedi Peder Peregrine hemen. “Zeki mi demiştiniz?”</p>

  <p>“Bir rivayet var. Altın arayan biri şu tepelerde bacağını kırmış, orada kalsa ölecekmiş. Mavi ışık küreleri yanına gelmiş. Uyandığında otoyolun kenarındaymış, oraya nasıl geldiğini de bilmiyormuş.”</p>

  <p>“Sarhoş olmuştur,” dedi Peder Stone.</p>

  <p>“Hikaye böyle,” dedi Başkan. “Peder Peregrine, Marslıların çoğu ölmüşken, geriye kalanlar da bu mavi kürelerken sizin ilk Kasaba’da kalmanız daha iyi olur diye düşünüyorum doğrusu. Mars giderek genişliyor. Dünya’nın eski günlerinde olduğu gibi, Vahşi Batı ve Alaska gibi. İnsanlar buraya akıyor. Kasabada birkaç bin İrlandalı zenci tamirci ve madenci var ve kurtarılmaya muhtaçlar. Çünkü yanlarında birçok kötü kadınla ve on asırlık Mars şaraplarıyla geldiler.</p>

  <p>Peder Peregrine mavi tepelere doğru bakıyordu.</p>

  <p>Peder Stone boğazını temizledi. “Evet, Peder?” Peder Peregrine duymadı. “Mavi <i>ateş</i> küreleri mi?”</p>

  <p>“Evet, Peder.”</p>

  <p>“Ah,” dedi Peder Peregrine.</p>

  <p>“Mavi balonlar.” Peder Stone başını salladı. “Sirk sanki!”</p>

  <p>Peder Peregrine bileklerindeki çarpıntıyı hissedebiliyordu. Ufak kasabadaki henüz olgunlaşmamış, yeni inşa edilmiş günahı görüyordu ve tepeleri, oradaki en eski ve belki (onun için) en yeni günahı da görüyordu.</p>

  <p>“Başkan, İrlandalı zenci işçileriniz cehennem ateşinde bir gün daha yanabilir mi?”</p>

  <p>“Onları sizin için çevirip arada yağlarım, Peder.”</p>

  <p>Peder Peregrine başıyla tepeleri işaret etti. “O zaman gideceğimiz yer orası.”</p>

  <p>Herkesten bir uğultu yükseldi.</p>

  <p>“Kasabaya gitmek çok kolay olurdu,” diye açıkladı Peder Peregrine. “Eğer efendimiz buraya gelseydi ve insanlar ona ‘işte açık bir yol,’ deseydi şöyle cevap vereceğine inanıyorum: ‘Bana çalılıkları gösterin, kendi yolumu açacağım.”’</p>

  <p>“Ama...”</p>

  <p>“Peder Stone, günahkârların yanından onlara bir el bile uzatmadan geçersek bu bize nasıl yük olur, düşünün.”</p>

  <p>“Ama ateş küreleri!”</p>

  <p>“Bence biz insanlar da ilk ortaya çıktığımızda diğer hayvanlara tuhaf görünmüşüzdür. Tüm çirkinliğimize rağmen bizim de ruhumuz vardı. Aksini ispat edene kadar bu ateş kürelerinin de ruhu olduğunu kabul edelim.”</p>

  <p>“Peki,” dedi Başkan, “ama kasabaya döneceksiniz.”</p>

  <p>“Göreceğiz. Önce kahvaltı ederiz. Sonra ben ve sen, Peder Stone, tepelere yürüyeceğiz. O ateş küresi Marslıları kalabalıkla veya makinelerle korkutmak istemiyorum. Kahvaltıya başlayalım mı?”</p>

  <p>Pederler sessiz sedasız kahvaltı etti.</p>

  <p>Peder Peregrine ve Peder Stone karanlık çöktüğünde tepelerdeydi. Durdular ve bir kayaya oturup, biraz rahatlayıp beklediler. Marslılar daha ortalıkta görünmemişlerdi ve ikisi de biraz hayal kırıklığına uğramıştı.</p>

  <p>“Diyorum ki...” Peder Peregrine yüzünü sildi. “Acaba ‘Merhaba!’ diye bağırsak cevap verirler mi?”</p>

  <p>“Siz hiç ciddi olamaz mısınız, Peder Peregrine?”</p>

  <p>“Yüce Tanrı olmadıkça ben de olmam. Lütfen bana öyle şaşkın gözlerle bakmayın. Tanrı ciddi değildir. Aslında Tanrı’nın müşfik olması hariç nasıl olduğunu bilmek biraz zordur. Sevginin de mizahla alakası yok mudur zaten? Birine katlanmadıkça onu sevemezsiniz, öyle değil mi? Ve birine gülmeden de ona sürekli katlanamazsınız. Haksız mıyım? Şüphesiz biz de bir kasede debelenen gülünç, ufak hayvanlarız ve Tanrı bizi onun mizah anlayışına hitap ettiğimiz için daha da çok seviyor olmalı.”</p>

  <p>“Tanrı’nın nüktedan olduğunu hiç düşünmemiştim,” dedi Peder Stone.</p>

  <p>“Ornitorenk, deve, deve kuşu ve insanı yaratan Tanrı’dan söz ediyoruz. Hadi ama!” Peder Peregrine kahkaha attı.</p>

  <p>Ama tam o anda, alaca karanlıktaki tepelerden yollarını aydınlatmak için yanmış mavi lambalar gibi Marslılar çıkıp geldi.</p>

  <p>Onları ilk Peder Stone gördü. “Bak!”</p>

  <p>Peder Peregrine arkasın döndü, kahkahası yarım kalmıştı.</p>

  <p>Mavi ateş küreleri uzaklarda parıldayan yıldızların arasında uçuşuyordu.</p>

  <p>“Canavarlar!” Peder Stone ayağa fırladı. Ama Peder Peregrine onu yakaladı. “Bekle!”</p>

  <p>“Kasabaya gitmeliydik!”</p>

  <p>“Hayır, dinle, bak!” diye yalvardı Peder Peregrine.</p>

  <p>“Korkuyorum!”</p>

  <p>“Korkma! Onları da Tanrı yarattı!”</p>

  <p>“Bunları Şeytan yaratmıştır!”</p>

  <p>“Hayır, sessiz ol şimdi!” Peder Peregrine onu yatıştırdı ve küreler yaklaşırken yukarı bakan yüzlerine vuran mavi ışıkla çömeldiler.</p>

  <p>Titreyen Peder Peregrine bir kez daha bağımsızlık gecesini düşündü. O 4 Temmuz günlerindeki bir çocukmuş gibi hissetti kendini. Patlayan, pudramsı yıldızlara dönüşen gökyüzü ve yanan ses, pencereleri binlerce ince göletin üzerindeki buz gibi şakırdatan basınç. Göklerdeki bir doktora uyar gibi ağızlarını “Aa!” diye açan halalar, amcalar, kuzenler. Yaz göğünün renkleri. Ve hoşgörülü bir büyükbabanın yaktığı, şefkatli elleriyle dengelediği Ateş Balonları. Ah o hafif hafif ışık yayan, böcek kanadı gibi hafifçe şişmiş ince kumaştan o güzel Ateş Balonlarının anıları. Katlanmış eşek arıları gibi kutularında yatan ve sonunda, günün şamatası ve kaosu sonrasında, özenle çözülen, mavi, kırmızı, beyaz, vatansever Ateş Balonları! Peder, büyükbabası balonu sıcak havanın nefesiyle doldurup ona ellerinde ışık saçan şişkin şeklini veren minik mumu yakarken, uzun yıllar önce göçmüş sevgili akrabalarının donuk ve yosunla kaplanmış yüzlerini gördü. Ellerinde tuttukları parlak bir görüntüydü, bırakmakta isteksizdiler, çünkü bir kere bıraktıklarında hayattan bir sene, başka bir 4 Temmuz, güzelliğin başka bir parçası daha gidecekti. Ve sonra, yukarı, yukarı ve yukarı giderdi Ateş Balonları sıcak yaz gecesi takımyıldızları arasında kırmızı- beyaz-mavi gözler onları sessiz sedasız verandalarından izlerken. Illinois ilinin derinliklerine doğru, gece nehirlerinin ve uyuyan konakların üzerinde ufalıp giderdi Ateş Balonları, sonsuza dek...</p>

  <p>Peder Peregrine gözlerinin dolduğunu hissetti. Üzerinde Marslılar duruyor, bir tane değil, bin tane fısıldayan Ateş Balonu uçuşuyordu sanki. Her an uzun yıllar önce göçüp gitmiş ve kutsanmış büyükbabasının dirseğinde, güzelliğe bakarken bulabilirdi.</p>

  <p>Ama dirseğindeki Peder Stone’du.</p>

  <p>“Peder Peregrine, lütfen, gidelim artık!”</p>

  <p>“Onlarla konuşmalıyım.” Peder Peregrine daha önce Ateş Balonlarıyla sadece zihninde konuşup “Çok güzelsiniz, çok güzelsiniz,” dediği için ve bu da şimdi yeterli olmayacağından ne diyeceğini bilemeden ileri çıktı. Sadece o büyülü Ateş Balonlarına yapmayı sıkça dilediği gibi ağır kollarını havaya kaldırıp “Merhaba!” diyebildi.</p>

  <p>Ama küreler sadece karanlık bir aynadaki görüntüler gibi yanıp durdu. Mucizevi, gaz halinde ve sonsuza kadar sabitlenmiş gibi duruyorlardı.</p>

  <p>“Tanrı’nın adıyla geldik,” dedi Peder Peregrine gökyüzüne doğru.</p>

  <p>“Aptal, aptal, aptal.” Peder Stone elinin tersini çiğniyordu. “Tanrı aşkına, Peder Peregrine, dur artık!”</p>

  <p>Ama şimdi ışık saçan küreler tepelere doğru sürükleniyordu. Çok geçmeden gitmişlerdi.</p>

  <p>Peder Peregrine onlara tekrar seslendi, son yakarışının yankısı karşı tepeleri sallamıştı. Arkasını dönerken bir çığın toz silktiğini, bir an duraksadığını, sonra taş tekerleklerin gök gürültüsü sesiyle dağdan üzerlerine düştüğünü gördü.</p>

  <p>“Bak, ne yaptın!” diye feryat etti Peder Stone.</p>

  <p>Peder Peregrine neredeyse büyülenmişti, sonra da dehşete kapılmıştı. Kayalar onları ezmeden önce sadece birkaç metre koşabileceklerini bilerek döndü. Kayalar düşmeden önce <i>Ah, Tanrım!</i> diye fısıldayacak kadar zamanı olmuştu!</p>

  <p>“Peder!”</p>

  <p>Sapla saman gibi ayrılmışlardı. Kürelerde mavi bir parıldama, soğuk yıldızlarda bir kayma, bir kükreme. Ve sonra kendilerini altmış metre ileride bir yerde bedenlerinin tonlarca kaya altında ezilmesi gereken yere bakarken buldular.</p>

  <p>Mavi ışık sönmüştü.</p>

  <p>İki peder birbirine kenetlenmişti. “Ne oldu?”</p>

  <p>“Mavi ateşler bizi kaldırdı!”</p>

  <p>“Koşup kaçtık, olan <i>oydu</i>.”</p>

  <p>“Hayır, küreler bizi kurtardı.”</p>

  <p>“Yapmış olamazlar!”</p>

  <p>“<i>Yaptılar</i>.”</p>

  <p>Gökyüzü boştu. Sanki kocaman bir çan çalmayı az önce kesmiş gibi bir his vardı. Dişlerinde ve iliklerinde yankı dalgalanıyordu.</p>

  <p>“Gidelim buradan. Ölümümüz senin elinden olacak.”</p>

  <p>“Uzun yıllardır ölümden korkmadım, Peder Stone.”</p>

  <p>“Hiçbir şey ispatlamadık O mavi ışıklar ilk bağırışında kaçıp gitti.”</p>

  <p>“Hayır.” Peder Peregrine’i saran mucize merakı inatçıydı. “Bizi bir şekilde kurtardılar. Bu da ruhları olduğunun kanıtıdır.”</p>

  <p>“Bu sadece bizi <i>kurtarmış</i> olabileceklerini kanıtlar. Panik halindeydik. Kendi başımıza kurtulmuş olabiliriz.”</p>

  <p>“Onlar hayvan değil, Peder Stone. Hayvanlar hayat kurtarmaz, özellikle de yabancıların hayatlarını. Merhamet ve şefkate tanık olduk. Belki de yarın daha fazlasını kanıtlarız.”</p>

  <p>“Neyi kanıtlayacağız? Nasıl?” Peder Stone artık çok yorulmuştu, zihninin ve bedeninin çektiği eziyet soğuk suratına vurmuştu. “Onlara ayet okuyarak helikopterle peşlerinden mi gideceğiz? İnsan değiller. Bizim gibi gözleri, kulakları veya vücutları yok.”</p>

  <p>“Ama onlarda bir şey olduğunu seziyorum,” diye cevap verdi Peder Peregrine. “Yakında büyük bir gelişme olacağını biliyorum. Bizi kurtardılar. Düşünüyorlar. Ölmemiz ve yaşamamız arasında bir seçim yaptılar. Bu da özgür iradenin kanıtıdır!” Peder Stone ateş yakmaya girişti. Elindeki dallara kızgın bakışlarla bakıyor, gri duman yüzünden öksürüyordu. “Ben de kaz yavruları ve aziz domuzlar için manastır açacağım, bir de mikroskopla minyatür bir yarım kubbe yapacağım ki terliksi hayvanlar ayinlere katılabilsin, kamçılarıyla tespih çekebilsinler.”</p>

  <p>“Ah, Peder Stone.”</p>

  <p>“Affedersin.” Peder Stone ateşin karşısından kızıl kızıl göz kırptı. “Ama bu timsaha yem olmadan önce onu kutsamak gibi bir şey. Misyonerlik görevimizi hepten tehlikeye atıyorsun. İlk Kasaba’da olmalı, erkeklerin boğazından içkiyi, ellerindense parfümü yıkayıp atmalıydık!”</p>

  <p>“İnsan olmayanın insanlığını göremiyor musun?”</p>

  <p>“Ben insanda insan olmayanı görmeyi tercih ederim.”</p>

  <p>“Ya bu şeylerin günah işleyebileceğini, günahı ve ahlaklı bir yaşamın ne olduğunu anladıklarını, zekâya ve özgür iradeye sahip olduklarını kanıtlarsam?”</p>

  <p>“Çok çabalaman gerekecek.”</p>

  <p>Gece hızla serinledi ve pederler peksimet ve böğürtlen yerken en çılgın düşüncelerini bulmak için önlerindeki ateşe diktiler gözlerini. Çok geçmeden birbirlerine sokulup parıldayan yıldızların altında uykuya daldılar. Dakikalardır Peder Peregrine’i sıkacak bir şey bulmak için düşünen Peder Stone son bir kez dönmeden önce pembeleşmiş közlere baktı ve “Mars’ta Adem ve Havva yok. İlk günah yok. Belki de Marslılar Tanrı’nın inayeti altında yaşıyordur. Biz de gidip dünyalılarla ilgilenmeye başlayabiliriz böylece.”</p>

  <p>Peder Peregrine çok kızan, kızdığı için de şimdi kindar davranan Peder Stone için ufak bir dua etmeyi aklına yazdı; Tanrı yardımcısı olsun. “Evet, Peder Stone. Ama Marslılar göçmenlerimizden birkaçını öldürdü. Bu da günahtır. İlk günah da, Marslı Adem ve Havva da olmuştur demek ki. Onları bulacağız. İnsan insandır ve ne yazık ki, şekli nasıl olursa olsun, günaha eğilimlidir.”</p>

  <p>Ama Peder Stone uyuyormuş gibi yapıyordu.</p>

  <p>Peder Peregrine gözlerini kapamadı.</p>

  <p>Elbette bu Marslıların cehenneme gitmesine izin veremezlerdi, değil mi? Vicdanlarından ödün verip, palazlanan sömürge kasabalarına, günahkâr boğazlarla ve parıldayan gözleri ve istiridye beyazı bedenleriyle yalnız işçilerle yataklarda eğleşen kadınlarla dolu kasabalara mı dönmeliydiler? Pederlere ihtiyaç duyulan yerler değil miydi oralar? Tepelere yapılan bu yolculuk aslında sadece bir hevesten ibaret değil miydi? Tanrı’nın kilisesini mi düşünüyordu yoksa süngerimsi bir merakın susuzluğunu mu çekiyordu? O mavi Aziz Anthony’nin ateşi küreleri zihninde nasıl da yanıyordu! Maskenin ardındaki adamı, insan olmayanın ardındaki insanı bulmak ne heyecanlı bir uğraştı. Yanan küreleri dine döndürdüğünü söyleyebilse içten içe bile olsa gurur duymaz mıydı? Tam bir kibir günahı! Kefaretini çekmeye değecek türden! Ama insan aşk yüzünden birçok kibirli şey yapabilirdi ve o, Tanrı’yı büyük bir aşkla seviyordu. O kadar mutluydu ki başkalarının da o kadar mutlu olmasını istiyordu.</p>

  <p>Uykuya dalmadan önce gördüğü son şey, alevli kanatlarıyla uçarak gelip onu şarkılar söyleyerek kaygılı uykusuna yatıran mavi ateşlerin melekler gibi geri dönmeleriydi.</p>

  <p>Peder Peregrine sabah erken vakitte kalktığında mavi rüya küreleri hâlâ gökyüzündeydi.</p>

  <p>Peder Stone sessiz sedasız, kütük gibi uyuyordu. Peder Peregrine uçuşup onu izleyen Marslıları seyretti. Onlar da insandı, bunu <i>biliyordu</i>. Ya bunu kanıtlayacaktı, ya da Piskopos’un ona kibarca görevden çekilmesini söylemesiyle yüzleşecekti.</p>

  <p>Ama küreler gökyüzünde, yükseklerdeki mahzenlerinde saklandıkları sürece insanlıklarını nasıl kanıtlayacaktı? Onları nasıl yakına çekecek, ortadaki sayısız soruya nasıl cevap bulacaktı?</p>

  <p>“Bizi çığdan kurtardılar.”</p>

  <p>Peder Peregrine ayağa kalktı, kayaların arasından geçip en yakındaki tepeye tırmanmaya başladı. Sonunda bir uçurumun kenarına geldi. Yüksekliği altmış metre kadar vardı. Soğuk havada tırmanmaktan nefesi kesilmişti. Durdu, soluklandı.</p>

  <p>“Buradan düşsem kesinlikle ölürüm.”</p>

  <p>Aşağıya bir çakıl taşı bıraktı. Taş bir süre sonra aşağıdaki kayalara çarptı.</p>

  <p>“Tanrı beni asla affetmez.”</p>

  <p>Başka bir çakıl taşı attı.</p>

  <p>“Eğer bunu aşktan yaparsam intihar sayılmaz, değil mi?”</p>

  <p>Bakışını mavi kürelere çevirdi. “Ama önce, bir kez daha deneyeyim.” Onlara seslendi: “Merhaba, merhaba!”</p>

  <p>Yankılar birbirlerinin üzerine düştü, ama mavi ateşler hareketsiz kaldı.</p>

  <p>Beş dakika boyunca onlarla konuştu. Durduğunda aşağıya baktı ve Peder Stone’u gördü, hâlâ küçük kamplarında kızgınlıkla uykudaydı.</p>

  <p>“Her şeyi ispat etmeliyim.” Peder Peregrine uçurumun kenarına kadar geldi. “Ben yaşlı biriyim. Korkmuyorum. Tanrı elbette bunu O’nun için yaptığımı anlayacaktır.”</p>

  <p>Derin bir nefes aldı. Tüm yaşamı gözlerinin önünden geçti ve düşündü, bir an sonra ölecek miyim? Yaşamayı gereğinden fazla sevdiğimden korkuyorum. Ama başka şeyleri daha çok seviyorum.</p>

  <p>Ve böyle düşünerek uçurumdan aşağıya atladı.</p>

  <p>Düştü.</p>

  <p>“Aptal!” diye feryat etti. Dönerek düşüyordu. “Yanıldın!” Kayalar hızla yaklaşıyordu ve kendini onlara çarpmış, diğer tarafa göçerken görebiliyordu. “Bunu neden yaptım ki?” Ama bu sorunun cevabını biliyordu, bir anda dinginliğe kavuşmuştu. Rüzgar etrafında kükrüyor ve kayalar son hızla onu karşılamaya geliyordu.</p>

  <p>Ve sonra birden mavi ışıklar parıldadı ve yıldızlar kaydı. Peder Peregrine mavilikle çevrilmiş ve durmuştu. Bir an sonra kayaların üzerine nazikçe bırakıldı. Orada bir süre sağ salim, ötesini berisini yoklayarak ve birden çekip giden mavi ışıklara bakarak oturdu.</p>

  <p>“Beni kurtardınız!” diye fısıldadı. “Ölmeme izin vermediniz. Bunun yanlış olduğunu biliyordunuz.”</p>

  <p>Hâlâ uyumakta olan Peder Stone’un yanına koştu. “Peder, Peder, uyan!” Onu silkeleyip kendine döndürdü. “Peder, beni kurtardılar!”</p>

  <p>“Kim kurtardı?” Peder Stone gözlerini kırparak doğruldu.</p>

  <p>Peder Peregrine başından geçenleri anlattı. “Rüya, kâbus görmüşsün, uyumaya devam et sen,” dedi Peder Stone aksi bir tavırla. “Sen ve şu senin sirk balonların.”</p>

  <p>“Ama uyanıktım!”</p>

  <p>“Peder, sakin ol. Geçti artık.”</p>

  <p>“Bana inanmıyor musun? Silahın var mı? Evet, şurada, bana ver onu.”</p>

  <p>“Ne yapacaksın?” Peder Stone yılanlara veya kestiremeyecekleri diğer hayvanlara karşı tedbir olarak getirdikleri ufak tabancayı uzattı.</p>

  <p>Peder Peregrine tabancayı aldı. “İspatlayacağım!”</p>

  <p>Tabancayı kendi eline çevirdi ve ateş etti.</p>

  <p>“Dur!”</p>

  <p>Bir ışık parıldadı ve kurşun gözlerinin önünde, Peder Peregrine’in açık avucunun iki santim ötesinde hareketsiz kalakaldı. Kurşun bir anlığına orada mavi bir parlaklıkla çevrili şekilde durdu. Sonra tıslayarak yere düştü.</p>

  <p>Peder Peregrine üç kez ateş etti; eline, bacağına ve gövdesine. Üç kurşun parlayarak havada durdu ve sonra ölü böcekler gibi ayaklarının dibine düştü.</p>

  <p>“Gördün mü?” dedi Peder Peregrine elindeki tabancayı kurşunların ardından yere bırakarak. “Biliyorlar. Anlıyorlar. Onlar hayvan değil. Düşünüyor, değerlendiriyor ve ahlaki kurallarla yaşıyorlar. Hangi hayvan beni kendimden kurtarırdı? Hiçbir hayvan bunu yapmazdı. Sadece başka bir insan yapardı. Şimdi inanıyor musun bana?”</p>

  <p>Peder Stone gökyüzünü ve mavi ışıkları izliyordu. Ve şimdi, sessizce, tek dizinin üstüne çökmüştü. Sıcak kurşunları avucunda topladı. Elini sıkıca kapattı.</p>

  <p>Arkalarında güneş doğuyordu.</p>

  <p>“Bence gidip diğerlerine olanları anlatıp onları da buraya getirmeliyiz,” dedi Peder Peregrine.</p>

  <p>Güneş doğduğunda rokete doğru yola çıkmışlardı.</p>

  <p>Peder Peregrine kara tahtaya bir çember çizgi.</p>

  <p>“Bu İsa, Tanrı’nın oğlu.”</p>

  <p>Diğerlerinden gelen tepkileri görmezden geldi.</p>

  <p>“Bu İsa, hem de tüm görkemiyle,” diye devam etti.</p>

  <p>“Daha çok geometri sorusuna benziyor,” dedi Peder Stone.</p>

  <p>“Uygun bir kıyaslama oldu bu, çünkü burada sembollerle uğraşıyoruz. Kabul etmek gerekir ki İsa'yı çember veya kareyle temsil etseniz bile İsa, yine İsa'dır. Haç yüzyıllar boyunca onun aşkını ve eziyetini temsil etmiştir. Bu çember de Mars İsa'sı olacak. İsa'yı Mars’a böyle getireceğiz.”</p>

  <p>Pederler yerlerinde huzursuzca kıpırdayıp duruyor, birbirlerine bakıyorlardı.</p>

  <p>“Sen, Kardeş Mathias, bu çemberin camdan bir kopyasını, içi ateş dolu bir küre yapacaksın. Küre bu mihrabın üstünde duracak.”</p>

  <p>“Ucuz bir numara,” diye mırıldandı Peder Stone.</p>

  <p>Peder Peregrine sabırla devam etti: “Tam tersine. Tanrı’yı onlara anlayabilecekleri bir şekilde vereceğiz. Eğer İsa bize dünyada ahtapot şeklinde gelmiş olsaydı onu kolay kolay kabul eder miydik?” Kollarını açtı. “Tanrı’nın oğlunu, İsa'yı bize insan şeklinde göndermesi de ucuz bir numara mıydı? Burada inşa edeceğimiz kiliseyi, mihrabını ve bu sembolü kutsadıktan sonra İsa'nın bu şekle girmeyi kabul etmeyeceğini mi düşünüyorsunuz? Siz de biliyorsunuz ki kabul edecektir.”</p>

  <p>“Ama ruhsuz bir hayvanın bedeninden bahsediyoruz!” dedi Kardeş Mathias.</p>

  <p>“Bunu zaten bu sabah döndüğümüzden beri defalarca konuştuk, Kardeş Mathias. Bu yaratıklar bizi çığdan kurtardı. İnsanın kendini yok etmesinin günah olduğunu anlayıp bunu defalarca engellediler. Öyleyse bize de o tepelere bir kilise inşa etmek, onlarla yaşamak, onların kendine öz günahlarını bulmak ve Tanrı’yı keşfetmeleri için onlara yardım etmek düşer.”</p>

  <p>Pederler duyduklarından pek de memnun değillermiş gibi görünüyorlardı.</p>

  <p>“Biçimleri göze çok tuhaf geldiği için mi?” diye sorguladı Peder Peregrine. “Ama biçim dediğiniz nedir ki? Sadece Tanrı’nın bize bahşettiği ruhu barındıran bir kap! Eğer olur da denizaslanları birden özgür iradeye, zekâya sahip olsa, günah işlememeyi, hayatın ne olduğunu bilse, adalete merhamet ve hayata sevgi katsa yarın gider deniz altında kilise kurarım. Eğer serçeler mucize eseri, Tanrı’nın iradesiyle, sonsuz ruhlara kavuşsa bir kiliseyi helyumla uçurur, peşlerine düşerim. Çünkü biçimleri nasıl olursa olsun tüm ruhlar, özgür iradeleri varsa ve günahlarının farkındalarsa, kurtarılmadıkları sürece cehennemde yanmaya mahkûmdur. Ben tek bir Marslı kürenin bile cehennemde yanmasına izin veremem, çünkü o sadece benim gözümde bir küre. Gözlerimi kapattığımdaysa karşımda bir zekâ, bir sevgi, bir ruh duracaktır ve ben bunu inkar edemem.”</p>

  <p>“Ama şu mihraba koymak istediğin cam küre ne olacak?” diye itiraz etti Peder Stone.</p>

  <p>“Çinlileri düşünün,” diye cevap verdi Peder Peregrine soğukkanlıca. “Çinli Hıristiyanlar nasıl bir İsa'ya ibadet eder? Doğulu bir İsa'ya, doğal olarak. Böyle bir İsa'nın doğum tasvirlerini görmüşsünüzdür. İsa'nın kıyafetleri nasıldır? Doğu tarzı cübbe giyer. Nerede yürür? Bambuların, sisli dağların, eğik ağaçların olduğu Çin tarzı dekorda. Göz kapakları incelir, elmacık kemikleri yukarı çıkar. Her ülke, her ırk efendimize bir şeyler katar. Tüm Meksika’nın hürmet ettiği Guadalupe Bakiresi’ni hatırlayın. Derisi ne renkti? Resimlerine dikkat ettiniz mi? Ona ibadet edenler gibi esmerdi. Bu küfür müdür? Hiç de değil. İnsanın gerçek de olsa başka bir renkteki bir tanrıyı kabul etmesi mantıksız olur. Bazen Afrika’daki misyonerlerimizin kar beyazı bir İsa'yla nasıl olup da başarılı olduklarını merak ediyorum. Belki de beyaz renk, albinoluk veya başka bir şekilde, Afrika’daki kabileler için kutsaldır. Yeterince zaman geçtikten sonra oradaki İsa da kararmaz mı? Şeklin önemi yoktur. İçerik her şeydir. Bu Marslıların yabancı bir formu kabul etmesini bekleyemeyiz. Onlara İsa’yı kendi suretlerinde vereceğiz.”</p>

  <p>“Mantığında bir kusur var, Peder,” dedi Peder Stone. “Marslılar bizim riyakârlık yaptığımızı düşünmezler mi? Bizim küre şeklindeki İsa’ya değil, kolları, bacakları ve başı olan birine ibadet ettiğimizi anlayacaklardır. Farkı onlara nasıl anlatacağız?”</p>

  <p>“Arada fark olmadığını göstererek. İsa ona sunulan her kabın şeklini alır. Bedenler veya küreler, İsa orada olacaktır ve herkes farklı şekildeki aynı şeye ibadet edecektir. Dahası biz de Marslılara sunduğumuz bu küreye <i>inanmalıyız</i>. Bize manasız gelen bu şekle inanmalıyız. Küre, İsa olacak. Bizim, kendimizin ve Dünya İsa'sının şeklinin bu Marslılar için anlamsız ve gülünç olacağını unutmamalıyız.”</p>

  <p>Peder Peregrine tebeşiri bir kenara koydu. “Şimdi tepelere gidelim ve kilisemizi inşa edelim.” Pederler eşyalarını toplamaya başladı.</p>

  <p>Kilise bir kilise değildi, alçak dağlardan birindeki bir yaylada kayalardan arındırılmış, toprağı düzeltilmiş bir alandı. Kardeş Mathias’ın hazırladığı yanan küre de mihraba yerleştirilmişti.</p>

  <p>Altı günlük çalışmanın sonunda “kilise” hazırdı.</p>

  <p>“Bununla ne yapacağız?” diye sordu Peder Stone getirdikleri demir çana hafifçe vurarak. “Çan <i>onlara</i> ne ifade edecek?”</p>

  <p>“Sanıyorum ki onu kendimiz için getirdim,” diye itiraf etti Peder Peregrine. “Aşina olduğumuz şeylere ihtiyacımız var. Bu kilise pek kiliseye benzemiyor. Biz de, hattâ ben bile, burada biraz tuhaf duruyoruz çünkü yaptığımız şey, başka dünyalardaki canlıları dine döndürmek, çok yeni bir kavram. Bazen kendimi ikinci sınıf bir aktör gibi hissediyorum. Ve sonra bana kuvvet versin diye Tanrı’ya dua ediyorum.”</p>

  <p>“Pederlerin çoğu mutsuz. Bazılarıysa yaptıklarımızla dalga geçiyor.”</p>

  <p>“Biliyorum. Onlar biraz rahatlasın diye bu çanı ufak bir kuleye koyarız.”</p>

  <p>“Org ne olacak?”</p>

  <p>“Yarın ilk ayinde çalarız.”</p>

  <p>“Ama Marslılar...”</p>

  <p>“Biliyorum. Ama kendimiz için kendi müziğimizi çalmalıyız galiba. Onlarınkini sonra keşfederiz.”</p>

  <p>Pazar sabahı çok erken saatte kalktılar ve ayazda solgun hayaletler gibi ilerlediler, cübbelerini kırağı çalmıştı, üzerlerinden gümüşi sular dökülüyordu.</p>

  <p>“Acaba Mars’ta sahiden pazar günü mü?” dedi Peder Peregrine, ama Peder Stone’un suratını buruşturduğunu görünce devam etti. “Salı veya perşembe de olabilir, kim bilir? Ama önemi yok. Boş konuşuyorum işte. Neticede bizim için pazar. Gel.” Pederler “kilisenin” düz, geniş alanına yürüdüler ve titreyerek, soğuktan morarmış dudaklarıyla diz çöktüler.</p>

  <p>Peder Peregrine ufak bir dua okudu ve üşümüş parmaklarını orgun tuşlarına koydu. Müzik güzel kuşlar gibi havaya yükseldi. Tuşlara parmaklarını yabani bir bahçede otların arasında gezdiren biri gibi dokunuyor, tepelere muhteşem güzellikler yolluyordu.</p>

  <p>Müzik havayı dindirmişti. Hava sabahın taze kokusunu taşıyordu. Müzik dağlara sürüklendi ve mineral tozlarını tozlu bir yağmurla silkeledi.</p>

  <p>Pederler bekledi.</p>

  <p>“Eh, Peder Peregrine.” Peder Stone ocak kırmızısı güneşin yükseldiği boş gökyüzüne bakıyordu. “Arkadaşlarımızı göremiyorum.”</p>

  <p>‘Tekrar deneyeyim.” Peder Peregrine ter döküyordu.</p>

  <p>Her taşı teker teker yerine dizerek bir Bach mimarisi inşa etti. Diktiği müzik katedrali o kadar genişti ki bir ucu Ninova’da, diğeri Aziz Peter’in sol elindeydi. Müzik bittiğinde yitip gitmedi, bir grup beyaz bulutun parçası olup uzak diyarlara taşındı.</p>

  <p>Gökyüzü hâlâ boştu.</p>

  <p>“Gelecekler!” dedi Peder Peregrine, ama paniği göğsünde hissetti. Çok ufaktı belki, ama büyüyordu. “Dua edelim. Gelmelerini isteyelim onlardan. Akıl okuyabiliyorlar; <i>biliyorlar</i>.”</p>

  <p>Pederler bir kez daha diz çöküp dua etmeye başladı.</p>

  <p>Ve doğudan, Mars’ın pazar sabahının veya belki perşembe sabahının ya da belki de pazartesi sabahının saat yedisinin buzlu dağlarından yanan küreler çıkıp geldi.</p>

  <p>Uçtular ve alçalıp titreyen rahiplerin etrafındaki alanı doldurdular. “Şükürler olsun, Tanrım, sana şükürler olsun.” Peder Peregrine gözlerini sıkıca kapadı ve müzik çalmaya devam etti. Parça bittikten sonra döndü ve harikulade cemaatine baktı.</p>

  <p>Ve bir ses zihnine dokundu ve dedi ki:</p>

  <p>“Kısa süreliğine geldik.”</p>

  <p>“Kalabilirsiniz,” dedi Peder Peregrine.</p>

  <p>“Sadece kısa süreliğine,” dedi ses. “Size bazı şeyler söylemeye geldik. Daha önce konuşmalıydık. Ama sizi yalnız bırakırsak yolunuza gideceğinizi umduk.”</p>

  <p>Peder Peregrine konuşacak oldu ama ses onu susturdu.</p>

  <p>“Biz Eskileriz,” dedi ses, Peder Peregrine’in başında alev gibi yanarak. “Biz mermer şehirlerimizi terk edip tepelere giden, yaşadığımız dünyevi hayatı bırakan eski Marslılarız. Çok uzun zaman önce şimdi olduğumuz şeylere dönüştük Bir zamanlar biz de sizin gibiydik. Bedenlerimiz, kollarımız ve bacaklarımız vardı. Efsaneye göre aramızdan biri, iyi bir adam, insanın ruhunu ve zekâsını özgür bırakmanın, insanı bedenin illetlerinden ve hüzünlerinden kurtarmanın yolunu bulmuş. Biz de yıldırımın ve mavi ateşin şeklini aldık, rüzgarlarda ve göklerde ve tepelerde, ne gururla ne de kibirle, ne zengin ne de yoksul, ne tutkulu ne de soğuk, yaşadık. Geride bıraktıklarımızdan, bu dünyanın diğer insanlarından ayrı yaşadık ve nasıl böyle olduğumuz unutuldu, süreci kayboldu; ama biz ne ölürüz ne de kimseye bir zararımız dokunur. Günahı bıraktık ve Tanrı’nın inayetiyle yaşadık. Göz diktiğimiz mal, mülk yok; hiç malımız, mülkümüz yok. Çalmayız, öldürmeyiz, arzulamayız, nefret etmeyiz. Mutluluk içinde yaşarız. Üreyemeyiz, yemeyiz, içmeyiz ve savaşmayız. Vücutlarımızın tüm arzuları ve çocuklukları ve günahları vücutlarımızla beraber silinip gitti. Biz günahı geride bıraktık, Peder Peregrine ve günah sonbahardaki yapraklar gibi yandı, ve günah habis bir kışın kirli karı gibi eriyip gitti, ve günah kırmızı ve sarı bir baharın coşkun çiçekleri gibi gitti, ve günah en sıcağından bir yazın insanı boğan geceleri gibi gitti, ve bizim mevsimimiz ılıman ve bizim diyarımız fikir açısından zengindir. ”</p>

  <p>Peder Peregrine ayağa kakmıştı, çünkü ona dokunan ses öyle bir perdedeydi ki neredeyse bayılacaktı. İçinden geçen bir vecd ve ateş gibiydi.</p>

  <p>“Bize burayı hazırladığınız için size minnettar olduğumuzu belirtmek isteriz, ama bizim buraya ihtiyacımız yok, çünkü hepimiz birer tapınağız ve kendimizi arındıracak bir yere gereksinim duymuyoruz. Size daha önce gelmediğimiz için bizi affedin, çünkü biz ayrı ve uzağız ve on bin yıldır kimseyle konuşmadık ve bu gezegendeki hayata müdahale etmedik. Şu an bizim kırdaki zambaklar olduğumuzu düşünüyorsun; ne çalışırız, ne iplik eğiririz. Haklısın. Ve size bu tapınağın parçalarını alıp yeni şehirlerinize götürmenizi ve orada başkalarının arındırmanızı tavsiye ediyoruz. Müsterih olun, biz mutlu ve huzurluyuz.”</p>

  <p>Pederler engin mavi ışıkta diz çökmüş duruyordu. Peder Peregrine de diz çökmüştü. Hepsi ağlıyordu, zaman kaybetmiş olmalarının onlar için önemi yoktu, hem de hiç yoktu.</p>

  <p>Mavi küreler mırıldanıp serin bir esintiyle bir kez daha yükselmeye başladılar.</p>

  <p>“Bir gün,” diye ağladı Peder Peregrine sormaya cesaret edemeden, gözleri kapalıyken, “Bir gün tekrar gelip sizden feyz alabilir miyim?”</p>

  <p>Mavi ateşler parladı. Hava titredi.</p>

  <p>Evet. Bir gün geri gelebilirdi. Bir gün.</p>

  <p>Ve sonra Ateş Balonları yükselip gitti ve Peder Peregrine bir çocuk gibi, dizlerinin üstünde ağladı; “Geri dönün, geri dönün!” Büyükbabası her an onu kaldırıp çok gerilerde kalmış Ohio kasabasındaki odasına taşıyabilirdi...</p>

  <p>Güneş batarken sıra halinde tepelerden indiler. Arkasına bakan Peder Peregrine mavi ateşlerin yandığını gördü. Hayır, diye düşündü, sizin gibilere kilise yapamayız. Siz zaten güzelliksiniz. Hangi kilise temiz bir ruhun havai fişekleriyle boy ölçüşebilirdi ki?</p>

  <p>Peder Stone sessizce yanında yürüyordu. Sonunda konuştu.</p>

  <p>“Bence her gezegende bir Hakikat var. Büyük Hakikatin parçaları. Günü geldiğinde bir yapbozun parçaları gibi hepsi bir araya gelecek. Bu yaşadığımız sarsıcı bir deneyimdi. Artık hiç şüphe etmeyeceğim, Peder Peregrine. Çünkü buradaki Hakikat, Dünya’daki Hakikat kadar gerçek, hattâ ikisi omuz omuza duruyor. Biz de başka dünyalara gideceğiz. Hakikatin parçalarını bulup birbirlerine ekleyeceğiz ve gün gelecek tüm Hakikat yeni doğan günün ışığı gibi karşımızda yükselecek.”</p>

  <p>“Bunu senden duymanın önemi büyük, Peder Stone.”</p>

  <p>“Bir bakıma kasabaya, kendi türümüzle ilgilenmeye gittiğimiz için üzgünüm. O mavi ışıklar... Üzerimize indiklerinde, o ses...” Peder Stone ürperdi.</p>

  <p>Peder Peregrine uzanıp Peder Stone’un koluna girdi. Beraber yürüdüler.</p>

  <p>Bakışlarını içinde mavi ışığın sonsuza dek parladığı cam küreyi dikkatlice taşıyan Kardeş Mathias’a çeviren Peder Stone sonunda konuştu. “Biliyor musun, Peder Peregrine, şu küre... ”</p>

  <p>“Evet?”</p>

  <p>“Küreye baktığımda O’nu görüyorum. Sahiden O’nu görüyorum.”</p>

  <p>Peder Peregrine gülümsedi ve birlikte tepeleri aşarak yeni bir kasabaya doğru yürüdüler.</p>
</body>
</html>
