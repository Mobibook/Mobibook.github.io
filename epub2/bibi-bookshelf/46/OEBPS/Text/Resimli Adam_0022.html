<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Başlama Saati</b></h1>
  <hr style="width:100%" />

  <p>Ah, ne kadar da zevkli! Ne oyun ama! Yıllardır bu kadar eğlenmemişlerdi. Çocuklar yeşil çimenlerde bir o tarafa, bir bu tarafa koşuyor, birbirlerine bağırıyor, el ele tutuşuyor, uçar gibi yaparak çemberler çiziyor, ağaçlara tırmanıyor ve gülüyordu. Üstlerinden roketler geçiyor, sokaklarda araba ilerliyordu ama çocuklar oyunlarına devam ediyordu. Öylesine eğlence, öylesine insanın içini titreten neşe, öylesine yerlerde yuvarlanma ve mutluluk dolu çığlıklar yaşanıyordu ki!</p>

  <p>Mink üstü başı kirli ve terlemiş halde eve daldı. Yedi yaşında bir çocuk için fazla gürültücü, kuvvetli ve kendinden emindi. Annesi, Bayan Morris, onu çekmeceleri çekip tava ve aletleri büyük bir çuvala koyarken zar zor görebildi.</p>

  <p>“Tanrı aşkına, Mink, neler oluyor?”</p>

  <p>“Gelmiş geçmiş en heyecanlı oyun!” diye cevap verdi Mink pembe suratıyla.</p>

  <p>“Dur da bir soluklan!” dedi annesi.</p>

  <p>“Hayır, ben iyiyim,” diye cevap verdi Mink soluk soluğa. “Bunları alıyorum, tamam mı, anne?”</p>

  <p>“Al ama çizme onları,” dedi Bayan Morris. “Teşekkür ederim, teşekkür ederim,” diye ciyakladı Mink ve bum! Roket gibi gitmişti.</p>

  <p>Bayan Morris kaçan ufaklığa baktı. “Oyunun adı ne?”</p>

  <p>“İşgal!” dedi Mink. Kapı çarparak kapandı.</p>

  <p>Sokaktaki tüm çocuklar bıçak, çatal, köseği, eski soba boruları ve konserve açacakları alıp gelmişti.</p>

  <p>İlginçtir ki bu koşuşturmaya sadece küçük çocuklar katılıyordu. Daha büyük çocuklar, on yaşından büyük olanlar, olaylara burun kıvırıyor, ya etrafta alay ederek dolanıyor ya da kendi aralarında daha ciddi kurallarla saklambaç oynuyordu.</p>

  <p>Bu esnada ebeveynler arabalarında gidip geliyordu. Tamirciler evlerdeki vakum asansörlerini tamir etmeye, görüntüsü titreşen televizyonları onarmaya veya inatçı gıda-dağıtım borularını çekiçle düzeltmeye geliyordu. Yetişkin medeniyeti meşgul ufaklıkların yanından bu vahşi bacaksızların tükenmeyen enerjisini kıskanarak, hareketli hallerine hoşgörüyle gülümsüyor ve içten içe onlara katılmak istiyordu.</p>

  <p>“Bu ve bu ve bu,” dedi Mink, çeşitli kaşık ve ingiliz anahtarlarını taşıyan diğerlerini idare ederken. “Şunu yapın, şunu da buraya getirin. Hayır, şapşal, buraya! Tamam. Şimdi, ben bunu hallederken geri çekilin.” Dili dişlerinin arasında, yüzü düşünceleriyle buruşmuştu; “Böyle yapacaksınız, gördünüz mü?”</p>

  <p>“Yaşasın!” diye bağırdı çocuklar.</p>

  <p>Joseph Connors koşup yanlarına geldi. On iki yaşındaydı.</p>

  <p>“Git buradan” dedi Mink.</p>

  <p>“Ben de oynayayım mı?” dedi Joseph.</p>

  <p>“Oynayamazsın!” dedi Mink.</p>

  <p>“Nedenmiş?”</p>

  <p>“Sen bizimle dalga geçersin.”</p>

  <p>“Geçmeyeceğim, yemin ederim.</p>

  <p>“Hayır. Seni tanıyoruz. Git, yoksa tekmeleriz seni.”</p>

  <p>Başka bir çocuk daha motorlu patenlerinin üzerinde yanlarına geldi, o da on iki yaşındaydı. “Hey, Joe! Hadi! Bırak şunları oynasınlar!”</p>

  <p>Joseph’in gitmeye niyeti yoktu. “Oynamak istiyorum,” dedi.</p>

  <p>“Sen büyüksün,” dedi Mink ciddi bir sesle.</p>

  <p>“O kadar da büyük değilim,” diye makul bir laf etti Joe.</p>

  <p>“Sen sadece gülersin ve İşgal’i bozarsın.”</p>

  <p>Motor patenli çocuk dudaklarıyla ayıp bir ses çıkardı. “Hadi gel, Joe. Bırak şunları da, perilerini de! Kafayı yemiş bunlar!”</p>

  <p>Joseph yavaşça yürüyerek uzaklaştı, ama köşeyi dönüp kaybolana kadar arkasına bakıp durmuştu.</p>

  <p>Mink bir kez daha işe koyulmuştu. Topladıkları gereçlerden bir çeşit aygıt yapmıştı. Küçük kızlardan birine kalem ve kâğıt vererek onu not almakla görevlendirmişti, kız da inanılmaz bir yavaşlıkla bu görevi yerine getiriyordu. Sesleri sıcak güneş ışığı altında yükselip alçalıyordu.</p>

  <p>Şehir etraflarında mırıldanıyordu. Sokakta iyi, yeşil ve huzur veren ağaçlar sıralanmıştı. Şehirde, ülkede ve kıtada çatışan tek şey rüzgardı. Bin başka şehirde de ağaçlar ve çocuklar ve sessiz ofislerinde seslerini kaydeden veya ekranları seyreden iş adamları vardı. Roketler mavi göklerde dikiş yapan iğneler gibi ilerlerdi. Havada barışa alışmış insanların bir daha asla sorun çıkmayacağına yönelik şu evrensel sakinliği ve rahatlığı vardı. Tüm dünya kol kola girmiş, yekvücut haldeydi. Mükemmel silahlar tüm ulusların ortak himayesindeydi. İnanılmaz güzellikle bir denge yakalanmıştı. İnsanların arasında hain yoktu. Mutsuz veya hoşnutsuz kimse yoktu, böylece dünya sağlam bir zemindeydi. Güneş ışığı dünyanın yarısını aydınlatıyor ve ağaçlar ılık hava dalgaları arasında uyukluyordu.</p>

  <p>Mink’in annesi üst kattaki pencereden aşağıya baktı.</p>

  <p>Çocuklar. Kadın onlara baktı ve başını salladı. Yemeklerini yiyecek, bir güzel uyuyacak ve pazartesi günü okulda olacaklardı. Tanrı şu coşkun bünyelerini korusun. Çocukları dinledi.</p>

  <p>Mink, gül ağacının yanındaki biriyle hararetli hararetli konuşuyordu. Ama orada kimse yoktu.</p>

  <p>Ah şu tuhaf çocuklar. Şu küçük kız var bir de, adı neydi? Anna? Anna not alıyordu. Mink, gül ağacına bir şey sordu, sonra cevabı Anna’ya söyledi.</p>

  <p>“Üçgen,” dedi Mink.</p>

  <p>“Üç-,” dedi Anna zorlanarak, “gen de nedir?”</p>

  <p>“Boş ver,” dedi Mink.</p>

  <p>“Nasıl yazılıyor?” diye sordu Anna.</p>

  <p>“Ü-ç...” diye kodladı Mink yavaş yavaş, ama sonra birden parladı. “Aman, kendin yaz!” başka kelimelere geçti. “Kiriş,” dedi.</p>

  <p>“Ben daha üç-,” dedi Anna “geni yazmadım!”</p>

  <p>“Tamam, acele et”’ diye bağırdı Mink.</p>

  <p>Mink’in annesi pencereden sarktı. “G-e-n,” diye kodladı kelimeyi Anna’ya.</p>

  <p>“Teşekkür ederim, Bayan Morris,” dedi Anna. “Ne demek,” dedi Mink’in annesi ve elektrotoz mıknatısıyla koridoru temizlemek için gülerek içeri girdi.</p>

  <p>Sesler parıldayan havada titredi. “Kiriş,” dedi Anna. Sesi zayıflıyordu.</p>

  <p>“Dört-dokuz-yedi-A-ve-B-ve-X,” dedi Mink uzaklarda, ciddi bir sesle. “Ve bir çatal ve bir ip ve bir alt-altgen-altıgen!”</p>

  <p>Öğle yemeğinde Mink sütünü bir dikişte bitirdi ve kapıya fırladı. Annesi masaya vurdu.</p>

  <p>“Hemen yerine otur,” diye emir verdi Bayan Morris. “Sıcak çorban bir dakikada hazır olacak.” Mutfak uşağının üzerindeki kırmızı düğmelerden birine bastı ve on saniye sonra bir şey kauçuk hazneye düştü. Bayan Morris kapağı açtı, alüminyum maşayla dışarıya bir konserve kutusu çıkardı ve içindeki sıcak çorbayı kâseye döktü.</p>

  <p>Tüm bunlar olurken Mink kıvranıyordu. “Acele et, anne! Ölüm kalım meselesi bu!”</p>

  <p>“Ben de senin yaşında aynıydım. Hep ölüm kalım meselesidir, bilirim.”</p>

  <p>Mink çorbayı hızla içmeye başladı.</p>

  <p>“Yavaşla,” dedi annesi.</p>

  <p>“Yapamam,” dedi Mink. “Drill beni bekliyor.”</p>

  <p>“Drill de kim? Ne kadar ilginç bir adı varmış,” dedi annesi.</p>

  <p>“Sen onu tanımazsın,” dedi Mink.</p>

  <p>“Yeni mi taşınmışlar,” diye sordu annesi.</p>

  <p>“Hem de ne yeni,” dedi Mink. İkinci kaseye başlamıştı.</p>

  <p>“Hangisi Drill?” diye sordu annesi. “Buralardakilerden biri işte,” diye kaçamak bir cevap verdi Mink. “Dalga geçersin. Herkes geçiyor!”</p>

  <p>“Drill utangaç mı?”</p>

  <p>“Evet. Hayır. Bir bakıma. Aman, anne, bırak da gideyim, işgal başlasın istiyorsak gitmeliyim!”</p>

  <p>“Kim kimi işgal ediyor bakalım?”</p>

  <p>“Marslılar Dünya’yı işgal ediyor. Marslılar değil aslında. Onlar, bilmiyorum ki, yukarıda bir yerlerden.” Kaşığıyla yukarıyı işaret etti.</p>

  <p>“İçeride de varlar,” dedi Bayan Morris, Mink’in alnına dokunarak.</p>

  <p>Mink isyan etti. “Gülüyorsun! Drill’i ve herkesi öldüreceksin.”</p>

  <p>“İstemeden oldu,” dedi Bayan Morris. “Drill de Marslı mı?”</p>

  <p>“Hayır. O aslında Jüpiterli veya Satürnlü ya da Venüslü. Neticede çok zorlanmış.”</p>

  <p>“Tahmin edebiliyorum.” Bayan Morris ağzını eliyle kapattı.</p>

  <p>“Dünya’ya saldırmanın bir yolunu bulamamışlar bir türlü.”</p>

  <p>Sahte bir ciddiyetle “Zapt edilemez bir gezegeniz,” dedi Bayan Morris.</p>

  <p>“Drill de öyle dedi! Zapıt bir şey. Aynen öyle dedi.”</p>

  <p>“Bak sen! Drill ne kadar da zeki bir çocukmuş.”</p>

  <p>“Saldırmanın bir yolunu bulamamışlar, anne. Drill diyor ki, iyi savaşmak için insanları şaşırtmanın yeni yollarını bulmak lazımmış. Zafer öyle kazanılırmış. Bir de düşmanlarının arasına sızmalıymışsın.”</p>

  <p>“Beşinci kol gerek yani,” dedi Bayan Morris.</p>

  <p>“Evet. Drill de öyle dedi. Ama Dünya’yı hazırlıksız yakalamanın veya aramıza sızmanın yolunu bulamamışlar.”</p>

  <p>Masayı temizlerken “Şaşırmadım. Biz çok güçlüyüz,” diye güldü Bayan Morris. Mink’se orada oturuyor, masaya bakıyor ve ne anlatacağını düşünüyordu.</p>

  <p>Dramatik bir sesle “Sonra, bir gün,” diye fısıldadı Mink, “akıllarına çocuklar gelmiş!”</p>

  <p><i>“Bak sen!”</i> dedi Bayan Morris.</p>

  <p>“Büyüklerin hep meşgul olduğunu, çalıların altına, bahçelere hiç bakmadıkları akıllarına gelmiş!”</p>

  <p>“Sadece salyangoz ve mantar aramak için bakarız.”</p>

  <p>“Sonra bir de boy-boylarla alakalı bir şey vardı.”</p>

  <p>“Boy-boy?”</p>

  <p>“Boyyut?”</p>

  <p>“Boyut mu?”</p>

  <p>“Hem de dört tane! Dokuz yaşından küçük çocuklar ve hayal gücüyle alakalı bir şeyler daha vardı. Drill’in konuşmasını duymak sahiden çok komik.”</p>

  <p>Bayan Morris yorgundu. “Elbette öyledir. Hadi, Drill’i bekletme. Geç oluyor, banyo vaktinden önce İşgal başlasın istiyorsan acele etmen lazım.”</p>

  <p>“Banyo yapmak zorunda mıyım?” diye homurdandı Mink.</p>

  <p>“Evet. Çocuklar neden sudan nefret eder ki? Hangi devirde yaşarsan yaşa çocuklar kulaklarının arkası ıslansın istemiyor!”</p>

  <p>“Drill banyo yapmak zorunda kalmayacağımı söylüyor,” dedi Mink.</p>

  <p>“Öyle mi diyor?”</p>

  <p>“Tüm çocuklara böyle dedi. Banyo yapmak yok. Saat 10’a kadar oturabileceğimizi ve cumartesi günleri bir değil iki televizyon programı seyredebileceğimizi söyledi.”</p>

  <p>“Bay Drill’in laflarına dikkat etmesi lazım. Annesini arayacağım ve...”</p>

  <p>Mink kapıya yöneldi. “Pete Britz ve Dalejerrick gibi çocuklarla uğraşıyoruz. Büyüyorlar. Bizimle dalga geçiyorlar. Ebeveynlerinden beterler. Drill’e inanmıyorlar bir türlü. Büyüdükleri için çok havalanıyorlar. Halden anlarlar sanıyor insan halbuki. Birkaç yıl önce onlar da küçüktü. En çok onlardan nefret ediyorum. Onları <i>ilk önce</i> öldüreceğiz.”</p>

  <p>“Babanla beni sona mı bırakacaksın?"</p>

  <p>“Drill sizin tehlikeli olduğunuzu söylüyor. Niye, biliyor musun? Çünkü siz Marslılara inanmıyorsunuz. Dünya’yı bizim yönetmemize izin verecekler. Sadece biz değil, yan mahalledeki çocuklarla beraber yöneteceğiz. Belki kraliçe olurum.” Mink kapıyı açtı.</p>

  <p>“Anne?”</p>

  <p>“Evet?”</p>

  <p>“Mankık nedir?”</p>

  <p>“Mantık mı? Tatlım, mantık neyin gerçek, neyinse gerçek olmadığını bilmektir.”</p>

  <p>“Drill bunu da <i>söylemişti</i>,” dedi Mink. “Peki, kolay et-ki-le-ne-bi-lir ne demek?” Bunu söylemesi tam bir dakikasını almıştı.</p>

  <p>“Onun anlamı...” Bayan Morris yere baktı ve bir kahkaha attı. “Tatlım, onun anlamı çocuk olmaktır.”</p>

  <p>“Yemek için teşekkür ederim!” Mink koşarak çıktı, sonra başını kapıdan içeri uzattı. “Anne, senin canım fazla yakmamalarını sağlayacağım, sahiden!”</p>

  <p>“Teşekkür ederim,” dedi Bayan Morris.</p>

  <p><i>Çat</i>! diye kapandı kapı.</p>

  <p>Saat dört olduğunda sesli-vizör çaldı. Bayan Morris cevap verdi.</p>

  <p>“Merhaba, Helen!”</p>

  <p>“Merhaba, Mary. New York’ta işler nasıl?”</p>

  <p>“İyi. Scranton nasıl? Yorgun görünüyorsun.”</p>

  <p>“Sen de. Çocuklar işte, ayak altındalar,” dedi Helen.</p>

  <p>Bayan Morris iç çekti. “Benim Mink de öyle. Süper-İşgal.”</p>

  <p>Helen güldü. “Sizin çocuklar da mı o oyunu oynuyor?”</p>

  <p>“Tanrım, evet. Yarın da geometrik beş taşa ve motorlu seksek oynarlar. Biz de 48 senesinde böyle miydik?”</p>

  <p>“Daha kötüydük. Japonlar ve Naziler oynuyorduk. Bizimkiler beni nasıl çekmiş, bilmiyorum. Erkek çocuğu gibiydim.”</p>

  <p>“Ebeveynler kulaklarını tıkamayı öğreniyor.” Sessizlik.</p>

  <p>“Neyin var, Mary?” diye sordu Helen.</p>

  <p>Bayan Morris’in gözleri yarıya kadar kapanmıştı, dilini yavaşça ve düşünceli bir şekilde alt dudağında kaydırdı. “Ne?” Silkindi. “Ah, yok bir şey. Sadece şunu düşündüm bir an. Kulaklarını tıkamayı. Boş ver. Nerede kalmıştık?”</p>

  <p>“Oğlum Tim çocuğun tekine kafayı taktı. Adı <i>Drill</i> miydi, neydi?”</p>

  <p>“Yeni bir şifre olmalı. Mink de bayılıyor ona.”</p>

  <p>“New York’a kadar ulaştığını bilmiyordum. Ağızdan ağza yayılmıştır herhalde. Hurda topluyor gibiler. Josephine’le konuştum ve onun çocukları da aynı oyuna takmış. Onlar Boston’da oturuyor. Bu oyun tüm ülkeyi kavuruyor.”</p>

  <p>O sırada Mink su içmek için mutfağa daldı. Bayan Morris arkasını döndü. “İşler nasıl?”</p>

  <p>“Neredeyse tamamladık,” dedi Mink.</p>

  <p>“İyi,” dedi Bayan Morris. “<i>O</i> nedir?”</p>

  <p>“Yoyo," dedi Mink. “Bak."</p>

  <p>Yoyoyu saldı. İpin ucuna erişen yoyo gözden kayboldu.</p>

  <p>“Gördün mü?" dedi Mink. “Hop!" Parmağını salladı ve yoyo tekrar belirip ipte yukarı çıktı.</p>

  <p>“Bir daha yap," dedi Bayan Morris.</p>

  <p>“Yapamam. Başlama saati saat beşte görüşürüz." Mink yoyosuyla oynayarak çıktı.</p>

  <p>Helen güldü. “Tim de bu sabah o yoyolardan birini getirdi, ben merak edince bana gösteremeyeceğini söyledi. Sonunda ben çalıştırmayı denedim ama çalışmadı."</p>

  <p><i>“Sen kolay etkilenebilir değilsin,"</i> dedi Bayan Morris.</p>

  <p>“Ne?"</p>

  <p>“Boş ver. Aklıma düşen bir şey. Bir şey mi soracaktın, Helen?"</p>

  <p>“Şu mozaik kek tarifini isteyecektim."</p>

  <p>Saatler geçti. Gün sona eriyordu. Güneş huzur dolu mavi gökyüzünde batıyordu. Yeşil bahçelerde gölgeler uzadı. Gülüşmeler ve eğlence devam etti. Küçük kızlardan biri ağlayarak kaçtı. Bayan Morris ön kapıdan çıktı.</p>

  <p>“Mink, şu ağlayan Peggy Ann miydi?"</p>

  <p>Mink bahçede, gül ağacının yakınında eğilmiş duruyordu. “Evet. Korkak o. Artık onun oynamasına izin vermiyoruz. Oynamak için fazla büyük. Galiba birden büyüdü."</p>

  <p>“Bu yüzden mi ağlıyor? Saçma. Ya bana doğru dürüst bir cevap verirsin, küçük hanım, ya da eve girersin!”</p>

  <p>Mink korkmakla kızmak arasında bir yerde kalmıştı. “Şimdi bırakamam. Vakit neredeyse geldi. Uslu olacağım. Affedersin.”</p>

  <p>“Peggy Ann’e vurdun mu?”</p>

  <p>“Hayır, gerçekten vurmadım. Ona sor. Başka bir şey oldu, korkak işte o.”</p>

  <p>Çocuklar, kaşıklarla yaptıklarına ve kare şeklinde dizdiği çekiç ve borulara sert bakışlara bakan Mink’in etrafında toplanmıştı.</p>

  <p>“Ne oldu?” diye sordu Bayan Morris.</p>

  <p>“Drill sıkıştı. Yarı yolda kaldı. Onu tamamen geçirebilirsek iş kolaylaşacak. Böylece diğerleri de peşinden gelebilecek.”</p>

  <p>“Yardımım dokunur mu?”</p>

  <p>“Hayır, anne, sağ ol. Ben hallederim.”</p>

  <p>“Peki. Yarım saat sonra banyo yapmaya çağıracağım. Seni izlemekten yoruldum.”</p>

  <p>Bayan Morris içeri girdi ve elektrikli masaj sandalyesine oturup yarısı boş bir bardaktan biraz bira içti. Sandalye sırtına masaj yaptı. Çocuklar, çocuklar. Çocuklar ve sevgi ve nefret, yan yana. Çocuklar sizi bazen sever, bazen de nefret eder, hepsi yarım saniyede olup biter. Tuhaf çocuklar, acaba tokatları ve sert, katı emirleri unutur veya affederler mi hiç? Bayan Morris merak etti. Tepenizdeki ve üstünüzdeki nasıl unutur veya affederdiniz ki, şu uzun ve aptal diktatörleri?</p>

  <p>Zaman geçti. Sokağın üzerindeki tuhaf ve bekleyişteki sessizlik derinleşti.</p>

  <p>Saat beş oldu. Evin içinde bir yerlerde, bir saat sakin bir sesle şarkı söyledi: “Saat beş- saat beş. Zaman geçiyor. Saat beş” ve tekrar sessizliğe gömüldü.</p>

  <p>Başlama saati.</p>

  <p>Bayan Morris güldü. Başlama saati.</p>

  <p>Garaja bir araba yaklaştı. Bay Morris. Bayan Morris gülümsedi. Bay Morris arabasından çıktı, kapıyı kilitledi ve çalışmakta olan Mink’e selam verdi. Mink onu umursamadı. Bay Morris güldü ve bir süre çocukları seyretti. Sonra eve girdi. “Merhaba, tatlım.”</p>

  <p>“Hoş geldin, Henry.”</p>

  <p>Sandalyesinde doğrulmuş, çocukları dinliyordu. Çocuklar sessizdi. Fazla sessizdi.</p>

  <p>Henry piposunu boşalttı ve tekrar doldurdu. “Güzel bir gün. İnsan yaşadığına şükrediyor.”</p>

  <p><i>Vızz</i>.</p>

  <p>“O neydi?” diye sordu Henry.</p>

  <p>“Bilmiyorum.” Bayan Morris birden ayağa kalktı, gözleri büyümüştü. Bir şey diyecekti. Vazgeçti. Saçmaydı. Sinirleri hopladı. “Çocukların elinde tehlikeli bir şeyler yok, değil mi?” dedi.</p>

  <p>“Sadece boru ve çekiçler var. Neden sordun?”</p>

  <p>“Elektrikli bir şey yok mu?”</p>

  <p>“Yok yahu, kontrol ettim ben.”</p>

  <p>Bayan Morris mutfağa yürüdü. Vızıldama devam ediyordu. “Her neyse, git de onlara durmalarını söyle. Saat beşi geçti. Onlara...” Biraz düşündü. “işgallerine yarın devam etsinler.” Tedirgin bir sesle güldü.</p>

  <p>Vızıldama arttı.</p>

  <p>“Ne yapıyor bunlar? Gidip bir bakayım bari.”</p>

  <p>Patlama!</p>

  <p>Ev tok bir sesle sallandı. Sokaktaki diğer evlerin bahçelerinden de patlama sesleri geldi.</p>

  <p>Bayan Morris istemsizce çığlık attı. “Üst kata!” diye şuursuzca bağırdı, ne zeka ne de mantık olmadan. Belki göz ucuyla bir şey görmüştü, belki yeni bir koku almış veya yeni bir ses duymuştu. Henry’yi ikna etmek için tartışmaya zaman yoktu. Onun delirdiğini düşünse de olurdu. Evet, delirmek! Çığlık atarak üst kata çıktı. Henry eşinin ne yaptığını görmek için peşinden gitti. “Tavan arasında!” diye bağırdı Bayan Morris. “Orada duruyor!” Bu sadece Henry’yi yukarıya zamanında çıkarmak için kullandığı bir bahaneydi. Tanrım, acele etmeliydiler.</p>

  <p>Dışarıda bir patlama daha oldu. Çocuklar patlamaları sanki havai fişekleri izliyormuş gibi keyif çığlıklarıyla izliyordu.</p>

  <p>“Tavan arasında değil,” diye bağırdı Henry. “Dışarıda!”</p>

  <p>“Hayır, hayır!” Bayan Morris soluk soluğa tavan arasının kapısına ulaştı. “Göstereceğim, burada. Acele et, göstereceğim!”</p>

  <p>Tavan arasına paldır küldür daldılar. Bayan Morris kapıyı çarparak kapadı, kilitledi, anahtarı alıp odanın uzak ve dağınık bir köşesine attı. Artık ne söylediğini bilmeden konuşuyor, içini döküyordu. Gün boyu içinde gizliden gizliye toplanan, şarap gibi mayalanan, bilinçaltındaki şüphe ve korku... Dikkati, mantığı ve aklıyla reddettiği, sansürlediği gün boyunca onu rahatsız eden tüm o küçük ayrıntılar, ipuçları ve duyumları. Şimdi hepsi zihninde patlıyor ve onu zangır zangır titretiyordu.</p>

  <p>“Tamam, tamam,” dedi Bayan Morris, sırtını kapıya vermiş hıçkırıyordu. “Hava kararana kadar burada güvende oluruz. Belki gizlice dışarı çıkıp kaçabiliriz.”</p>

  <p>Henry de bir patlama yaşamıştı, ama nedeni farklıydı. “Delirdin mi? Anahtarı niye attın ki? Lanet olsun, tatlım!”</p>

  <p>“Evet, evet, işine yarayacaksa deliliği kabul ediyorum, ama sen burada benimle kal.”</p>

  <p>“Dışarı nasıl çıkabilirim, bilmiyorum ki!”</p>

  <p>“Sessiz ol. Bizi duyacaklar. Tanrım, bizi yakında bulurlar...”</p>

  <p>Aşağıdan Mink’in sesi geliyordu. Henry durdu. Her yeri saran büyük bir vızıltı ve cızırtı, çığlıklar ve gülüşmeler duyuluyordu. Alt katta sesli-vizör ısrarla, telaşla, şiddetle çalıyordu. <i>Arayan Helen mi?</i> diye düşündü Bayan Morris. <i>Acaba bizi düşündüğüm nedenden mi arıyor?</i></p>

  <p>Eve girenlerin ayak sesleri duyuldu. Ağır ayak sesleri.</p>

  <p>Kızgın bir sesle “Evime giren de kim?” diye sordu Henry. “Aşağıda kim dolanıyor?”</p>

  <p>Ağır ayaklar. Yirmi, otuz, kırk, elli tane. Eve dalan elli kişi. Vızıldama. Çocukların gülüşmeleri. “Bu taraftan!” diye bağırdı Mink, aşağıda.</p>

  <p>“Aşağıda kim var?” diye kükredi Henry. “Kim var!”</p>

  <p>“Şşş. Ah, hayırhayırhayırhayır!” dedi Bayan Morris cılız bir sesle, kocasına sarılarak. “Lütfen, sessiz ol. Belki de giderler.”</p>

  <p>“Anne?” diye seslendi Mink. “Baba?” Bir duraksama. “Neredesiniz?”</p>

  <p>Ağır ayak sesleri, ağır, ağır, ağır, <i>çok ağır</i> ayak sesleri merdivenlerden çıktı. Mink onlara yol gösteriyordu.</p>

  <p>“Anne?” Bir tereddüt. “Baba?” Bir bekleyiş, bir sessizlik.</p>

  <p>Vızıldama. Tavan arasına yaklaşan ayak sesleri. En önde Mink’inki.</p>

  <p>Bay ve Bayan Morris tavan arasındaki sessizlikte beraberce titriyordu. Nedense elektrikli vızıltı, kapının altından birden sızan tuhaf, soğuk ışık, garip koku ve Mink’in sesindeki o alışılmadık heveslilik sonunda Henry Morris’e de işlemişti. Yanında eşiyle karanlıkta titreyerek duruyordu.</p>

  <p>“Anne! Baba!”</p>

  <p>Ayak sesleri. Hafif bir vızıldama sesi. Kapının kilidi eridi. Kapı açıldı. Arkasında uzun, mavi gölgelerle Mink içeri baktı.</p>

  <p>“Cee-e,” dedi Mink.</p>
</body>
</html>
