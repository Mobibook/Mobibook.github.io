<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Roket Adam</b></h1>
  <hr style="width:100%" />

  <p>Elektrikli ateş böcekleri annemin siyah saçlarının üzerinde uçuşup yolunu aydınlatıyordu. Ben sessiz koridordan geçerken yatak odasının eşiğinde durmuş bana bakıyordu. “Onu bu sefer burada tutmam için bana <i>yardım edeceksin,</i> değil mi?” diye sordu.</p>

  <p>“Ederim herhalde,” dedim.</p>

  <p>“Lütfen.” Ateş böcekleri solgun suratına hareketli ışık parçacıkları yayıyordu. “Bu sefer gitmemeli.”</p>

  <p>“Tamam,” dedim bir süre durduktan sonra. “Ama yararı dokunmaz, işe yaramıyor.”</p>

  <p>Gitti. Ateş böcekleri de, elektrikli devreleriyle, başıboş yıldızlar gibi peşinden kanat çırparak onun yolunu aydınlattı. Zayıf bir sesle “Ne olursa olsun denemeliyiz,” dediğini duydum.</p>

  <p>Diğer ateş böcekleri beni odama kadar takip etti. Ağırlığım yataktaki bir devreyi kesince ateş böcekleri kapandı. Gece yarısıydı ve annemle ben karanlığın ayırdığı odalarda, yataklarımızda bekliyorduk. Yatak beni sallamaya ve şarkı söylemeye başladı. Bir anahtara dokundum ve sallantıyla şarkı durdu. Uyumak istemiyordum. Uyumayı hiç istemiyordum.</p>

  <p>Bu gecenin diğer binlerce geceden bir farkı yoktu. Geceleri uyanıp serin havanın ısınmasını ve rüzgardaki ateşi hissettiğimizde veya duvarların bir anlığına parlak bir renkle ışıldadığını gördüğümüzde roketinin evimizin üzerinden geçtiğini anlardık Onun roketi geçerdi ve meşe ağaçları sallanırdı. Ben orada, annemse odasında, gözlerimiz açık, nefes nefese yatardık Odalar arası telsizden sesi gelirdi:</p>

  <p>“Hissettin mi?”</p>

  <p>Ben de cevap verirdim, “Evet, bu oydu.”</p>

  <p><i>Uzay</i> roketlerinin hiç gelmediği küçük kasabamızın üzerinden geçen babamın gemisiydi. Sonraki iki saat boyunca uyanık kalır, düşünürdük “Babam şimdi Springfield’a inmiştir, şimdi iniş pistindedir, şimdi evrakları imzalıyordur, şimdi helikopterdedir, şimdi nehrin üzerindedir, şimdi tepelerin oradadır, şimdi helikopteri Green Village’daki ufak havaalanına indiriyordur...” Annemle ben kendi serin yataklarımızda dinleyip dururduk ve gecenin yarısı geçerdi. “Şimdi Bell Street’i yürüyerek geçiyordur. Her zaman yürür. Hiç taksi tutmaz. Parkın karşısındadır, Oakhurst’ün köşesinden dönüyordur ve şimdi. .. ”</p>

  <p>Başımı yastığımdan kaldırdım. Düzgün, canlı ve hızlı adımlar sokağın başından eve doğru yaklaşıyordu. Şimdi bizim eve doğru dönmüştü, veranda basamaklarından çıkıyordu. Ön kapının geleni tanıyıp açıldığını, alçak sesle eve buyur ettiğini duyduğumuzda annemle ben serin karanlığımızda gülümsüyorduk</p>

  <p>Üç saat sonra odalarının kapısının bakır kolunu nefesimi tutarak, sessizce çevirdim, gezegenler arasındaki boşluk kadar büyük bir karanlıkta dengemi sağlamaya çalışarak ebeveynlerimin yatağının ucundaki ufak, siyah kutuya uzanıp aldım. Alınca sessizce odama koştum, düşünüyordum. Bana söylemez, bilmemi istemez...</p>

  <p>Açtığım kutudan siyah üniforması döküldü. Siyah bir nebula gibiydi, kumaşının bazı yerlerinde, uzaklarda, yıldızlar parıldıyordu. Sıcak ellerimi siyah üniformanın üzerinde kaydırdım. Mars gezegeninin demir kokusunu, Venüs gezegeninin yeşil sarmaşık kokusunu, Merkür gezegeninin sülfür ve ateş kokusunu içime çektim. Süt beyazı ayın ve yıldızların sertliğinin kokusunu alabiliyordum. Üniformayı dokuzuncu sınıfa gittiğim o yıl okulda yaptığım santrifüje koyup cihazı çalıştırdım. Biraz sonra ince bir toz elde etmiştim. Tozu mikroskobun altına soktum. Ebeveynlerim olanlardan habersizken, evimiz uyurken, tüm otomatik pişiriciler, servis ediciler, robot temizlikçiler uyuklarken ben meteor tozu, bir kuyruklu yıldız parçası ve uzaklardaki Jüpiter’den gelmiş balçığın beni gözümü koyduğum tüpün içinden milyarlarca kilometre uzağa akıl almaz hızlarda çeken başka dünyalar gibi parıldayan parçacıklarına bakıyordum.</p>

  <p>Şafak söktüğünde yorgunluk ve yakalanma korkusuyla kutulanmış üniformayı odalarına geri götürdüm.</p>

  <p>Sonra uyudum, ama çok geçmeden aşağıdaki bahçede duran kuru temizleme arabasının kornasıyla uyandım. Siyah üniformanın kutusunu almışlardı. Beklemediğim iyi oldu, diye düşündüm. Çünkü bir saat sonra üniforma temizlenmiş, başına gelenlerin izleri silinmiş olacaktı.</p>

  <p>Küçük cam şişedeki sihirli toz pijamamın cebinde, çarpan kalbimin üzerindeyken tekrar uykuya daldım.</p>

  <p>Merdivenlerden indiğimde babam kahvaltı masasındaydı, kızarmış ekmeğini yiyordu. “İyi uyudun mu, Doug?” diye sordu. Sanki hep buradaydı, üç aydır evden uzakta değilmiş gibiydi.</p>

  <p>“Evet,” dedim.</p>

  <p>“Kızarmış ekmek?”</p>

  <p>Bir tuşa bastı ve kahvaltı masası dört altın sarısı dilim hazırladı.</p>

  <p>Babamın o öğleden sonra bahçeyi bir şey aranan bir hayvan gibi kazıp durduğunu hatırlıyorum. Uzun esmer kolları hızla hareket ediyor, ekiyor, toprağı bastırıyor, kesiyor, buduyor, esmer yüzü hep toprağa eğilmiş, gözleri hep yaptığı işte, hiç gökyüzüne bakmıyor, onunla beraber diz çöküp toprağın tulumlarımızdan geçip diz kapaklarımıza geçtiğini hissetmez, ellerimizi toprağa koymaz ve parlak, çılgın gökyüzüne bakmazsak bana veya anneme bile bakmıyordu. Sonra iki tarafına, anneme ve bana bakar ve bize nazikçe göz kırpar ve eğilmiş, gökyüzüne sırtını vermiş, yere bakarak işine devam ederdi.</p>

  <p>O gece verandada, bizi sallayan, üzerimize rüzgar üfleyen ve şarkı söyleyen salıncakta oturduk. Mevsimlerden yazdı, ayışığı üzerimizdeydi, elimizdeki soğuk bardaklarda ise limonata vardı. Babam stereo-gazeteleri okuyordu. Başınıza taktığınız özel bir şapkanın içindeki mikroskobik sayfalar büyüteçlerle büyütülüyor, gözünüzü üç kez arka arkaya kırparsanız sayfa değişiyordu. Babam sigara içerken kendi çocukluğunu, 1997 yılını anlatıyordu. Bir süre sonra, her zaman yaptığı gibi, “Doug, sen neden dışarı çıkıp kukalı saklambaç oynamıyorsun?” diye sordu.</p>

  <p>Ben bir şey demedim, ama annem “Oynuyor, ama senin evde olmadığın akşamlar,” dedi.</p>

  <p>Babam önce bana, sonra o gün ilk defa gökyüzüne baktı. Babam ne zaman yıldızlara baksa annem onu izlerdi. Eve geldiği ilk gün ve gece gökyüzüne pek bakmazdı. Yüzünü neredeyse toprağa sokarak bahçede çalışmasını düşündüm. Ama ikinci gece yıldızlara biraz daha bakardı. Annem gündüzleri gökyüzünden pek korkmazdı, ama geceleri yıldızları kapatmak isterdi. Bazen zihnindeki bir düğmeye uzandığını, ama bunu hiç bulamadığını görür gibi olurdum. Üçüncü geceyse babam yatma vaktimiz çoktan geldiği halde verandada olurdu. Annemin onu, bazen beni sokaktan çağırdığı gibi çağırdığını, sonra da babamın iç çekerek fotoselli kilidi kapattığını duyardım. Ve sabah olduğunda, annem hâlâ uyuyorken ve babam kahvaltıda kızarmış ekmeğine yağ sürerken aşağıya bakar, küçük siyah kutunun babamın ayaklarının dibinde durduğunu görürdüm.</p>

  <p>“Görüşürüz, Doug,” derdi ve el sıkışırdık</p>

  <p>“Üç ay kadar sonra mı?”</p>

  <p>“Evet.”</p>

  <p>Sonra sokağın aşağısına doğru yürüyerek uzaklaşırdı. Ne helikoptere ne de otobüse binerdi, üniforması koltuk altında taşıdığı ufak çantada saklı, sadece yürürdü. Roket Adam olduğu için havaya girdiğinin düşünülmesini istemezdi.</p>

  <p>Bir saat kadar sonra annem gelir, bir dilim kızarmış ekmekle kahvaltısını yapardı.</p>

  <p>Ama şimdi ilk geceydi, iyi geceydi ve babam yıldızlara pek bakmıyordu.</p>

  <p>“Televizyon karnavalına gidelim,” dedim.</p>

  <p>“Tamam,” dedi babam.</p>

  <p>Annem bana gülümsedi.</p>

  <p>Helikopterle kasabaya gittik. Babam yüzünü ve başını bize çevirip başka hiçbir yere bakmamak için bizi bir sürü sergiye soktu. Ve biz komik olanlara gülüp ciddi olanlara ciddiyetle bakarken düşündüm, babam Satürn’e, Neptün’e ve Plüton’a gidiyor, ama bana hiç hediye getirmiyordu. Babaları uzaya giden diğer çocuklara Callisto’dan kömür parçaları, siyah meteor parçaları veya mavi kum geliyordu. Bense kendi koleksiyonumu diğer çocuklarla takas yaparak kurmak zorundaydım. Odam Mars taşları ve Merkür kumuyla doluydu, babamsa bu konuda hiçbir şey demiyordu.</p>

  <p>Arada bir anneme bir şeyler getirdiğini hatırladım. Bir keresinde bahçemize Mars ayçiçeği dikmişti, ama gideli bir ay olmuşken ayçiçekleri o kadar büyüdü ki annem gidip hepsini kesti.</p>

  <p>Üç boyutlu sergilerden birinin önünde durmuşken, hiç düşünmeden, babama hep sorduğum o soruyu sordum:</p>

  <p>“Uzayda olmak nasıl bir şey?”</p>

  <p>Annem bana korkmuş bir bakış attı. Artık çok geçti.</p>

  <p>Babam yarım dakika kadar durdu ve bir cevap bulmaya çalıştı, sonra omuz silkti.</p>

  <p>“En iyi şeylerle dolu bir hayattaki en iyi şey.” Sonra ne dediğinin farkına vardı. “Aslında pek bir olayı yok. Sıradan bir şey. Senin hoşuna gitmez.” Bana kaygılı gözlerle baktı.</p>

  <p>“Ama hep geri gidiyorsun.”</p>

  <p>“Alışkanlıktan.”</p>

  <p>“Bir dahakine nereye gideceksin?”</p>

  <p>“Daha karar vermedim. Düşüneceğim.”</p>

  <p>Hep düşünürdü. O zamanlar roket pilotlarının sayısı azdı ve babam nereye, ne zaman gideceğini seçebiliyordu. Eve gelişinin üçüncü gecesinde gideceği yıldızları seçtiğini görebilirdiniz.</p>

  <p>“Hadi,” dedi annem, “eve dönelim.”</p>

  <p>Eve döndüğümüzde hâlâ erkendi. Babamdan üniformasını giymesini istedim. Bunu istememeliydim, bunu yapmam annemi hep mutsuz ederdi, ama kendimi tutamamıştım. Hep itiraz etmesine rağmen ısrar ettim. Onu hiç üniformasıyla görmemiştim ve sonunda “Peki, öyle olsun,” dedi.</p>

  <p>Hava tüneliyle üst kata çıkan babamı oturma odasında bekledik Annem bana öz oğlunun bunu ona yapabildiğine inanamıyormuş gibi bakıyordu. Bakışlarımı başka yöne çevirdim. “Üzgünüm,” dedim.</p>

  <p>“Hiç yardımın dokunmuyor, hem de hiç,” dedi.</p>

  <p>Bir dakika sonra hava tünelinden bir fısıltı geldi.</p>

  <p>“İşte geldim,” dedi babam sessizce.</p>

  <p>Üniformasının içindeki babama baktık.</p>

  <p>Üniforma parlak siyahtı, gümüş düğmeleri ve siyah çizmelerinin topuklarına dek inen gümüşi şeritleri vardı. Sanki biri kol, bacak ve gövdeyi küçük solgun yıldızların parladığı karanlık bir nebuladan kesmişti. Üniforma babamın üzerine uzun ve ince bir ele oturan eldiven gibi oturuyor, serin hava ve metal ve uzay gibi kokuyordu. Ateş ve zaman kokuyordu.</p>

  <p>Babam yüzünde rahatsız bir gülümsemeyle öylece odanın ortasında duruyordu.</p>

  <p>“Dön şöyle bir,” dedi annem.</p>

  <p>Bakışları soğuktu.</p>

  <p>Babam gittiğinde annem ondan hiç bahsetmezdi. Havanın durumu ve terleyip terlemediğim ve geceleri uyumadığı hariç hiçbir konuda hiçbir şey demezdi. Bir keresinde gece ışığın fazla parlak olduğunu söylemişti.</p>

  <p>“Ama bu hafta ay yok,” demiştim.</p>

  <p>“Yıldızların ışığı var ya,” demişti.</p>

  <p>Gidip onun için daha koyu yeşil perdeler aldım. Gece yatakta yatarken onun perdeleri hışırtılı bir sesle pencerenin dibine kadar çektiğini duyabiliyordum.</p>

  <p>Bir keresinde çimleri biçmeyi denedim.</p>

  <p>“Hayır.” Annem kapıda duruyordu. “Çim biçme makinesini kaldır.”</p>

  <p>Böylece çimler üç ay boyunca biçilmeden kaldı. Babam eve geldiğinde çimleri biçti.</p>

  <p>Elektrikli kahvaltı hazırlayıcıyı veya mekanik kitap okuyucuyu tamir etmek gibi başka şeyleri de yapınama izin vermiyordu. Her şeyi sanki Noel için saklarmışçasına saklıyordu. Sonra babamın gülümseyerek tamirata giriştiğini ve annemin de mutlu olup ona gülümsediğini görürdüm.</p>

  <p>Hayır, babam gittiğinde annem asla ondan söz etmezdi. Babama gelince, o da milyonlarca kilometre öteden bize ulaşmak için hiçbir şey yapmazdı. Bir keresinde “Sizi ararsam yanınızda olmak isterim. Mutlu olmam,” demişti.</p>

  <p>Babam bana bir keresinde “Annen bazen ben burada değilmişim, görünmezmişim gibi davranıyor,” demişti.</p>

  <p>Annemin böyle yaptığına şahit olmuştum. Onun ötesine, omuzlarının ötesine, çenesine veya ellerine bakardı ama asla gözlerine bakmazdı. Eğer babamın gözlerine bakacak olursa uykuya dalmak üzere olan bir hayvan gibi zarla kapalı olurdu annemin gözleri. Doğru zamanlarda evet der, gülümserdi, ama hep beklenenden yarım saniye sonra yapardı bunları.</p>

  <p>“Onun için burada değilim,” dedi babam.</p>

  <p>Ama başka günler annem babam için, babamsa annem için burada olurdu ve el ele tutuşup evin yakınlarında yürürler veya gezerlerdi. Annemin saçları küçük bir kızın saçları gibi ardında dalgalanırdı. Annem mutfaktaki tüm mekanik cihazları kapatır ve babama inanılmaz kekler, turtalar ve kurabiyeler yapar, onun yüzüne derin derin, gülümseyerek, gerçekten gülümseyerek bakardı. Ama babamın onun için orada olduğu günlerin sonunda annem hep ağlardı. Ve babam elinden bir şey gelmeksizin, sanki cevap odanın bir yerlerindeymiş gibi bakınır kalırdı ve asla bulamazdı.</p>

  <p>Babam üniformasını görebilmemiz için yavaşça döndü.</p>

  <p>“Tekrar dön,” dedi annem.</p>

  <p>Ertesi sabah babam eve elinde biletlerle döndü. Kaliforniya için pembe roket biletleri, Meksika için mavi roket biletleri.</p>

  <p>“Hadi!” dedi. “Kullan-at giysiler alır, kirlenince yakarız. Los Angeles’a öğlen roketiyle gideriz, Santa Barbara’ya saat 14.00 helikopteriyle geçeriz, Ensenada’ya da 21.00 uçağına biner, gece orada kalırız!”</p>

  <p>Kaliforniya’ya gittik ve Pasifik sahilinde bir buçuk günlüğüne bir aşağı, bir yukarı turladık. Gecenin sonunu Malibu kumlarında sosis pişirerek geçirdik Babam sanki dünya hızla bir santrifüjmüş ve her an bizden kopup gidebilirmiş gibi hep dinliyor, şarkı söylüyor veya etrafındaki her şeyi izliyordu.</p>

  <p>Malibu’daki son gün annem otel odasındaydı. Babam kumsalda, sıcak güneşin altında uzun süre yanımda uzandı. “Ah,” dedi, “budur işte.” Gözlerini hafifçe kapamıştı, sırt üstü yatmış güneşi içiyordu. “insan bunu <i>özlüyor</i>,” dedi.</p>

  <p>“Roketteyken,” demek istemişti elbette. Ama asla “roket” demezdi, roketten ve rokette sahip olamayacağınız şeylerden bahsetmezdi. Rokette rüzgarın taşıdığı deniz havası, mavi gökyüzü, sarı güneş veya annemin yemekleri olmazdı. On dört yaşındaki oğlunuzla rokette konuşamazdınız.</p>

  <p>“Anlat bakalım,” dedi sonunda.</p>

  <p>Ve her zaman konuştuğumuz gibi kesintisiz üç saat konuşacağımızı anlamıştım. Tembel güneşin altında tüm öğleden sonra notlarım, ne kadar yükseğe sıçrayabildiğim, ne kadar hızlı yüzebildiğimden lafladık durduk.</p>

  <p>Babam her konuştuğumda gülümsedi ve beni takdir etmek için göğsüme hafifçe vurdu. Konuştuk. Roketlerden ve uzaydan değil, bir seferinde antika bir araba sürdüğümüz, yeşil ve sıcak Meksika yağmur ormanlarında öğlen vakti kelebek yakaladığımız, yüzlerce kelebeğin radyatörümüze çekilip orada güzel ve hüzünlü mavi kırmızı kanatlarını çırparak, kasılarak öldüğünü gördüğümüz Meksika’dan bahsettik. Konuşmak istediğim şeyler yerine böylesine şeylerden konuştuk. Ve beni dinledi. Sanki kendini duyabildiği tüm seslerle doldurmaya çalışırcasına dinledi. Rüzgarı, okyanusu ve benim sesimi daima kendinden geçmiş bir dikkatle, adeta fiziksel bedenleri dışarıda tutup sadece sesleri alan bir yoğunlaşmayla dinledi. Dinlemek için gözlerini kapattı. Onu uzaktan kumanda cihazını kullanmak yerine eliyle idare ettiği çim biçme makinesini dinlerken ve makineden yeşil bir pınardan fışkırırcasına yükselen yeni kesilmiş çimlerin kokusunu içine çekerken görürdüm.</p>

  <p>“Doug,” dedi saat beş gibi eşyalarımızı toparlayıp, dalgaların yaklaştığı sahilden dönerken. “Bana bir söz vermeni istiyorum.”</p>

  <p>“Ne sözü?”</p>

  <p>“Sakın Roket Adam olma.”</p>

  <p>Durdum.</p>

  <p>“Ciddiyim,” dedi. “Çünkü oradayken burada olmak ve buradayken orada olmak istiyorsun. Buna sakın başlama. Seni ele geçirmesine izin verme.”</p>

  <p>“Ama...”</p>

  <p>“Nasıl bir şey olduğunu bilmiyorsun. Oraya her çıktığımda ‘Eğer Dünya’ya dönebilirsem orada kalacağım, bir daha hiç ayrılmayacağım’ diye düşünüyorum. Ama hep ayrılıyorum ve galiba hep ayrılacağım.”</p>

  <p>“Uzun zamandır Roket Adam olmayı düşünüyordum,” dedim.</p>

  <p>Beni duymadı. “Burada kalmayı <i>deniyorum</i>. Geçen cumartesi eve geldiğimde burada <i>kalmak</i> için çok çaba göstermeye başladım.”</p>

  <p>Onu bahçede ter içindeyken, gezerken, bir şeyler yaparken ve dinlerken hatırladım. Ve anladım ki bunları kendini sadece denizin ve şehirlerin ve toprağın ve ailesinin tek gerçek ve güzel şeyler olduğuna ikna etmek için yapmıştı.</p>

  <p>Ama bu gece nerede olacağını biliyordum. Verandada oturacak ve Orion’daki mücevherlere bakacaktı.</p>

  <p>“Bana söz ver, benim gibi olmayacaksın,” dedi.</p>

  <p>Biraz tereddüt ettim. “Peki,” dedim.</p>

  <p>Elimi sıktı. “Aferin,” dedi.</p>

  <p>O akşamki yemek çok güzeldi. Annem avuç avuç tarçınla, hamurla koşuşturup durmuş, tencereler, tavalar tıngırdamıştı. Şimdi de masada yaban mersini sosuyla, bezelye ve balkabaklı turtayla kocaman bir hindinin dumanı tütüyordu.</p>

  <p>“Ağustosun ortasında mı?” dedi babam, şaşkındı.</p>

  <p>“Şükran gününde burada olmayacaksın.”</p>

  <p>“Olmayacağım.”</p>

  <p>Babam hindiyi kokladı. Her kâsenin kapağını açıp lezzetin buharla güneşte yanmış yüzüne oturmasına izin verdi. Her seferinde “Ah” diyordu. Odaya ve ellerine baktı. Duvardaki resimlere, sandalyelere, masaya, bana ve anneme baktı. Boğazını temizledi. Karara vardığını anlamıştım. “Lilly?”</p>

  <p>“Evet?” Mükemmel, gümüş bir tuzak gibi kurduğu masanın öte ucundan baktı. Kocası eski çağlarda katran çukuruna düşüp debelenen hayvanlar gibi et suyu çukuruna düşecek ve lades kemiklerinden bir kafeste sonsuza kadar güvende yaşayacaktı. Gözleri parlıyordu.</p>

  <p>“Lilly,” dedi babam.</p>

  <p>Devam et, diye düşündüm sabırsızlıkla. Çabucak söyle. Bu sefer temelli evde kalacağını söyle, asla gitmeyeceğini söyle, söyle işte!</p>

  <p>Tam o sırada yakından geçen bir helikopter odayı sarstı ve camları kristal bir sesle salladı. Babam pencereden dışarı baktı.</p>

  <p>Akşamın mavi yıldızları oradaydı ve kızıl gezegen Mars doğudan yükseliyordu.</p>

  <p>Babam tam bir dakika boyunca Mars’a baktı. Sonra elini körlemesine bana uzattı. “Biraz bezelye alabilir miyim?” dedi.</p>

  <p>“Affedersiniz,” dedi annem. “Biraz ekmek getireceğim.”</p>

  <p>Hızla mutfağa gitti.</p>

  <p>“Ama masada ekmek var,” dedim.</p>

  <p>Babam yemeğine başlarken bana bakmadı.</p>

  <p>O gece uyuyamadım. Saat bir gibi alt kata indim. Ayışığı tüm evlerin çatılarında buz gibi duruyor ve çiy çimlerimizin üstündeki kar tarlasında parlıyordu. Kapı eşiğinde pijamalarımla durdum, ılık gece rüzgarını hissettim ve anladım ki babam mekanik salıncakta oturuyor, yavaşça sallanıyordu. Arkasına yaslanmıştı. Gökyüzünde kayıp giden yıldızları seyrettiğini görebiliyordum. Gözleri gri birer kristal gibiydi, sanki her birinde bir ay vardı.</p>

  <p>Gidip yanına oturdum.</p>

  <p>Bir süre sallandık</p>

  <p>Sonunda “Uzayda ölmenin kaç yolu vardır?” dedim.</p>

  <p>“Milyon tane.”</p>

  <p>“Birkaçını söyle.”</p>

  <p>“Meteor çarpar. Roketin hava sızdırır. Veya kuyruklu yıldızlar adamı alır götürür. Çarpışma. Boğulma. Patlama. Merkezkaç kuvveti. Aşırı ivme. Yetersiz ivme. Sıcak, soğuk, güneş, ay, yıldızlar, gezegenler, asteroitler, küçük gezegenler, radyasyon...”</p>

  <p>“Seni gömerler mi?”</p>

  <p>“Bulamazlar ki.”</p>

  <p>“Nereye gidersin?”</p>

  <p>“Milyar kilometre uzağa. Gezici mezarlık derler buna. Sonsuza kadar uzayda ilerleyen bir meteor olursun.”</p>

  <p>Hiçbir şey demedim.</p>

  <p>“Bir şey daha var,” dedi sonra. “Çabuktur. Ölüm yani. Hemen olup biter. Can çekişmezsin. Çoğu zaman anlamazsın bile. Ölürsün ve bitip gider.”</p>

  <p>Yataklarımıza gittik.</p>

  <p>Sabah olmuştu.</p>

  <p>Eşikte duruyordum. Babam altın kafesinde şakıyan sarı kanaryayı dinliyordu.</p>

  <p>“Kararımı verdim,” dedi. “Eve döndüğümde kalacağım artık.”</p>

  <p>“Baba!” dedim.</p>

  <p>“Kalktığında annene söyle,” dedi.</p>

  <p>“Gerçekten kararını vermişsin!”</p>

  <p>Beni ciddi bir şekilde onayladı. “Üç ay sonra görüşürüz.”</p>

  <p>Gizli kutusundaki üniformasın taşıyarak, ıslık çalarak ve uzun, yeşil ağaçlara bakarak, yanından geçtiği tespih ağacının meyvelerini toplayıp bunları yürürken önüne atarak sabahın parlak gölgelerine doğru yürüyüp gözden kayboldu.</p>

  <p>Babam gideli birkaç saat olduktan sonra anneme birkaç şey sordum. “Babam bazen onu duymuyor veya görmüyormuş gibi davrandığını söyledi.” Sonra bana her şeyi sessizce açıkladı.</p>

  <p>“On yıl önce uzaya gittiğinde, tamam dedim, ‘Öldü’. Ya da ölmüş kadar oldu. Onu hep ölü olarak düşündüm. Yılda üç-dört kez geri geldiğinde gelen o değildi, gelen sadece onun güzel bir hatırası veya bir rüyaydı. Eğer bir anı yarım kalır veya bir rüya biterse o kadar da can yakmaz. Yani çoğu zaman onu ölü kabul ettim.”</p>

  <p>“Ama başka zamanlar...”</p>

  <p>“Başka zamanlar kendimi tutamıyorum. Ona turta yapıyorum, onu canlı kabul edip davranıyorum, ama sonra canım yanıyor. Onun on yıldır burada olmadığını ve onu bir daha asla göremeyeceğimi düşünmek daha iyi. Canımı o kadar yakmıyor.”</p>

  <p>“Bir dahaki sefere evde kalacağını söylemedi mi?”</p>

  <p>Annem yavaşça başını salladı. “Hayır, o öldü. Eminim bundan.”</p>

  <p>“Tekrar canlanıp gelir o zaman,” dedim.</p>

  <p>“On yıl önce ‘Ya Venüs’te ölürse?’ diye düşünmüştüm,” dedi annem. “Bir daha asla Venüs’ü göremezdik Ya Mars’ta ölürse? Gökte kıpkırmızı duran Mars’a içeri girip kapıyı üzerimize kilitlemeyi istemeden bakamazdık. Ya Jüpiter, Satürn veya Neptün’de ölürse? Gezegenlerin gökyüzünde yükseldiği o gecelerde yıldızları görmek bile istemeyiz.”</p>

  <p>“Haklısın,” dedim.</p>

  <p>Mesaj ertesi gün ulaştı.</p>

  <p>Ulak mesajı bana verdi ve verandada oturup okudum. Annem arkamda, sinekliğin gerisinde durmuş, mesajı katlayıp cebime koymamı seyretmişti.</p>

  <p>“Anne,” dedim.</p>

  <p>“Bana zaten bilmediğim bir şey söyleme,” dedi.</p>

  <p>Ağlamadı.</p>

  <p>Sonunda onu öldüren ne Mars ne Venüs ne Jüpiter ne de Satürn oldu. Jüpiter, Satürn veya Mars geceleri gökyüzünde her parladığında onu düşünmek zorunda kalmadık.</p>

  <p>Durum farklıydı.</p>

  <p>Gemisi güneşe düşmüştü.</p>

  <p>Ve güneş kocaman, ateşli ve acımasızdı, daima gökyüzündeydi ve ondan kaçamazdınız.</p>

  <p>Babam öldükten sonra annem uzun zaman boyunca gündüzleri uyudu ve dışarı çıkmadı. Kahvaltıyı gece yarısında, öğlen yemeğini sabahın üçünde, akşam yemeğiniyse sabah saat altının soğuk karanlığında yiyorduk. Gece boyu süren gösterilere gidip gün doğarken uykuya dalıyorduk.</p>

  <p>Ve uzun bir zaman boyunca, yürüyüşe sadece yağmurun yağdığı ve güneşin olmadığı günlerde çıktık.</p>
</body>
</html>
