<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Roket</b></h1>
  <hr style="width:100%" />

  <p>Fiorello Bodoni birçok gece roketlerin karanlık gökyüzündeki iç çekişlerini duymak için uyanırdı. Nazik eşinin rüyalar gördüğünden emin yatağından kalkar, parmak uçlarında gece havasına çıkardı. Bir anlığına nehir kenarındaki küçük evdeki bozulmuş yemek kokularından uzakta olurdu. Sessiz bir anlığına kalbinin roketlerin peşinde uzaya yükselmesine izin verirdi.</p>

  <p>Şimdi, bu gece, karanlıkta yarı çıplak duruyor ve havada vızıldayan ateş fıskiyelerini seyrediyordu. Roketler çılgın rotalarını izliyor, Mars’a, Satürn’e ve Venüs’e gidiyordu!</p>

  <p>“Bodoni’ye bak sen.”</p>

  <p>Bodoni irkildi.</p>

  <p>Sessiz nehrin kıyısındaki bir süt sandığının üzerinde oturan ihtiyar adam da gece yarısı sessizliğinde roketleri izliyordu.</p>

  <p>“Sen miydin, Bramante?”</p>

  <p>“Her gece buraya geliyor musun, Bodoni?”</p>

  <p>“Şöyle bir hava almaya geliyorum.”</p>

  <p>“Öyle mi? Ben roketleri izlemeyi tercih ediyorum,” dedi ihtiyar Bramante. “Seferlere başladıklarında ben daha çocuktum. Seksen yıl geçti, birine binemedim.”</p>

  <p>“Bir gün birine bineceğim,” dedi Bodoni. “Aptal!” diye bağırdı Bramante. “Nereye biniyorsun, zengin adam işi bu.” Ağarmış başını salladı, eskileri hatırlıyordu. “Ben gençken yanan harflerle yazmışlardı: GELECEĞİN DÜNYASI! Bilim, Konfor ve Herkes için Yeni Şeyler! Hah! Seksen sene. Gelecek, Şimdi Oluyor! Rokete binebiliyor muyuz? Hayır! Atalarımız gibi kulübelerde yaşıyoruz.”</p>

  <p>“Belki de oğullarım...” dedi Bodoni.</p>

  <p>“Hayır, onlar da binemeyecek!” diye bağırdı ihtiyar adam. “Hayaller de, roketler de zenginler için.”</p>

  <p>Bodoni tereddüt etti. “İhtiyar, ben üç bin dolar biriktirdim. Bunu yapmak altı yılımı aldı. iş için, alet edevat alayım diye. Ama bir aydır her gece uyanıyorum. Roketleri duyuyorum. Galiba. Ve bu gece kararımı verdim. İçimizden biri Mars’a gidecek!” Gözleri karanlıkta parlıyordu.</p>

  <p>“Aptal olma!” diye çıkıştı Bramante. “Nasıl seçeceksin? Kim gidecek? Sen gidersen uzayda Tanrı’ya birazcık daha yakın oldun diye eşin senden nefret eder. O harika yolculuğunu yıllar boyunca anlatacaksın da o hiç gücenmeyecek mi sanıyorsun?”</p>

  <p>“Hayır, hayır.”</p>

  <p>“Evet! Ya çocukların? Onlar burada kalırken Mars’a giden babalarının hatırasıyla dolmayacak mı hayatları? Oğullarını öyle bir duruma düşüreceksin ki. Hayatları boyunca akılları roketlerde kalacak. Uykusuz kalacaklar. Sen şimdi nasıl hastaysa onlar da bu sevdayla hasta olacaklar. Eğer gidemezlerse ölmek isteyecekler. Seni uyarıyorum, önlerine böyle bir hedef koyma. Bırak fakirlikle yetinsinler. Onların gözlerini kendi ellerine ve senin hurdalığına çevir, yıldızlara değil.”</p>

  <p>“Ama...”</p>

  <p>“Diyelim eşini yolladın. Uzayı onun gördüğünü ama senin göremediğini bilmek seni nasıl hissettirecek? Tanrı’ya yaklaştı diye başına azize kesilir, sen de onu nehre atmayı düşünmeye başlarsın. Hayır, Bodoni. Git kendine yeni bir iş makinesi al, zaten ihtiyacın var. Vur kepçeyi hayallerine, parçala gitsin onları.”</p>

  <p>Gökyüzünde, artlarında alevler bırakarak giden roketlerin yansımasının boğulduğu nehre bakan ihtiyar adam dinginleşti.</p>

  <p>“İyi geceler,” dedi Bodoni.</p>

  <p>“İyi uykular,” dedi ihtiyar.</p>

  <p>Ekmek dilimi kızartma makinesinden fırladığında Bodoni neredeyse çığlık atacaktı. Geceyi uykusuz geçirmişti. Neşeli çocuklarının arasında, iri kıyım eşinin yanında, Bodoni iki büklüm, dalgın: dalgın bakıyordu. Bramante haklıydı. Parayı işine yatırmalıydı. Diğerleri hayal kırıklığıyla erirken İçlerinden sadece biri rokete binsin diye para biriktirmenin ne anlamı vardı?</p>

  <p>“Fiorello, kızarmış ekmeğini ye,” dedi eşi Maria.</p>

  <p>“Canım istemiyor,” dedi Bodoni.</p>

  <p>Çocuklar içeri daldı; oyuncak bir roket için kavga eden üç erkek ve Mars, Venüs ve Neptünlülerin şeklindeki yeşil renkli, üç adet sarı gözlü ve on iki parmaklı bebekler taşıyan iki kız.</p>

  <p>“Venüs roketini gördüm!” diye bağırdı Paolo.</p>

  <p>“Şşşuuuu diye kalktı!” dedi Antonello.</p>

  <p>“Çocuklar!” diye bağırdı Bodoni, elleri kulaklarında.</p>

  <p>Çocuklar ona baktı. Babaları pek bağırmazdı.</p>

  <p>Bodoni ayağa kalktı. “Hepiniz beni dinleyin,” dedi. “içimizden birini Mars roketine bindirebilecek kadar param var.”</p>

  <p>Herkes bağırdı.</p>

  <p>“Anladınız mı?” diye sordu. “Sadece <i>birimiz</i> gidebilecek? Ama kim?”</p>

  <p>“Ben, ben, ben!” diye bağrıştı çocuklar.</p>

  <p>“Sen,” dedi Maria.</p>

  <p>“Sen,” dedi Bodoni, ona.</p>

  <p>Hepsi sustu.</p>

  <p>Çocuklar tekrar düşündü. “Lorenzo gitsin, en büyüğümüz o.”</p>

  <p>“Miriamme gitsin, kız o!”</p>

  <p>“Neler göreceğini düşün,” dedi Maria, kocasına. Ama gözlerinde bir tuhaflık vardı. Sesi titriyordu. “Meteorlar, balıklar gibi. Evren. Ay. Döndüğü zaman gördüklerini iyi anlatabilecek biri gitmeli. Senin ağzın laf yapar.”</p>

  <p>“Saçmalık. Sen de öylesindir,” diye itiraz etti Bodoni.</p>

  <p>Herkes titredi.</p>

  <p>“İşte,” dedi Bodoni, mutsuz bir sesle. Süpürgeden birkaç çöp kopardı. “Kısa çöpü çeken kazanır.” Sıktığı yumruğunu uzattı. “Seçin.”</p>

  <p>Sırayla ve ciddiyetle seçtiler.</p>

  <p>“Uzun.”</p>

  <p>“Uzun.”</p>

  <p>Biri daha.</p>

  <p>“Uzun.”</p>

  <p>Çocuklar sırasını savmıştı. Oda sessizdi.</p>

  <p>Geriye iki tane kalmıştı. Bodoni kalbinin ağrıdığını hissediyordu.</p>

  <p>“Şimdi,” diye fısıldadı. “Maria.”</p>

  <p>Maria çekti.</p>

  <p>“Kısa,” dedi.</p>

  <p>“Ah,” diye iç çekti Lorenzo, yarı mutlu, yarı üzgün. “Annemiz Mars’a gidiyor.”</p>

  <p>Bodoni gülümsemeye çalıştı. “Tebrik ederim. Biletini bugün alacağım.”</p>

  <p>“Fiorello, bekle...”</p>

  <p>“Haftaya yola çıkarsın,” diye mırıldandı Bodoni.</p>

  <p>Maria çocuklarının düz, büyük burunlarının altındaki gülümsemeyle beraber üzgün bakışlarını üzerinde hissetti. Yavaşça çöpü kocasına uzattı. “Ben Mars’a gidemem.”</p>

  <p>“Neden gidemezmişsin?”</p>

  <p>“Hamileyim.”</p>

  <p>“Ne!”</p>

  <p>Kocasına bakamıyordu. “Durum böyleyken seyahat etmem iyi olmaz.”</p>

  <p>Bodoni, Maria’yı dirseğinden tuttu. “Doğru mu bu?”</p>

  <p>“Tekrar çekin. Baştan başlayın.”</p>

  <p>“Bana neden daha önce söylemedin?” diye sordu kuşkucu bir sesle.</p>

  <p>“Unuttum.”</p>

  <p>“Maria, Maria,” diye fısıldadı Bodoni. Eşinin yüzünü okşadı. Çocuklarına döndü. “Tekrar çekin.”</p>

  <p>Paolo hemen kısa çöpü çekti.</p>

  <p>“Mars’a gidiyorum!” Çılgınca dans etti. “Teşekkür ederim, baba!”</p>

  <p>Diğer çocuklar etrafından uzaklaştı. “Ne güzel, Paolo.”</p>

  <p>Paolo ebeveynlerini ve kardeşlerini incelemek için gülümsemeyi kesti. “<i>Gidebilirim</i>, değil mi?” diye sordu kuşkuyla.</p>

  <p>“Evet.”</p>

  <p>“Ve geri döndüğümde beni yine <i>seveceksiniz</i>, değil mi?”</p>

  <p>“Elbette.”</p>

  <p>Paolo titreyen elindeki değerli çöpü inceledi ve başını salladı. Çöpü attı. “Unutmuşum. Okul başlıyor. Ben gidemem. Tekrar çekin.”</p>

  <p>Ama kimse çekmedi. Üzerlerine tam bir hüzün çökmüştü.</p>

  <p>“Hiçbirimiz gitmeyecek,” dedi Lorenzo.</p>

  <p>“En iyisi böyle,” dedi Maria.</p>

  <p>“Bramante haklıydı,” dedi Bodoni.</p>

  <p>Fiorello Bodoni midesine oturan kahvaltısıyla hurdalığında çalışmaya başladı. Metali parçalıyor, eritiyor, kalıplara döküp kullanılabilecek külçeler haline getiriyordu. Kullandığı aletler dökülüyordu, alanındaki rekabet onu yirmi yıldır fakirliğin sınırında tutmuştu. Çok kötü bir sabahtı.</p>

  <p>Öğleden sonra bir adam hurdalığa girdi ve çalışan Bodoni’ye seslendi. “Hey, Bodoni, sana metal buldum!”</p>

  <p>“Nasıl bir metal, Bay Mathews?” diye sordu Bodoni ilgisizce.</p>

  <p>“Bir roket. Ne oldu? İstemiyor musun?”</p>

  <p>“Evet, evet!” Adamı kolundan tutup durdurdu, şaşkına dönmüştü.”</p>

  <p>“Elbette,” dedi Mathews, “sadece bir model. Bilirsin. Roket tasarlarken önce alüminyumdan bire bir modelini yaparlar. Eritirsen biraz kar edebilirsin. Sana iki bin dolara bırakırım...”</p>

  <p>Bodoni adamın elini bıraktı. “Param yok.”</p>

  <p>“Üzgünüm. Sana yardım edebileceğimi düşünmüştüm. Son konuştuğumuzda herkesin ihalelerde seni geride bıraktığını söylemiştin. Bunu çaktırmadan sana bırakabileceğimi düşünmüştüm. O zaman...”</p>

  <p>“Bana yeni ekipman lazım. Paramı onun için biriktirdim.”</p>

  <p>“Anlıyorum.”</p>

  <p>“Roketini alsam bile eritemem. Alüminyum fırınım geçen hafta bozuldu ..."</p>

  <p>“Tabii.”</p>

  <p>“Roketi senden alsam da kullanamam.”</p>

  <p>“Biliyorum.”</p>

  <p>Bodoni gözlerini kırptı ve sonra kapadı. Gözlerini tekrar açtı ve Bay Mathews’a baktı. “Ama ben aptalın tekiyim. Parayı bankadan alıp sana veririm.”</p>

  <p>“Ama roketi eritemezsen... ”</p>

  <p>“Roketi gönder,” dedi Bodoni.</p>

  <p>“Peki, sen öyle diyorsan. Bu gece mi?”</p>

  <p>“Bu gece,” dedi Bodoni, “iyi olur. Evet, bu gece roketim olsun istiyorum.”</p>

  <p>Ay çıkmıştı. Roket hurdalıkta duruyordu; beyaz ve büyük. Rokette ayın beyazlığı ve yıldızların maviliği vardı. Bodoni rokete baktı ve onun her şeyini sevdi. Onu okşamak, ona yaslanıp yanağını bastırarak yüreğinin tüm gizli arzularını anlatmak istiyordu.</p>

  <p>Rokete baktı. “Benimsin,” dedi. “Hareket etmesen de, alev çıkarmasan da benimsin. Orada elli sene durup paslansan da benimsin.”</p>

  <p>Roket zaman ve mesafe kokuyordu. Bir saatin içine girmek gibiydi. İnce İsviçre işçiliğiyle imal edilmiş gibiydi. İnsan bu roketi yeleğinin saat cebine koyabilirdi. “Bu gece burada uyuyabilirim bile,” diye fısıldadı Bodoni heyecanla.</p>

  <p>Pilot koltuğuna oturdu.</p>

  <p>Bir kola dokundu.</p>

  <p>Gözlerini kapadı, kapalı ağzıyla mırıldanmaya başladı.</p>

  <p>Mırıldanma giderek daha sesli, daha yüksek sesli, daha çılgınca, tuhafça, neşeli bir hal aldı, içinde titriyor, onu ileri eğiyor, geri çekiyordu. Rokette kükreyen sessizlik ve bir çeşit metal tınısı varken elleri kontrollerin üzerinde oynuyor, kapalı gözleri titriyor ve ses bir ateş, bir güç, bir kaldırış ve onu ikiye bölebilecek bir itiş gücüne dönüşene kadar arttı. Soluğu kesilmişti. Tekrar tekrar mırıldandı ve durmadı, çünkü bu durdurulamazdı, sadece devam edebilirdi, gözleri daha sıkı kapanmış, kalbi deli gibi atıyordu. “Kalkış gerçekleşti!” diye bağırdı. <i>Sarsılma</i>! <i>Gürleme</i>! “Ay!” diye bağırdı, gözlerini sıkıca kapamıştı. “Meteorlar!” <i>Volkanik ışıktaki sessiz heyecan</i>. “Mars. Tanrım, Mars! Mars!”</p>

  <p>Bitkin ve soluk soluğa arkasına yaslandı. Titreyen elleri kontrolleri bıraktı ve başını hızlıca arkaya yatırdı. Yavaşça nefes alıp vererek uzun süre orada oturdu, kalp atışları yavaşlıyordu.</p>

  <p>Gözlerini yavaş yavaş açtı.</p>

  <p>Hurdalık hala oradaydı.</p>

  <p>Hareketsiz durdu. Bir dakikalığına yığılmış metal parçalarına baktı, gözlerini üstlerinden çekmedi. Sonra ayağa fırladı ve kolları tekmeledi. “Kalkışa geçsene be!”</p>

  <p>Roket sessizdi.</p>

  <p>“Ben sana gösteririm,” diye bağırdı.</p>

  <p>Gece havasında tökezleyerek gitti ve iş makinesini çalıştırıp rokete doğru yöneldi. Yıkı güllesini ayışığının aydınlattığı gökyüzüne kaldırdı. Ağırlığı bırakmak, bu yalan hayali ezmek ve parçalamak için titreyen elini hazırladı. Ama eli hareket etmedi, onun komutlarına uymadı. “Sen görürsün!” diye bağırdı.</p>

  <p>Ama elleri hareketsiz kaldı.</p>

  <p>Gümüşi roket ayışığında duruyordu. Roketin arkasında bir sokak ötedeki evinin sarı ışıkları vardı, sıcak sıcak yanıyorlardı. Evlerindeki radyodan belli belirsiz bir müzik sesi geliyordu. Yarım saat orada oturup roketi ve evinin ışıklarını düşündü, gözleri kısıldı ve kocaman açıldı. İş makinesinden indi, yürümeye başladı. Yürürken de gülmeye başladı ve evinin arka kapısından içeri girdiğinde derin bir nefes alıp seslendi; “Maria, Maria, toparlan. Mars’a gidiyoruz!"</p>

  <p>“Oo!"</p>

  <p>“Aa!"</p>

  <p>“<i>İnanamıyorum</i>!'</p>

  <p>“İnanırsın, inanırsın."</p>

  <p>Çocuklar rüzgarlı hurdalıkta, parıldayan rokete bir yaklaşıp bir uzaklaşıyordu, daha ona dokunmamışlardı. Ağlamaya başladılar.</p>

  <p>Maria eşine baktı. “Ne yaptın?" dedi. “Paramızı buna mı harcadın? Asla uçamaz bu."</p>

  <p>“Uçacak," dedi Bodoni, rokete bakarak.</p>

  <p>“Roketler milyonlar tutar. Sende kaç milyon var?"</p>

  <p>“Uçacak," diye tekrarladı Bodoni, kararlı bir sesle. “Şimdi hepiniz eve gidin. Yapmam gereken telefon görüşmeleri ve işler var. Yarın gidiyoruz. Sakın kimseye bir şey demeyin. Bu bir sır."</p>

  <p>Çocuklar tökezleyerek roketten uzaklaştı. Bodoni çocuklarının uzaktaki, evin penceresindeki küçük, heyecanlı yüzlerini görebiliyordu.</p>

  <p>Maria yerinden kıpırdamadı. “Bizi mahvettin," dedi. “Paramızı bu ‘şeye’ yatırdın. Yeni ekipman alman gerekirdi."</p>

  <p>“Göreceksin," dedi Bodoni.</p>

  <p>Maria tek kelime etmeden arkasını döndü.</p>

  <p>“Tanrı yardımcım olsun,” diye fısıldadı Bodoni ve çalışmaya başladı.</p>

  <p>Gece boyunca kamyonlar gelip paketler bıraktı ve Bodoni gülümseyerek banka hesabını boşalttı. Rokete aletleriyle saldırdı, ekledi, söktü, üzerine alevleri büyüler ve gizli küfürler yağdırdı. Roketin boş makine dairesine kaza yapmış otomobillerden çıkan dokuz motor yerleştirdi. Sonra makine dairesini, kimse gizli işini göremesin diye, kaynak yaparak kapadı.</p>

  <p>Şafakta mutfağa girdi. “Maria,” dedi, “kahvaltı edeceğim.”</p>

  <p>Maria onunla konuşmuyordu.</p>

  <p>Güneş doğduğunda çocuklarına seslendi. “Hazırız! Hadi!” Ev sessizdi.</p>

  <p>“Çocukları dolaba kilitledim,” dedi Maria.</p>

  <p>“Ne demek istiyorsun?” diye sordu Bodoni.</p>

  <p>“O rokette öleceksiniz,” dedi Maria. “O paraya nasıl bir roket alabilirsin ki? Dandik bir tane ancak!”</p>

  <p>“Maria, beni dinle.”</p>

  <p>“Havaya uçacak. Sen de pilot değilsin zaten.”</p>

  <p>“Neyse ne, roketi uçurabilirim. Tamir ettim.”</p>

  <p>“Delirdin sen,” dedi Maria.</p>

  <p>“Dolabın anahtarı nerede?”</p>

  <p>“Burada.”</p>

  <p>Bodoni elini uzattı. “Anahtarı bana ver.”</p>

  <p>Maria anahtarı verdi. “Onları öldüreceksin.”</p>

  <p>“Hayır, hayır.”</p>

  <p>“Evet, öldüreceksin. Hissediyorum.”</p>

  <p>Bodoni, Maria’nın karşısında durdu. “Sen gelmeyecek misin?”</p>

  <p>“Ben burada kalacağım,” dedi Maria. “Anlayacaksın; birazdan göreceksin,” dedi ve gülümsedi. Bodoni. Dolabı açtı. “Gelin, çocuklar. Babanızı takip edin.”</p>

  <p>“Hoşça kal, anne!”</p>

  <p>Maria mutfak penceresinden onlara sessizce ve gözlerini dikerek baktı.</p>

  <p>Roketin kapısına geldiklerinde Bodoni, “Çocuklar, bir haftalığına gidiyoruz. Sizin okula benim de işe dönmem gerekiyor.” Sırayla ellerini tuttu. “Dinleyin. Bu roket çok eski ve sadece tek bir yolculuk daha yapabilir. Bir daha uçamayacak. Hayatınızdaki tek yolculuk bu olacak. Gözlerinizi dört açın.”</p>

  <p>“Evet, baba.”</p>

  <p>“Dinleyin, kulaklarınızı açık tutun. Roketin kokularını koklayın. Hissedin. <i>Hatırlayın</i>. Hatırlayın ki döndüğünüzde ömrünüz boyunca gördüklerinizden bahsedebilin.”</p>

  <p>“Evet, baba.”</p>

  <p>Roket durmuş bir saat kadar sessizdi. Arkalarından kapattıkları kapı tısladı. Bodoni çocuklarım küçük mumyalar gibi kauçuk hamaklara bağladı. “Hazır mısınız?” diye seslendi.</p>

  <p>“Hazırız!” diye cevap verdi hepsi.</p>

  <p>“Kalkışa geçiyoruz!” Anahtarlardan on tanesini indirdi. Roket gürledi ve sıçradı. Çocuklar hamaklarında dans ediyor, çığlık atıyorlardı.</p>

  <p>“Ay göründü!”</p>

  <p>Ay yanlarından bir rüya gibi geçti. Meteorlar havai fişeklere bölündü. Zaman gazdan bir yılan gibi akıp gitti. Çocuklar bağırdı. Saatler sonra hamaklarından çıktıklarında lombozlardan baktılar. “Dünya şurada!”</p>

  <p>“Mars şurada!”</p>

  <p>Kadranlar dönerken roket pembe ateş yaprakları bırakıyordu; çocukların gözleri kapandı. Sonunda sarhoş güveler gibi koza hamaklarında yatmışlardı.</p>

  <p>“İyi, iyi,” diye fısıldadı Bodoni, tek başına.</p>

  <p>Parmak uçlarında kontrol odasından kapıya gitti, orada uzun bir süre korkuyla durdu.</p>

  <p>Bir düğmeye bastı. Kapı sonuna kadar açıldı. Dışarı çıktı. Uzaya mı? Meteorların ve yıldızların mürekkebimsi dalgalarına mı? Sonsuz boyutlara ve hızlı mesafelere mi?</p>

  <p>Hayır. Bodoni gülümsedi.</p>

  <p>Roket hâlâ hurdalıktaydı.</p>

  <p>Paslı ve değişmemiş asma kilitli hurdalık kapısı, nehir kıyısındaki sessiz, küçük ev, dışarıya ışık veren mutfak penceresi, aynı denize akmaya devam eden nehir, hepsi yerli yerindeydi. Hurdalığın ortasındaysa titreşen, hırıldayan roket duruyor, sihirli bir rüya üretiyordu. Sallanıyor ve kükrüyor, hamaklarındaki çocukları örümcek ağındaki sinekler gibi sıçratıyordu.</p>

  <p>Maria mutfak penceresindeydi.</p>

  <p>Bodoni ona el salladı ve güldü.</p>

  <p>Eşinin el sallayıp sallamadığını görmedi. Belki azıcık sallamıştı. Ufak bir gülücük atmıştı.</p>

  <p>Güneş yükseliyordu.</p>

  <p>Bodoni aceleyle rokete girdi. Sessizlik. Hepsi hala uyuyordu. Rahat bir nefes aldı. Bir hamağa yatıp gözlerini kapadı. Dua etmeye başladı. Önümüzdeki altı gün boyunca büyü bozulmasın. Tüm uzay gelsin ve gitsin, kızıl Mars ve ayları gemimizin altına gelsin, filmde hiçbir hata olmasın. Bu güzel büyüyü yaratan saklı ayna ve ekranlarda sorun çıkmasın. Zaman kriz yaşanmadan geçsin.</p>

  <p>Uyandı.</p>

  <p>Kızıl Mars roketin yakınındaydı.</p>

  <p>“Baba!” Çocuklar serbest kalabilmek için kıvranıyordu.</p>

  <p>Bodoni baktı ve kızıl Mars’ı gördü ve Mars iyiydi, bir kusuru yoktu. Ve Bodoni çok mutluydu.</p>

  <p>Yedinci gün güneş batarken roket sallanmayı kesti.</p>

  <p>“Eve geldik,” dedi Bodoni.</p>

  <p>Roketin açık kapısından parıldayan yüzler ve kaynayan kanlarıyla çıkıp hurdalığı geçtiler.</p>

  <p>“Size sucuklu yumurta hazırladım,” dedi Maria, mutfak kapısında.</p>

  <p>“Anne, anne, keşke sen de gelip görseydin. Mars’ı, meteorları, hepsini görseydin, anne!”</p>

  <p>“Evet,” dedi Maria.</p>

  <p>Yatma vakti geldiğinde çocuklar Bodoni’nin etrafına toplandı. “Sana teşekkür etmek istiyoruz, baba.”</p>

  <p>“Bir şey değil.”</p>

  <p>“Bunu hep hatırlayacağız, baba. Hiç unutmayacağız.”</p>

  <p>Gece geç vakitte Bodoni gözlerini açtı. Eşinin yanında yattığını, onu izlediğini sezmişti. Maria uzun süre hareket etmedi ve sonra birden onu yanaklarından ve alnından öptü. “Ne oldu?” diye sordu Bodoni.</p>

  <p>“Sen dünyanın en iyi babasısın,” diye fısıldadı Maria.</p>

  <p>“Niye?”</p>

  <p>“Şimdi görüyorum,” dedi. “Anlıyorum.”</p>

  <p>Maria uzandı ve gözlerini kapadı, eşinin elini tutuyordu. Yolculuk çok mu güzeldi?” diye sordu. “Evet,” dedi Bodoni.</p>

  <p>“Belki”, dedi Maria, “belki, bir gece, beni de ufak bir yolculuğa çıkarırsın, ne dersin?”</p>

  <p>“Küçük bir yolculuğa çıkarız belki,” dedi Bodoni.</p>

  <p>“Teşekkür ederim,” dedi Maria. “İyi geceler.”</p>

  <p>“iyi geceler,” dedi Fiorello Bodoni.</p>
</body>
</html>
