<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Şehir</b></h1>
  <hr style="width:100%" />

  <p>Şehir yirmi bin yıl bekledi.</p>

  <p>Gezegen uzayda yol aldı ve kırlardaki çiçekler büyüyüp döküldü. Şehir beklemeye devam etti. Gezegenin nehirleri kabardı, kurudu ve toza döndü. Şehir yine bekledi. Genç ve vahşi rüzgarlar yaşlanıp duruldu ve gökyüzünde yırtıp parçaladıkları bulutları boş beyazlıklarıyla sürüklenmeye bıraktı. Şehir hâlâ bekliyordu.</p>

  <p>Şehir, pencereleriyle, siyah obsidiyen duvarlarıyla ve bayrak çekilmemiş kuleleriyle, gezilmemiş sokakları ve dokunulmamış kapı kollarıyla, üzerinde tek bir parça kâğıt veya parmak izi olmadan bekledi. Gezegen mavi-beyaz bir yıldızın etrafındaki yörüngesinde ilerlerken, mevsimler buzdan ateşe, tekrar buza ve sonra yeşil kırlara ve sarı yaz çayırlarına döndü.</p>

  <p>Şehir yirmi bininci yılda, bir yaz günü öğleden sonra beklemeye son verdi.</p>

  <p>Gökyüzünde bir roket belirdi.</p>

  <p>Roket havada süzüldü, döndü ve obsidiyen duvarın elli metre ötesine, şistle kaplı çimenlik bir alana indi. İnce çimlerin üzerinde çizmeli ayak sesleri ve roketin içinden dışarıdakilere seslenenler duyuldu.</p>

  <p>“Hazır mısınız?”</p>

  <p>“Tamam, beyler. Dikkatli olun! Şehre gidiyoruz. Jensen, Hutchinson’u alıp yolun ilerisini kontrol edin. Gözlerinizi dört açın.”</p>

  <p>Şehir kara duvarlarındaki gizli burun deliklerini açtı ve derinlerdeki, şehrin gövdesindeki emme kanalları fırtınalar dolusu havayı filtrelerden geçirip gümüş bir ışıkla parıldayan ince ve korkunç derecede hassas bir seri ağ ve bobinlere iletti. Hava tekrar tekrar, bolca çekildi; çimenlikten gelen kokular tekrar tekrar sıcak rüzgarların üzerinde şehre taşındı.</p>

  <p>“Ateş kokusu, düşmüş meteor, sıcak metal kokusu. Başka bir dünyadan bir gemi gelmiş. Pirinç kokusu, yanmış tozun, sülfürün ve roket kükürdünün kuru ateş kokusu.”</p>

  <p>Slotlara giren teyplere basılan bu bilgi sarı dişlilerle başka makinelere taşındı.</p>

  <p>Klik-çak-çak-çak.</p>

  <p>Bir hesap makinesi metronom sesleri çıkardı. Beş, altı, yedi, sekiz, dokuz. Dokuz adam! Hızlı bir daktilo bu mesajı kıvrılıp kaybolan bir teybe yazdı.</p>

  <p>Klik-klik-çak-çak.</p>

  <p>Şehir onların kauçuk çizmelerinin yumuşak adımlarını bekledi.</p>

  <p>Şehrin büyük burun delikleri bir kez daha genişledi.</p>

  <p>Tereyağı kokusu. Yavaşça ilerleyen adamlardan şehir havasına belli belirsiz yayılan bu aura Büyük Buruna esintilerle ulaştı, burada süt, peynir, dondurma, tereyağı ve mandıra üretiminin istenmeyen kokularına ayrıldı.</p>

  <p><i>Klik-klik.</i></p>

  <p>“Dikkatli olun!”</p>

  <p>‘'Jones, silahım çıkar! Aptallık etme!”</p>

  <p>“Şehir ölmüş, gitmiş, neden endişelenelim ki?”</p>

  <p>“Hiç belli olmaz.”</p>

  <p>Şimdi de bağıra çağıra konuşanları duyan Kulaklar uyanmıştı. Yüzlerce yıl rüzgarların hafif hafif esişini dinledikten, ağaçlardan kopan yaprakları ve kar erirken yavaşça büyüyen çimleri duyduktan sonra Kulaklar şimdi kendilerini yağlamıştı, kulak zarlarıysa işgalcilerin kalp atışlarının bir tatarcığın kanat çırpışlarının hassasiyetinde vurabileceği kadar gerilmişti. Kulaklar dinledi ve Burun büyük miktarda koku çekti.</p>

  <p>Korkmuş adamlar terliyordu. Kollarının altında, silah tutan ellerinde göl adacıkları vardı.</p>

  <p>Burun, yıllanmış bir şarabı inceleyen bir şarap uzmanı gibi, bu havayı titizlikle inceledi.</p>

  <p><i>Çik-çik-çak-klik.</i></p>

  <p>Bilgi paralel teyplerden geçti. Ter; şu şu yüzdelerde klorür, şu oranda sülfat, üre azotu, amonyak azotu, <i>böylece</i>: kreatinin, şeker, laktik asit, <i>işte</i>!</p>

  <p>Ziller çaldı. İşlemler yapıldı.</p>

  <p>Burun test ettiği havayı saldı ve fısıldadı. Büyük Kulaklar dinledi:</p>

  <p>“Bence rokete dönmeliyiz, Kaptan.”</p>

  <p>“Burada emirleri ben veririm, Bay Smith.”</p>

  <p>“Evet, efendim.”</p>

  <p>“Sen, oradaki! Bir şey gördün mü?”</p>

  <p>“Hiçbir şey görmedim, efendim. Şehir uzun zamandır ölüymüş gibi duruyor.”</p>

  <p>“Gördün mü, Smith? Korkacak bir şey yok.”</p>

  <p>“Buradan hoşlanmadım. Nedenini bilmiyorum. Bir yeri daha önce gördüğünüz hissine kapıldınız mı hiç? Bu şehir çok tanıdık geliyor.”</p>

  <p>“Saçmalama. Bu gezegen Dünya’dan milyarlarca kilometre uzakta. Bizim roket de ışık hızında gidebilen tek roket.”</p>

  <p>“Ben yine de böyle hissediyorum, efendim. Bence buradan çıkmalıyız.”</p>

  <p>Ayak sesleri duraksadı. Durgun havada duyulan tek ses izinsiz girenlerin nefes alışıydı.</p>

  <p>Kulaklar duydu ve hızlandı. Rotorlar kaydı, sıvılar körük ve vanalarda küçük dereler gibi parıldadı. Bir formül ve bir karışım, sonra bir tane daha. Dakikalar sonra, Kulaklar ve Burnun komutlarına uyarak, şehrin duvarlarındaki devasa delikler işgalcilerin üzerine taze bir koku saldı.</p>

  <p>“Kokuyu alıyor musun, Smith? Ahhh. Yeşil çim kokusu. Hiç daha güzel bir koku almış mıydın? Tanrım, burada durup içime çekmek istiyorum bu kokuyu.”</p>

  <p>Duran adamların arasında görünmez klorofil dolaşıyordu.</p>

  <p>“Ahh!”</p>

  <p>Ayak sesleri devam etti.</p>

  <p>“Ne güzel işte, değil mi, Smith? Hadi!”</p>

  <p>Kulaklar ve Burun saniyenin milyarda biri kadar bir süre için rahatladı. Karşı hamleleri başarılı olmuştu. Piyonlar ilerliyordu.</p>

  <p>Şimdi de şehrin puslu Gözleri sisin arasından yükselmişti.</p>

  <p>“Kaptan, pencereler!”</p>

  <p>“Ne?”</p>

  <p>“Şu evlerin pencereleri! Hareket ettiklerini gördüm!”</p>

  <p>“<i>Ben</i> görmedim.”</p>

  <p>“Ama hareket ettiler. Renk değiştirdiler. Koyuydular, açıldılar.”</p>

  <p>“Bana sıradan pencereler gibi gözüktüler.” Bulanık objeler odaklandı. Şehrin mekanik vadilerinde yağlanmış şaftlar ve volanlar yeşil yağ havuzlarına dalıyordu. Pencere çerçeveleri esnedi. Pencereler parıldadı.</p>

  <p>Caddenin aşağısında iki kişi yürüyordu. Onları belirli bir arayla yedi kişi daha takip ediyordu. Üniformaları beyaz, suratları sanki tokat yemiş gibi pembe, gözleriyse maviydi. Dik bir biçimde, ellerinde metal silahlarla ilerliyorlardı. Ayaklarında postallar vardı. Erkektiler. Gözleri, kulakları, ağızları v burunları vardı.</p>

  <p>Pencereler titredi. Pencereler zayıfladı. Yüzlerce gözün irisleri gibi açıldılar.</p>

  <p>“Kaptan, size söylüyorum, o pencerelerde bir şeyler var!”</p>

  <p>“Yürümeye devam et.”</p>

  <p>“Ben geri dönüyorum, efendim.”</p>

  <p>“Ne?”</p>

  <p>“Rokete geri dönüyorum.”</p>

  <p>“Bay Smith!”</p>

  <p>“Tuzağa düşmeye niyetim yok!”</p>

  <p>“Boş şehirden mi korkuyorsun?”</p>

  <p>Diğerleri tedirgin tedirgin güldü.</p>

  <p>“Peki, gülün siz!”</p>

  <p>Sokak Arnavut kaldırımıydı, her taşın eni sekiz santim, boyuysa on beş santimdi. Yol bu fark edilemez hamleyle yerini aldı. İşgalcileri tartıyordu.</p>

  <p>Bir makine bodrumunda kırmızı bir ibre sayıların üzerinde durdu: 80 kilo... 95, 69, 91, 89. Adamların hepsi tartıldı, kayıtlara geçirildi ve kayıtlar ortak bir karanlığa bobinler üzerinde taşındı.</p>

  <p>Artık şehir tamamen uyanmıştı!</p>

  <p>Artık havalandırma sistemi hava çekip üflüyordu, işgalcilerin ağızlarından tütün kokusunu, ellerinden yeşil sabun kokusunu alıyordu. Gözlerinin bile hafif bir kokusu vardı. Şehir bunu tespit etmişti ve bu bilgi başka bilgilerle bir araya gelip toplamı oluşturdu, o toplam da başka toplamlara eklendi. Kristal pencereler parladı, Kulaklar zarlarını iyice gerdi. Şehrin tüm duyuları görünmez karın yağışı gibi adamların üzerine yükleniyor, onların terini ve gizli kalp atışlarını sayıyor, dinliyor, izliyor ve tadıyordu.</p>

  <p>Çünkü adamların geçtiği sokaklar diller gibiydi, topuklarının tadı taş gözeneklerden geçip test edilecekleri turnusole ulaştı. Böylesine kurnazca elde edilmiş olan bu kimyasal toplam şimdi dönen dişlilerin arasında son hesabı bekleyen yükselen toplamlara eklenmişti.</p>

  <p>Ayak sesleri. Koşuyorlar.</p>

  <p>“Geri dön, Smith!”</p>

  <p>“Hayır, lanet olsun size!”</p>

  <p>“Yakalayın şunu!”</p>

  <p>Hızlanan ayak sesleri.</p>

  <p>Son bir test. Dinlemiş, izlemiş, tatmış, hissetmiş, tartmış ve dengelemiş olan şehrin yerine getirmesi gereken son bir görev daha vardı.</p>

  <p>Sokaktaki bir tuzak harekete geçti. Koşan, diğerlerinin göremediği Kaptan ortadan kayboldu.</p>

  <p>Ayaklarından asılmış, bir ustura boğazını, başka bir usturaysa göğsünü yarmıştı, iç organları cesedinden anında çıkarılmış ve sokağın altındaki gizli hücredeki bir masaya serilmişti. Kaptanın sonu böyle gelmişti. Kocaman kristal mikroskoplar kasların kırmızı bükümlerine baktı, bedensiz parmaklar hâlâ atan kalbi inceledi. Eller bedeninin parçalarının yerini kırmızı piyonlar ve kırmızı taşları kullanan hızlı ve tuhaf bir satranç oyuncusu gibi değiştirirken kesilmiş derisi masaya sabitlendi.</p>

  <p>Yukarıda, sokaktaysa adamlar koşuyordu. Smith koştu, adamlar bağırdı. Smith bağırdı ve aşağıdaki bu tuhaf odada kan kapsüllerin içine aktı, çalkalandı, inceltildi, lamlara sürüldü ve başka mikroskoplarla incelendi, sayımlar yapıldı, ısılar ölçüldü, kalp on yedi bölüme ayrıldı, karaciğer ve böbrekler özenle ikiye bölündü. Beyin delindi ve boşaltıldı, sinirler bir dağıtım panosundaki ölü kabloları gibi söküldü, kaslar esneklikleri için yolundu, bu arada şehrin elektrikli yer altında Zihin sonunda en büyük toplama ulaşmıştı. Tüm makineler korkunç şekilde duraksadı.</p>

  <p>Toplam.</p>

  <p>Bunlar insan. Uzak bir dünyada, belirli bir gezegenden gelen insanlar ve belirli gözleri, belirli kulakları var ve bacaklarının üzerinde belirli bir şekilde yürüyorlar, belirli bir şekilde silah taşıyor, düşünüyor ve savaşıyorlar ve belirli kalpleri ve diğer organları var, uzun süre önce kayıt edilen türden.</p>

  <p>Yukarıda, adamlar rokete doğru koşuyordu.</p>

  <p>Smith koştu.</p>

  <p>Toplam.</p>

  <p>Bunlar bizim düşmanımız. Tekrar görebilmek için yirmi bin yıldır beklediklerimiz bunlar. İntikam alacaklarımız bunlar. Hesap tutuyor. Dünya denilen bir gezegenden geliyorlar, Taollan’a yirmi bin yıl önce savaş ilan eden, bizi köle eden ve bizi büyük bir hastalıkla yıkan ve yok eden Dünya’dan. Dünyamızı yağma ettikten sonra bize getirdikleri hastalıktan kaçmak için başka bir galaksiye gittiler. Savaşı, o zamanları ve bizi unuttular. Ama biz onları unutmadık Onlar bizim düşmanımız. Bu kesin. Bekleyişimiz sona erdi.</p>

  <p>“Smith, geri gel!”</p>

  <p>Çabucak. Kaptanın açılmış, boş vücudunun uzandığı kırmızı masada yeni eller delicesine hareketlendi. Islak etin içine bakır, pirinç, gümüş, alüminyum, kauçuk ve ipekten organlar konuldu; örümceklerin ördüğü altın ağlar deriye sokuldu; bir kalp takıldı ve kafatasına mavi ateşler çıkaran ve vızıldayan platinden bir beyin yerleştirildi ve kollarla bacaklara uzanan kablolar gövdeye döşendi. Beden çabucak dikildi, yaralar kapatıldı, ense, boğaz ve kafadaki kesikler iyileştirildi. Mükemmel, taze ve yeni.</p>

  <p>Kaptan doğruldu ve kollarını esnetti.</p>

  <p>“Dur!”</p>

  <p>Kaptan sokakta tekrar belirdi, silahını çekti ve ateşledi.</p>

  <p>Smith kalbinde bir kurşunla yere düştü.</p>

  <p>Diğer adamlar dönüp baktı.</p>

  <p>Kaptan onlara koştu.</p>

  <p>“Aptal! Şehirden korkuyormuş!”</p>

  <p>Adamlar ayaklarının dibinde yatan Smith’e baktı.</p>

  <p>Kaptana baktılar, gözleri genişledi ve daraldı.</p>

  <p>“Beni dinleyin,” dedi Kaptan. “Söylemem gereken bir şey var.”</p>

  <p>Onları tartmış, tatmış ve koklamış olan şehir, biri hariç tüm yeteneklerini kullanmış olan şehir, son yeteneğini kullanmaya hazırlandı; konuşma yeteneği. Duvarlarının veya kulelerinin öfke ve düşmanlığıyla veya Arnavut kaldırımlı bulvarlarının ve makine kalelerinin ağırlığıyla konuşmadı. Tek bir adamın sakin sesiyle konuştu.</p>

  <p>“Ben artık sizin kaptanınız değilim,” dedi. “Artık insan da değilim.”</p>

  <p>Adamlar geri çekildi.</p>

  <p>“Ben şehirim,” dedi ve gülümsedi.</p>

  <p>“Yirmi bin yıl bekledim,” dedi. “Oğulların oğullarının oğullarının dönüşünü bekledim.”</p>

  <p>“Kaptan!”</p>

  <p>“Bırakın devam edeyim. Beni kim yarattı? Şehir. Beni ölen insanlar yarattı. Bir zamanlar burada yaşayan ırk. Dünyalıların tedavisi olmayan bir cüzzam türünün elinde ölüme bıraktığı halk. İşte o eski ırka mensup olanlar bir gün Dünyalıların geri geleceğini hayal ederek bu şehri inşa etti ve bu şehrin adı İntikam’dı, Karanlık gezegenindeydi, Yüzyıllar Denizi’nin kıyısındaydı, Ölüler Dağı’nın yamaçlarındaydı; hepsi çok şairane. Bu şehir gelecekte bu gezegene uğrayabilecek tüm uzay yolcularını test edecek bir balans makinesi, turnusol kâğıdı ve anten olacaktı. Yirmi bin yıl içinde sadece iki roket bu gezegene indi. Biri Ennt denen uzak bir galaksiden gelmişti. O gemidekiler test edildi, ölçüldü ve noksan bulundu; zarar görmeden gitmelerine izin verildi. Ama bugün! Sonunda geldiniz! Sonunda intikam planımız son ayrıntısına kadar gerçekleşecek. O insanlar yirmi bin yıl önce öldüler, ama sizi karşılaması için bir şehir bıraktılar.</p>

  <p>“Kaptan, kendinizde değilsiniz. Belki de gemiye dönseniz daha iyi olacak, efendim.”</p>

  <p>Şehir sallandı.</p>

  <p>Kaldırımlar açıldı ve adamlar çığlıklar atarak düştü. Düşerken parlak usturaların onları karşılamak için fırladığını gördüler!</p>

  <p>Zaman geçti. Sonra çağrı geldi.</p>

  <p>“Smith?”</p>

  <p>“Burada!”</p>

  <p>“Jensen?”</p>

  <p>“Burada!”</p>

  <p>“Jones, Hutchinson, Springer?”</p>

  <p>“Burada, burada, burada!”</p>

  <p>Roketin kapısında duruyorlardı.</p>

  <p>“Hemen Dünya’ya dönüyoruz.”</p>

  <p>“Evet, efendim!”</p>

  <p>Enselerindeki kesikler saklı bakır kalpleri, gümüş organları ve sinirlerinin ince, altın kabloları kadar görünmezdi. Başlarından hafif bir elektrik vızıldaması geliyordu.</p>

  <p>“Marş marş!”</p>

  <p>Dokuz adam hastalık kültürü taşıyan bombaları rokete yükledi.</p>

  <p>“Bunlar Dünya’ya atılacak.”</p>

  <p>“Evet, efendim!”</p>

  <p>Roketin kapısı kapandı. Roket havalandı. Roketin gürlemesi duyulmaz olduğunda şehir yaz çayırlarında uzanmıştı. Cam gözleri donuklaştı. Kulaklar gevşedi, büyük burun delikleri durdu, sokaklar artık tartmıyordu, tüm saklı makineler yağ banyosunda durdu.</p>

  <p>Roket gökyüzünde gözden kayboldu.</p>

  <p>Şehir, yavaşça ve zevk içinde, ölüm lüksünün tadını çıkardı.</p>
</body>
</html>
