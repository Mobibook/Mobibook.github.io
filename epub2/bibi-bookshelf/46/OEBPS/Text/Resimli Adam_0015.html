<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Sürgünler</b></h1>
  <hr style="width:100%" />

  <p>Üzerine eğildikleri kazanı kemikleri çıkmış parmakları ve yağlı sopalarıyla karıştıran cadıların gözleri ateş ateşti, ağızlarındansa alevler çıkıyordu.</p>

  <p>“Üçümüz ne zaman geleceğiz bir araya,</p>

  <p>Gök gürültüsünde, yıldırımda, yağmurda?”</p>

  <p>Boş bir denizin sahilinde sarhoşça dans ediyor, dilleriyle havayı bozuyor, habisçe parlayan kedi gözleriyle de yakıyorlardı:</p>

  <p>“Kaynıyor kazan döne döne;</p>

  <p>Zehirli bağırsaklar atılsın içine...</p>

  <p>Çifter çifter biriksin belalar;</p>

  <p>Yansın ateşler, kaynasın kazanlar!”</p>

  <p>Duraksadılar ve birbirlerine bakındılar. “Kristal nerede? İğneler nerede?”</p>

  <p>“Burada!”</p>

  <p>“İyi!”</p>

  <p>“Balmumu hazır mı?”</p>

  <p>“Evet!”</p>

  <p>“Demir kalıba dökün!”</p>

  <p>“Balmumu figür hazır mı?” Yeşil ellerinden melas gibi akan balmumuna şekil verdiler.</p>

  <p>“iğneyi kalbine sok!”</p>

  <p>“Kristal, kristal, getirin şunu tarot çantasından. Tozunu alın da, bir bakalım!”</p>

  <p>Solgun suratlarıyla eğildiler, kristale baktılar.</p>

  <p>“Gör, gör, gör...”</p>

  <p>Bir roket gemisi Dünya’dan Mars’a doğru yol almaktaydı. Roketteki adamlar ölüyordu.</p>

  <p>Kaptan başını yorgunca kaldırdı. “Morfin kullanmamız lazım.”</p>

  <p>“Ama Kaptan... ”</p>

  <p>“Adamın durumunu görüyorsun.” Kaptan yün battaniyeyi kaldırdı ve ıslak çarşafın altındaki adam kıvranıp inledi. Hava cehennemden çıkma gök gürültüleriyle doluydu.</p>

  <p>“Gördüm onu, gördüm onu.” Adam gözlerini açtı ve sadece siyah boşluğun, baş döndürücü yıldızların, çok uzakta kalmış Dünya’nın ve giderek büyüyen kızıl gezegen Mars’ın göründüğü lomboza baktı.</p>

  <p>“Gördüm! Devasa, insan yüzlü bir yarasa, ön lombozun üzerinde duruyor. Kanat çırpıyor ve kanat çırpıyor, kanat çırpıyor ve kanat çırpıyor.”</p>

  <p>“Nabız?” diye sordu Kaptan.</p>

  <p>Emir eri adamın nabzını ölçtü. “Yüz otuz.”</p>

  <p>“Buna dayanamaz. Morfin ver. Hadi, Smith.”</p>

  <p>Uzaklaştılar. Birden taban plakalarını kemikler ve çığlık atan kurukafalar sardı. Kaptan yere bakmaya cesaret edemeden, çığlıkların arasında bir bölmeye girdi.</p>

  <p>“Perse burada mı?”</p>

  <p>Beyaz önlüklü bir cerrah yanında durduğu cesetten uzaklaştı. “Anlamıyorum.”</p>

  <p>“Perse nasıl ölmüş?”</p>

  <p>“Bilmiyoruz, Kaptan. Ne kalbinde bir şey var ne beyninde. Şok da geçirmemiş. Sadece ölmüş.”</p>

  <p>Kaptan, doktorun bileğini tuttu. Bilek bir yılana dönüşüp onu soktu. Kaptan irkilmedi. “Kendine dikkat et. Senin de nabzın yüksek.”</p>

  <p>Doktor başını sallayarak onu onayladı. “Perse bileklerinde ve bacaklarında iğne batar gibi bir acı olduğundan yakınmıştı. Kendini eriyen balmumu gibi hissettiğini söyledi. Yere düştü. Kalkmasına yardım ettim. Çocuk gibi ağladı. Kalbine gümüş bir iğne saplandığını söyledi. Sonra da öldü. İşte, burada. İsterseniz otopsiyi tekrar edebiliriz. Fiziksel olarak her şey normal.”</p>

  <p>“Ama bu imkânsız. Ölümünün bir nedeni olmalı!”</p>

  <p>Kaptan lombozlardan birine yürüdü. Üzerinde mentol ve iyot, manikürlü ellerindeyse yeşil sabun kokusu vardı. Beyaz dişleri bakımlıydı, kulakları ve yanakları pembeleşinceye kadar ovulmuştu. Üniforması bembeyaz, siyah çizmeleri altında parlayan aynalar gibiydi. Kısa kesilmiş saçında keskin bir alkol kokusu vardı. Nefesi bile keskin, yeni ve temizdi. Üzerinde tek leke yoktu. Fırından yeni çıkmış, akordu yapılmış bir çalgı gibiydi.</p>

  <p>Emrindeki mürettebat da onun gibiydi. Öyle ki, insan sırtlarında büyük pirinç tuşlar olacağını beklerdi. Pahalı, kabiliyetli, iyice yağlanmış oyuncaklardı. İtaatkâr ve eli çabuk.</p>

  <p>Kaptan lombozdan uzayda giderek büyüyen Mars’ı izledi.</p>

  <p>“Bir saat sonra şu lanet gezegene inmiş olacağız. Smith, sen yarasaydı, kabustu, bir şey gördün mü?”</p>

  <p>“Evet, efendim. Roketimiz kalkmadan bir ay önce, New York’ta, efendim. Beyaz fareler ensemi dişliyor, kanımı içiyordu. Kimseye söylemedim. Yolculuğa çıkmama izin vermeyeceğinizi düşündüm.”</p>

  <p>“Boş ver,” diye iç çekti Kaptan. “Ben de rüya gördüm. Dünya’dan ayrılmadan önceki o haftaya kadar elli senelik hayatım boyunca hiç rüya görmemiştim. Sonra her gece rüyamda beyaz bir kurt olduğumu gördüm. Karla kaplı bir tepede yakalanmıştım. Gümüş bir kurşunla vuruldum. Kalbime kazık saplandı ve gömüldüm.” Başını Mars’a doğru çevirdi. “Smith, sence <i>geldiğimizi</i> biliyorlar mı?”</p>

  <p>“Orada Marslıların olup olmadığını bilmiyoruz, efendim.”</p>

  <p>“Bilmiyor muyuz?” Bizi sekiz hafta önce, biz başlamadan, korkutmaya başladılar. Perse ve Reynolds’ı öldürdüler. Greenville’i dün kör ettiler. Nasıl oldu? Bilmiyorum. Yarasalar, iğneler, rüyalar, nedensiz yere ölen adamlar. Başka zaman olsa buna büyü derdim. Ama 2120 yılındayız, Smith. Mantıklı insanlarız. Bunlar gerçek olamaz. Ama öyle! Her kimseler bizi iğneleri ve yarasalarıyla öldürmeye çalışıyorlar.” Birden arkasını döndü.</p>

  <p>“Smith, dosyamdaki şu kitapları getir. İndiğimizde yanımda olsunlar. ”</p>

  <p>Güverteye iki yüz kitap yığılmıştı.</p>

  <p>“Teşekkür ederim, Smith. Kitaplara baktın mı? Delirdiğimi mi düşünüyorsun? Belki de öyledir. Saçma da olsa içime doğdu, son anda Tarih Müzesi’nden şu kitapları sipariş ettim. Rüyalarım yüzünden. Yirmi gece boyunca bıçaklandım, parçalandım, ameliyat masasına bağlanmış çığlık atan bir yarasa, toprak altında siyah bir kutuda çürüyen bir şey oldum. Kötü, habis rüyalardı. Tüm mürettebat rüyasında cadıları, kurtadamları, vampirleri ve hayaletleri, yani hakkında hiçbir şey bilemeyecekleri şeyleri görüyor. Çünkü böylesine korkunç konuları işleyen kitaplar yüzyıl önce yok edildi. Böyle kitapları bulundurmak yasaklandı. Gördüklerin bu kitapların son kopyaları, kilit altındaki müze mahzenlerinde tarihi önemlerinden dolayı saklanmışlar.”</p>

  <p>Smith eğilip tozlu kapaklardaki isimleri okudu: “<i>Gizem ve Hayal Gücü Hikâyeleri</i>, yazarı Edgar Allan Poe. <i>Drakula</i>, yazarı Bram Stoker. <i>Frankenstein</i>, yazarı Mary Shelley. <i>Yürek</i> <i>Burgusu</i>, yazarı Henry James. <i>Uykulu Kuytu Menkıbesi</i>, yazarı Washington Irving. <i>Rappaccini’nin Kızı</i>, yazarı Nathaniel Hawthorne. <i>Owl Creek Köprüsü’nde Bir Olay</i>, yazarı Ambrose Bierce. <i>Alice Harikalar Diyarında,</i> yazarı Lewis Carroll. <i>Söğütler</i>, yazarı Algernon Blackwood. <i>Oz Büyücüsü,</i> yazarı L. Frank Baum. <i>Innsmouth Üzerindeki Gölge</i>, yazarı H. P. Lovecraft.</p>

  <p>Ve dahası! Walter de la Mare, Wakefield, Harvey, Wells, Asquith, Huxley. Tüm o yasaklı yazarlar. Cadılar bayramının ve Noel’in yasaklandığı yıl tüm kitapları yakılmıştı. Ama efendim, bunların rokette bize ne yararı dokunacak?”</p>

  <p>“Bilmiyorum,” diye iç çekti Kaptan. “Şimdilik bilmiyorum.”</p>

  <p>Üç cadı, Kaptan’ın görüntüsünün titrediği, kısık sesinin çınladığı kristali yukarı kaldırdı.</p>

  <p>“Bilmiyorum,” diye iç çekti Kaptan. “Şimdilik bilmiyorum.”</p>

  <p>Üç cadı ateş püsküren gözlerle birbirine baktı. “Pek zamanımız kalmadı,” dedi biri.</p>

  <p>“Şehre gidip <i>onları</i> uyarmalı.”</p>

  <p>“Kitapları bilmek isteyeceklerdir. Durum pek iyi değil. Şu aptal kaptan yok mu?"</p>

  <p>“Bir saat sonra roketleri iner.”</p>

  <p>Üç cadı titredi ve kuru Mars denizinin kıyısındaki Zümrüt Şehre baktı. Şehrin en yüksek penceresinde ufak tefek bir adam kan kırmızısı perdeyi çekmiş dışarıya bakıyordu. Üç cadının kazanlarını besledikleri, balmumuna şekil verdikleri çorak toprakları izledi. Daha uzakta on bin başka mavi ateş ve defne tütsüsü, kara tütün dumanı ve köknar yaprağı, tarçın ve kemik tozu Mars havasına güveler kadar yavaşça yükseliyordu. Adam öfkeli ve büyülü alevleri saydı. Sonra, üç cadı ona bakınca, arkasını döndü. Bırakılan kırmızı perde düştü, uzaklardaki geçidin sarı bir göz gibi kırpılmasına neden oldu.</p>

  <p>Bay Edgar Allan Poe nefesindeki hafif içki kokusuyla kulede, pencerenin önünde duruyordu. “Hekate’nin arkadaşları bu gece meşgul,” dedi uzaklardaki cadıları görünce.</p>

  <p>Arkasındaki bir ses “Will Shakespeare’i kıyıda gördüm, devam etsinler diye bastırıyordu. Denizin etrafındakiler hep Shakespeare’in ordusundan, binlercesi var bu gece; üç cadı, Oberon, Hamlet’in babası, Puck. Hepsi, hepsi oradalar, binlercesi! Tanrım, tam bir insan denizi.”</p>

  <p>“Aferin William’a.” Poe arkasını döndü. Bıraktığı perde düşüp kapandı. Bir anlığına durup taş odayı, siyah ahşapla kaplı masayı, mum ışığını, diğer adamı, hiçbir şey yapmadan oturan, ıslık çalan, kibritleri yakıp sönmelerini izleyen ve şimdi de kendi kendine gülen Bay Ambrose Bierce’ı inceledi.</p>

  <p>“Bay Dickens’a da söylemeliyiz artık,” dedi Bay Poe. “Uzun zamandır erteliyoruz. Artık saatler kaldı. Benimle onun evine gelir misin, Bierce?”</p>

  <p>Bierce neşeyle baktı. “Merak ediyordum. Bize ne olacak?"</p>

  <p>“Eğer rokettekileri öldüremez, korkutup kaçıramazsak bizim gitmemiz gerekecek elbette. Jüpiter’e gideceğiz, onlar da Jüpiter’e geldiğinde Satürn’e gideceğiz ve onlar da Satürn’e geldiğinde, Uranüs’e veya Neptün’e, sonra Plüton’a...”</p>

  <p>“Sonra nereye gideceğiz?”</p>

  <p>Bay Poe’nun yüzünde yorgunluk vardı. Gözlerinde sönmekte olan közler, konuşma tarzında, ellerinin dermansızlığında, saçının inanılmaz beyaz alnına düşüşünde üzüntülü bir vahşilik vardı. Yitik bir gayenin şeytanına, sahipsiz bir işgalden dönmüş bir generale benziyordu. Derin düşüncülerin oynattığı dudakları ipeksi, yumuşak, siyah bıyığını aşındırmıştı. O kadar ufak tefekti ki geniş ve parıldayan alnı karanlık odada kendi başına havada duruyor gibiydi.</p>

  <p>“Seyahat etme yollarımız onlarınkinden daha üstün,” dedi. “Atom savaşlarından, çözülmeden, karanlık çağların dönüşünden medet umabiliriz. Batıl inançların dönüşünden. Sonra, tek bir gecede, hepimiz Dünya’ya dönebiliriz.” Bay Poe’nun siyah gözleri yuvarlak ve parıldayan alnının altında karanlık düşüncelere daldı. Bakışlarını tavana çevirdi. “Demek <i>bu dünyayı da</i> mahvetmeye geliyorlar. Kirletmedik hiçbir şey bırakmayacaklar, değil mi?"</p>

  <p>“Bir kurt sürüsü avını öldürüp bağırsaklarını yemeden durur mu? Fena bir savaş olacak. Bense kenarda oturup skoru tutacağım. Birçok dünyalı yağda kavrulacak, Şişede Bulunan Notlar yakılacak, birçok Dünyalı iğnelenecek, sayısız Kızıl Ölüm şırıngaların önüne katılıp kovalanacak, ha!” içtiği şaraptan hafif sarhoş olan Poe hiddetle sallandı. “Biz ne yaptık ki? Bize katıl, Bierce, Tanrı aşkına! Eleştirmenlerin eşliğinde adil şekilde yargılandık mı? Hayır! Kitaplarımız temiz, steril kıskaçlarla alınıp kaynayan kazanlara atıldı ki taşıdıkları ölüm mikroplarından arınsınlar. Lanet olsun hepsine!”</p>

  <p>“Ben durumumuzu komik buluyorum,” dedi Bierce.</p>

  <p>Kule merdivenlerinden gelen histerik bir bağırma konuşmalarını kesti.</p>

  <p>“Bay Poe! Bay Bierce!”</p>

  <p>“Evet, evet, geliyoruz!” Poe ve Bierce aşağı indiklerinde taş duvara dayanmış soluk soluğa bir adamla karşılaştı.</p>

  <p>“Haberleri duydunuz mu?” diye yakardı adam, uçurumdan düşmek üzere olan biri gibi onlara tutunarak. “Bir saat içinde ineceklermiş! Yanlarında kitap getiriyorlarmış, cadıların dediğine göre eski kitaplar! Böyle bir zamanda kulede ne yapıyorsunuz? Neden harekete geçmediniz?”</p>

  <p>“Elimizden geleni yapıyoruz, Blackwood. Sen bu olaylara daha alışamadın. Gel, Bay Charles Dickens’ın evine gidiyoruz ...” dedi Poe.</p>

  <p>“ ...kıyametimizi, kara kıyametimizi düşünmeye,” dedi Bay Bierce gözünü kırparak.</p>

  <p>Kalenin yankılı geçitlerinden aşağıya, bir donuk yeşil kattan bir diğerine indiler. Küfün, çürüyüşün ve örümceklerle rüya gibi ağlarının arasına girdiler. “Meraklanma,” dedi Poe, aşağı inerken, batarken geniş alnı bir fener gibi onlara eşlik ediyordu. “Ölü denizin her yerinden diğerlerini çağırdım. Sizin ve benim arkadaşlarım, Blackwood, Bierce. Hepsi orada. Hayvanlar ve yaşlı kadınlar ve sivri, beyaz dişli uzun adamlar. Tuzaklar kuruldu; çukurlar, evet ve sarkaçlar. Kızıl Ölüm.” Bunu söylerken sessizce güldü. “Evet, Kızıl Ölüm bile. Hiç düşünmemiştim... Hayır, Kızıl Ölüm diye bir şeyin gerçekten var olacağını hiç düşünmemiştim. Ama bunu <i>onlar</i> istedi, istediklerini de alacaklar!”</p>

  <p>“Ama yeterince güçlü müyüz?” diye sordu Blackwood.</p>

  <p>“Ne kadar güçlü, güçlü sayılır ki? En azından bize karşı hazırlıklı olmayacaklar. Hayal güçleri yetmez. Şu temiz, genç roket adamlar ve onların antiseptik giysileriyle fanus miğferleri ve yeni dinleri. Boyunlarında, altın zincirlerin ucundaki neşterler. Başlarının üzerinde mikroskop taçları. Parmaklarında aslında batıl inancı sökmeye yarayan antiseptik fırınlar olan buhurdanlar. Poe, Bierce, Hawthorne, Blackwood. Bu isimler onların temiz dudakları için küfürdür.”</p>

  <p>Kaleden çıktıktan sonra sulak bir yerden, kâbuslardan fırlamışçasına puslu, göl olmayan bir gölden yollarına devam ettiler. Kanat sesleri, rüzgar ve karanlık havayı dolduruyordu. Sesler değişti, kamp ateşlerinin etrafında figürler göründü. Bay Poe iğnelerin ateşin ışığında ördüğünü, ördüğünü, ördüğünü gördü. Balmumu ve kilden kuklalara acı, ıstırap ve habislik örüyorlardı. Kazanlardan yükselen yaban sarımsağı, biber ve safran kokuları geceyi habis bir kokuyla dolduruyordu.</p>

  <p>“Devam edin!” dedi Poe. “Geri geleceğim.”</p>

  <p>Boş sahil boyunca siyah figürler hızla uzayıp inceliyor ve sonra ufalıyor, büyüyor ve birden gökyüzündeki siyah dumana katılıyordu. Dağlardaki kulelerde çanlar çalıyor ve meyan kökünden kuzgunlar bronz seslerle fırlayıp küllere karışıyordu.</p>

  <p>Poe ve Bierce ufak bir vadiye açılan çalılık bir araziyi hızla geçtiler ve bir anda kendilerini soğuk, kasvetli, insanın içine işleyen havanın kapladığı Arnavut kaldırımlı bir sokakta buldular. İnsanlar üşüyen ayaklarını ısıtmak için taş avlularda bir aşağı, bir yukarı yürüyordu. Bununla birlikte sis de vardı ve iş yerlerinin, Noel hindilerinin asılı durduğu dükkanların pencerelerinde mumlar yanıyordu. Uzakta bir yerde birkaç çocuk birbirlerine sokulmuş, büyük bir saatin devasa tonları geceye sürekli ses verirken soğuk havada burunlarından soluyarak “Tanrı Neşenizi Bozmasın” ilahisini okuyordu. Çocuklar fırından kirli ellerinde tepsiler ve gümüş kâselerle dumanı tutan yemeklerle fırladı.</p>

  <p>SCROOGE, MARLEY VE DICKENS yazarı bir tabelaya gelince Poe, Marley yüzlü kapı tokmağını vurdu ve içeriden, kapı birkaç santim açılınca onları neredeyse dans ettiren bir müzik rüzgarı geldi. Ve orada, keçi sakallı ve bıyıklı adamın omzunun arkasında Bay Fezziwig ellerini çırpıyor ve Bayan Fezziwig’se yüzünde kocaman bir gülümsemeyle dans edip diğer eğlenenlere çarpıyor, keman çalarken kahkahalar rüzgarın birden oynattığı avize kristalleri gibi masada dolaşıyordu. Masaya domuz, hindi, kaz ve çobanpüskülü yığılmıştı; börekler, süt domuzları, sosisler, portakal ve elmalar vardı. Bob Cratchit ve Küçük Dorrit ve Ufak Tim ve Bay Fagin de masadaydı. Bir de hazmedilmemiş bir parça et gibi, hardal lekesi gibi, peynir parçası gibi, içi pişmemiş patates gibi duran biri vardı. Elbette bu Bay Marley’di, şaraplar akıp kahverengi hindilerin dumanı tüterken zincirleriyle orada duruyordu.</p>

  <p>“Ne istiyorsunuz?” diye sordu Bay Charles Dickens.</p>

  <p>“Yine senden bir ricamız olacak, Charles. Yardımına ihtiyacımız var,” dedi Poe.</p>

  <p>“Yardım mı? Roketteki o iyi insanlara karşı savaşmanızda size yardım edeceğimi mi sanıyorsun? Ben buraya ait değilim zaten. Benim kitaplarımı yanlışlıkla yaktılar. Ben doğaüstücü değilim, senin gibi korku ve dehşet yazarı değilim, Poe; senin gibi de değilim, Bierce. Ötekiler gibi de değilim. Siz korkunç insanlarla alakam yok benim!”</p>

  <p>“Sen ikna edici bir konuşmacısındır,” dedi Poe. “Gidip rokettekilerle görüşebilirsin, onları teskin eder, şüphelerini giderirsin. Sonra da biz icaplarına bakarız.”</p>

  <p>Bay Dickens, Poe’nun ellerini saklayan siyah pelerinin kıvrımlarına baktı. Poe oradan gülümseyerek kara bir kedi çıkardı. “Ziyaretçilerimizden biri için.”</p>

  <p>“Ya diğerleri ne olacak?”</p>

  <p>Poe tekrar gülümsedi, halinden memnundu. “Diri Diri Gömülüş?”</p>

  <p>“Acımasız birisiniz, Bay Poe.”</p>

  <p>“Ben korkmuş ve kızgın biriyim. Ben bir tanrıyım, Bay Dickens, siz de tanrıyken, ve hepimiz tanrıyken, bizim eserlerimiz, halklarımız diyelim isterseniz, sadece tehdit edilmedi, sürgün edildi ve yakıldı, yırtıldı ve sansürlendi, yok edildi ve bir kenara atıldı. Yarattığımız dünyalar yıkılıyor. Tanrılar bile zamanı geldiğinde savaşmalıdır!”</p>

  <p>“Yani?” Bay Dickens partiye, müziğe ve yemeğe dönmeye sabırsızlanarak başını yana eğdi. “Neden burada olduğumuzu açıklayabilirsin belki. Buraya nasıl geldik?”</p>

  <p>“Savaş, savaşı doğurur. Yıkım da yıkımı. Dünyada, yüz yıl önce, 2020 yılında kitaplarımızı yasakladılar. Edebi eserleri öyle yok etmek ne fena bir şey! Bu da bizi çağırdı ama nereden desek? Ölümden? Öteki taraftan? Ben soyut şeyleri sevmem. Bilmiyorum. Tek bildiğim dünyalarımızın ve yarattıklarımızın bizi çağırdığı ve biz onları kurtarmayı denedik Ve bunun için yapabildiğimiz tek şey burada, Mars’ta yüz yılın geçmesini beklemek, Dünya’nın kendini bilim insanlarıyla ve onların şüpheleriyle taşmasını ummak oldu. Ama şimdi bizi ve bizim karanlık şeylerimizi ve Dünya’daki her ülkede ilerleyen bilimden kaçmak için son çareyi göçte bulan tüm simyacıları, cadıları, vampirleri, şekil değiştiricileri teker teker temizlemek için geliyorlar. Bize yardım etmelisin. Senin ağzın laf yapar. Sana ihtiyacımız var.”</p>

  <p>“Tekrarlıyorum, ben sizden değilim. Seni ve diğerlerini tasvip etmiyorum,” diye haykırdı Dickens kızgınlıkla. “Cadılarla, vampirlerle ve gece yarısı yaratıklarıyla alakam olmadı.”</p>

  <p>“<i>Bir Yılbaşı Öyküsü</i> ne olacak peki?”</p>

  <p>“Saçmalama! <i>Tek bir öykü.</i> Eh, birkaç hayalet hikâyesi daha yazdım belki ama ne olacak? Benim temel eserlerimde o tür saçmalıklar yoktu!”</p>

  <p>“Hata olsun, olmasın, seni de bizim yanımıza kattılar. Senin kitaplarını, senin dünyalarını da yok ettiler. Onlardan nefret etmelisin, Bay Dickens!”</p>

  <p>“Aptal ve kaba olduklarını kabul ediyorum, ama o kadar. İyi günler!”</p>

  <p>“En azından bırak da Bay Marley gelsin bizimle!”</p>

  <p><i>“Hayır!”</i></p>

  <p>Dickens kapıyı yüzlerine çarptı. Poe dönüp giderken sokağın aşağısından, buz tutmuş zeminde kayarak, arabacısı borazanla neşeli bir melodi çalan büyük bir at arabası geldi ve içinden kiraz kırmızısı, gülen ve şarkı söyleyen Pickwick Kulübü üyeleri indi. Kapıya vurdular ve şişman çocuk kapıyı açtığında herkese yüksek sesle mutlu Noeller dilediler.</p>

  <p>Bay Poe kuru denizin gece yarısı kıyısında hızla ilerledi. Ateş ve dumanların yanında emirler vermek, kazanları, zehirleri ve tebeşirle çizilmiş pentagramları kontrol etmek için duruyordu. “İyi!" diyor ve koşarak devam ediyordu. “Güzel!” diyor ve tekrar koşuyordu. Bazıları ona katılıp onunla koştu. Artık Bay Coppard ve Bay Machen de ona katılmıştı. Dikenler ve ısırgan otları gibi, çekilen hayal gücü denizinin melankoli kıyısına vurmuş iğrenç enkazlar gibi nefret dolu yılanlar, kızgın iblisler, ateşli bronz ejderhalar, tüküren engerekler ve titreyen cadılar inliyor, ağızlarından köpükler fışkırtıyor ve tükürüyordu.</p>

  <p>Bay Machen durdu. Soğuk kumlara bir çocuk gibi oturdu. Ağlamaya başladı. Onu teselli etmeye çalıştılar ama dinlemiyordu. “Şimdi aklıma geldi,” dedi. “Kitaplarımızın son kopyalarını da yok ettiklerinde ne olacak?”</p>

  <p>Rüzgar dönerek esti.</p>

  <p>“Ağzına bile alma bunu!”</p>

  <p>“Bundan bahsetmeliyiz,” diye ağladı Bay Machen. “Roket inerken siz, Bay Poe; siz, Coppard; siz, Bierce, hepiniz soluklaşıyorsunuz. Odun dumanı gibi. Dağılıyorsunuz. Yüzleriniz eriyor.”</p>

  <p>“Ölüm! Hepimiz için <i>gerçek</i> ölüm!”</p>

  <p>“Varlığımızı sadece Dünya’nın müsamahasıyla sürdürüyoruz. Eğer bu gece son bir emirle kalan birkaç kitabımız da yakılırsa söndürülen lambalar gibi olur halimiz.”</p>

  <p>Coppard derin düşüncelerini nazikçe dile getirdi: “Kim olduğumu merak ediyorum. Hangi Dünya zihninde sürüyor varlığım? Afrika’da bir kulübede mi? Bir münzevi öykülerimi mi okuyor? Zaman ve bilimin rüzgarına karşı duran tek mum o mu? Beni bu asi sürgünde hayatta tutan titrek ışık o mu? Yoksa küçük bir çocuk unutulmuş bir tavan arasında, son anda mı buldu beni? Dün gece çok hastaydım, iliklerime kadar hasta olduğumu hissettim. Vücudun vücudu olduğu gibi ruhun da vücudu vardır ve bu ruh vücudu parıldayan her tarafıyla ağrıdı ve geçen gece mum olup eridiğimi hissettim. Sonra birden doğruldum, yeniden alev almıştım! Tozun hapşırttığı bir çocuk, Dünya’da bir yerlerde sarı bir tavan arasında benim yıpranmış, zamanın benek benek bıraktığı bir kopyamı bulmuştu çünkü! Ve böylece biraz soluklanmış oldum!”</p>

  <p>Kıyıdaki ufak bir kulübenin kapısı birden açıldı. Zayıf, kısa boylu bir adam dışarı çıktı. Diğerlerine aldırmaksızın yere oturdu ve sıktığı yumruklarına baktı.</p>

  <p>“Haline asıl üzüldüğüm o işte,” diye fısıldadı Blackwood. “Şunun ölüşüne bakın. Biz zamanlar bizden, gerçek insanlardan, daha gerçekti. Yalın bir fikri aldılar ve onu kırmızı yanaklarla, kar beyazı sakalla, kırmızı kadifeden giysilerle ve siyah çizmelerle donattılar. Ona ren geyikleri, ciciler biciler ve çobanpüskülü verdiler. Yüzyıllar boyunca onu imal ettiler, sonra da onu lizol kazanlarında boğdular.”</p>

  <p>Herkes susmuştu.</p>

  <p>“Dünya nasıldır acaba?” diye sordu Poe. “Noel olmadan? Sıcak kestane yok, ağaç yok, süs yok, mum yok. Hiçbir şey yok. Sadece kar ve rüzgar ve yalnız, mantıklı insanlar...”</p>

  <p>Hepsi karışık sakallı, solmuş kırmızı kadife giysili zayıf, ufak tefek yaşlı adama baktı. “Hikâyesini duydunuz mu?”</p>

  <p>“Tahmin edebiliyorum. Parıldayan gözleriyle bir psikiyatrist, zeki bir sosyolog, kinci, ağzından köpükler saçan bir eğitimci, antiseptik ebeveynler...”</p>

  <p>“Üzücü bir durum,” dedi Bierce gülümseyerek. “Hatırladığım kadarıyla son zamanlarda Noel tüccarları hazırlıklarına Cadılar Bayramı’ndan sonraki gün başlıyordu. Bu sene şansları yaver giderse işçi Bayramı’nda bile başlayabilirler!”</p>

  <p>Bierce devam etmedi. İç çekerek ileri doğru düştü. Yerde yatarken sadece “ilginç,” diyecek kadar zamanı olmuştu. Ve sonra, diğerleri dehşete düşmüş halde izlerken vücudu yanıp mavi toz ve kömürleşmiş kemiğe dönüştü, külleri havaya siyah paçavralar gibi savruldu.</p>

  <p>“Bierce, Bierce!”</p>

  <p>“Gitti!”</p>

  <p>“Son kitabı gitti. Dünya’daki biri yakmış olmalı.”</p>

  <p>“Ruhu şad olsun. Artık ondan geriye hiçbir şey kalmadı. Biz kitaplardan ibaretiz, onlar da gittiğinde geriye hiçbir şey kalmaz.”</p>

  <p>Uğultulu bir ses havayı doldurdu.</p>

  <p>Feryat edip yukarı baktılar. Roket gökyüzünü ateş bulutlarıyla bezeyerek geliyordu. Sahildeki adamların etrafındaki fenerler titredi; bir ciyaklama, bir fokurdama ve hazırlanan büyülerin kokusu vardı. Mum gözlü bal kabakları soğuk, temiz havaya kaldırıldı. İnce parmaklar yumruğa dönüştü ve cadılardan birinin kurumuş ağzından bir feryat döküldü:</p>

  <p>“Gemi, gemi, bozulası, düşesi!</p>

  <p>Gemi, gemi, içindekiler ölesi!</p>

  <p>Çatla, patla, sallan, eri!</p>

  <p>Mumya tozu, kedi derisi!”</p>

  <p>“Gitme zamanı,” diye mırıldandı Blackwood. “Jüpiter’e, Satürn’e veya Plüton’a.”</p>

  <p>“Kaçmak mı?” diye bağırdı Poe rüzgarda. “Asla!”</p>

  <p>“Ben yorgun, yaşlı bir adamım!”</p>

  <p>Poe yaşlı adamın yüzüne baktı ve ona inandı. Kocaman bir kayanın üzerine tırmandı ve tıslayan rüzgardaki on bin gri gölgeye, yeşil ışıklara ve sarı gözlere baktı.</p>

  <p>“Tozlar!” diye bağırdı.</p>

  <p>Yoğun bir acı badem, misk, kimyon, kazayağı ve süsen kokusu!</p>

  <p>Roket lanetlenmiş bir ruhun feryadıyla inişe geçti. Poe hiddetlenmişti. Poe yumruklarını havaya savurdu ve bir hiddet ve koku ve nefret orkestrası ona ahenkle cevap verdi! Yarasalar yontulmuş ağaç parçacıkları gibi havaya yükseldi! Ok gibi fırlatılan yanan kalpler havada kanlı havai fişekler gibi patladı. Roket bir sarkaç gibi durmaksızın alçalıyor, alçalıyor, alçalıyordu. Poe öfkeyle uludu, roket havayı kesiyor, karartıyor ve yaklaşıyordu. Roket yaklaştıkça Poe nefretle geri çekiliyordu. Ölü deniz içinde kapana kısıldıkları bir çukur gibiydi, korkunç makinenin parıldayan bir balta gibi üzerlerine gelişini beklediler; onlar artık çığ altında kalmış insanlardı!</p>

  <p>“Yılanlar!” diye bağırdı Poe.</p>

  <p>Ve parıldayan yılanların yeşil dalgası hızla rokete doğru atıldı. Ama roket kırmızı kuş tüyleri gibi alevler çıkararak bir buçuk kilometre öteye indi.</p>

  <p>“Saldırın!” diye bağırdı Poe. “Plan değişti! Tek şansımız var! Koşun! Saldırın! Saldırın! Onları kanımızla boğun! Öldürün!”</p>

  <p>Sanki Poe azgın bir denize yönünü değiştirmesini, kendini ilkel yatağından söküp çıkarmasını emretmişçesine anaforlar ve vahşi ateş öbekleri yayıldı ve deniz kumlarının üzerinde yağmur gibi, rüzgar gibi, şiddetli yıldırımlar gibi ilerlediler, boş nehir deltalarından geçtiler, etrafı karartarak, çığlıklar atarak, ıslıklar çalarak ve inleyerek, dönerek ve kaynayarak en uzak kovuktaki temiz bir metal meşale gibi duran inişini tamamlamış rokete doğru ilerlediler. Sanki kocaman, kömürleşmiş bir kazandaki kıvılcımlar saçan lav dökülmüştü, kaynayan insanlar ve hırlayan hayvanlar kuru kulaçları galeyanla aşıyordu.</p>

  <p>“Öldürün onları!” diye bağırdı Poe koşarken.</p>

  <p>Rokettekiler silahları hazır şekilde gemilerinden atladı. Etrafı kolaçan ettiler, havayı köpekler gibi kokladılar. Hiçbir şey göremediler. Rahatladılar.</p>

  <p>Gemiden en son Kaptan indi. Sert bir sesle emirler verdi. Odun toplanıp tutuşturuldu, ateş birden yandı. Kaptan adamlarının etrafında yarım bir çember oluşturmalarım istedi.</p>

  <p>“Yeni bir dünya,” dedi, konuşmasını sakince sürdürmek için kendini zorluyordu, ama arada sırada başını çevirip boş denize bakıyordu. “Eski dünya geride kaldı. Yeni bir başlangıç. Kendimizi bilime ve ilerlemeye daha da adadığımızın bundan daha sembolik bir göstergesi var. Yaverine canlı bir bakış attı. “Kitaplar.”</p>

  <p>Ateş yaldızlı harflerle yazılmış isimleri aydınlattı: Söğütler, Yabancı, Dikkat Et, Rüyacı, Doktor Jekyll ve Bay Hyde, Oz Büyücüsü, Pellucidar, Zamanın Unuttuğu Diyar, Bir Yaz Gecesi Rüyası. Şu canavarca isimler de aydınlanmıştı; Machen ve Edgar Allan Poe, Cabell ve Dunsany ve Blackwood ve Lewis Carroll. İsimler, eski isimler, habis isimler.</p>

  <p>“Yeni bir dünya. Bir hareketle eski dünyadan son kalanları yakıyoruz.”</p>

  <p>Kaptan kitapların sayfalarım yırttı. Onları sayfa sayfa ateşe verdi.</p>

  <p>Bir çığlık!</p>

  <p>Geriye sıçrayan adamlar alevlerin ötesine, boş ve saldıran denizin kıyısına baktılar.</p>

  <p>Başka bir çığlık! Tiz ve iniltili bir şeydi. Bir ejderin ölümü ve bir deniz şeytanının suları çakıl taşlarının arasından sızıp gittiği ve buharlaştığı zaman nefessiz kalan bronz renkli bir balinanın çırpınışları gibiydi.</p>

  <p>Biraz önce orada olan ama şimdiyse olmayan bir şeyin boşluğunu doldurmak için oraya dalan havanın sesiydi.</p>

  <p>Kaptan son kitabı da muntazam bir şekilde ateşe attı.</p>

  <p>Hava titreşmeyi kesti.</p>

  <p>Sessizlik!</p>

  <p>Dünyalılar kulaklarını uzatıp dinledi.</p>

  <p>“Kaptan, duydunuz mu?”</p>

  <p>“Hayır.”</p>

  <p>“Bir dalga gibiydi, efendim. Denizin dibinde! Bir şey gördüğümü sandım. Orada. Siyah bir dalga. Kocaman. Bize doğru gelen.”</p>

  <p>“Yanılıyorsun.”</p>

  <p>“Orada, efendim!”</p>

  <p>“Ne?”</p>

  <p>“Görüyor musunuz? Orada! Şu tarafta! Gölün yanındaki şu yeşil şehir! ikiye ayrılıyor. Yıkılıyor!” Adamlar ileri çıktı, gözlerini kısıp baktılar. Smith aralarında titreyerek duruyordu. Elini sanki oradaki bir fikri bulmak istercesine başına koydu. “Hatırlıyorum. Evet, şimdi hatırladım. Uzun zaman önceydi. Ben çocukken. Bir kitap okumuştum. Adı Oz olacak. Evet, Oz. <i>Oz’un Zümrüt Şehri</i>...”</p>

  <p>“Oz mu? Hiç duymadım.”</p>

  <p>“Evet, Oz, adı buydu. Biraz önce gördüm, aynı hikâyedeki gibiydi. Yıkılışını gördüm.”</p>

  <p>“Smith!”</p>

  <p>“Evet, efendim?”</p>

  <p>“Yarın psikanalize gir. ”</p>

  <p>“Evet, efendim!” Sağlam bir selam durdu.</p>

  <p>“Dikkatli ol.”</p>

  <p>Sonra adamlar, silahları hazır durumda, uzun denize ve alçak tepelere bakmak için geminin steril ışığının ötesine yavaşça ilerledi.</p>

  <p>“Hayret,” diye fısıldadı Smith, hayal kırıklığına uğramıştı. “Burada kimse yok ki, değil mi? Hiç kimse yok.”</p>

  <p>İnildeyerek esen rüzgar, Smith’in ayakkabılarına kum bulaştırdı.</p>
</body>
</html>
