<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Bitmeyen Yağmur</b></h1>
  <hr style="width:100%" />

  <p>Yağmur devam etti. Yoğun bir yağmurdu, sonu gelmeyen bir yağmurdu, terleten ve tüten bir yağmurdu; çiseliyordu, bardaktan boşalırcasına yağıyordu, çeşme gibi, gözlere vuran kırbaç gibi, bileklerde dip akıntısı gibiydi, tüm yağmurları ve yağmura dair anıları boğacak bir yağmurdu. Kiloyla, tonla geliyordu, cangılı baltalıyor, ağaçları makas gibi kesiyor, çimi traş ediyor, toprağı delip çalıları döküyordu. İnsanın ellerini gorillerin buruşuk ellerine çeviriyor, cam gibi katı yağıyordu ve asla durmuyordu.</p>

  <p>“Daha ne kadar yol var, Teğmen?”</p>

  <p>“Bilmiyorum. Bir kilometre, on kilometre, bin kilometre.”</p>

  <p>“Emin değil misin?”</p>

  <p>“Nasıl emin olabilirim ki?”</p>

  <p>“Bu yağmuru sevmiyorum. Güneş Kubbesine ne kadar mesafe olduğunu bilseydik kendimi daha iyi hissederdim.</p>

  <p>“Buradan bir ya da iki saat uzakta olmalı.”</p>

  <p>“Gerçekten öyle mi düşünüyorsun?”</p>

  <p>“Elbette.”</p>

  <p>“Yoksa mutlu olalım diye yalan mı söylüyorsun?”</p>

  <p>“Mutlu olun diye yalan söylüyorum. Kes sesini!”</p>

  <p>İki adam yağmur altında oturdu. Arkalarında ıslak, yorgun ve eriyen kil gibi çökmüş diğer iki adam oturuyordu.</p>

  <p>Teğmen yukarı baktı. Bir zamanlar kahverengi olan yüzü yağmurla solmuştu. Gözlerinin rengi de yağmurla akıp gitmişti. Dişleri ve saçları gibi gözleri de beyazdı. Her yeri beyazdı. Üniforması bile beyaza dönüyordu, belki biraz da mantar yeşili vardı.</p>

  <p>Teğmen yağmuru yanaklarında hissetti. “Venüs’te yağmur en son durduğundan beri kaç milyon yıl geçmiştir acaba?”</p>

  <p>“Saçmalama,” dedi diğer iki adamdan biri. “Venüs’te yağmur hiç durmaz. Daima devam eder. Burada on yıl yaşadım ve bir dakika, hatta bir saniye bile yağmurun yağmadığını görmedim.”</p>

  <p>“Su altında yaşamak gibi,” dedi Teğmen, silahlarını düzeltip ayağa kalktı. “Devam etsek iyi olacak. Daha Güneş Kubbesi’ni bulacağız.”</p>

  <p>“Ya da bulamayacağız,” dedi kinik olan. “Yaklaşık bir saatte ulaşırız.”</p>

  <p>“İşte şimdi bana yalan söylüyorsun, Teğmen.”</p>

  <p>“Hayır, şimdi kendime yalan söylüyorum. Yalan söylemek gereken anlardan biri bu. Daha fazla dayanamayacağım.”</p>

  <p>Cangıl patikasında ara sıra pusulalarına bakarak ilerlediler. Bakıp yönlerini bulabilecekleri tek şey pusulalarıydı. Gri gökyüzü, yağan yağmur, cangıl, bir patika ve gerilerde, uzakta bir yerde, bindikleri ve düşen roket vardı. Rokette iki arkadaşları ölü ve sırılsıklam uzanıyordu.</p>

  <p>Tek sıra halinde, konuşmaksızın yürüdüler. Tek Deniz’e akan geniş, düz ve kahverengi bir nehre ulaştılar. Nehrin yüzeyi milyarlarca yağmur tanesi yüzünden benek benekti.</p>

  <p>“Tamam, Simmons.”</p>

  <p>Teğmen başıyla işaret verince Simmons sırtından ufak bir paket aldı. Bu paket, içindeki gizli bir kimyasal maddenin basıncıyla şişerek geniş bir bota dönüştü. Teğmen ağaç kesilmesini ve kesilen ağaçlardan hızlıca kürek yapılmasını istedi ve nehre indiler. Yağmur altında, durgun nehirde hızla kürek çekerek ilerlediler.</p>

  <p>Teğmen soğuk yağmuru yanaklarında, ensesinde ve hareket eden kollarında hissediyordu. Soğuk akciğerlerine işlemeye başlamıştı. Yağmuru kulaklarında, gözlerinde ve bacaklarında hissediyordu.</p>

  <p>“Geçen gece uyumadım,” dedi.</p>

  <p>“Kim uyuyabilirdi? Kim uyudu, ne zaman uyusun? Kaç gece uyuduk ki? 30 gece, 30 gün! Kim yağmur başlarına inerken uyuyabilir ki? Bir şapka için her şeyimi verirdim. Sırf damlalar başıma daha vurmasın diye her şeyi verirdim. Baş ağrısı çekiyorum. Başını hep acıyor.”</p>

  <p>“Çin’e geldiğim için üzgünüm,” dedi diğerlerinden biri.</p>

  <p>“Venüs’e de Çin dendiğini ilk defa duydum.”</p>

  <p>“Elbette Çin. Çin işkencesi vardır ya. Adamı duvara bağlarlar. Her yarım saatte bir başına bir damla su damlatırlar. Bir dahaki damlayı beklerken çıldırırsın. Venüs de öyle, sadece ölçeği büyük. Suyun içinde yaşamak için yaratılmamışız. Ne uyunuyor ne de doğru dürüst nefes alınıyor, ıslaklık da insanı deli ediyor. Kazaya hazırlıklı olsaydık su geçirmeyen üniforma ve şapkaları getirirdik. En fazla da başa düşen damlalar deli ediyor insanı. Damlalar çok ağır, kurşun gibiler. Daha ne kadar dayanırım, bilmiyorum. ”</p>

  <p>“Güneş Kubbesi beni beklesin! Kim akıl ettiyse şunları, iyi etmiş.”</p>

  <p>Nehri geçtiler, geçerken de Güneş Kubbesi’ni düşündüler. Önlerinde bir yerde, cangıl yağmurunda parlayan Güneş Kubbesi’ni, o sarı, daire şeklindeki, güneş kadar parlak evi. Beş metre yüksekliğinde ve otuz metre çapında, ısı, sessizlik, sıcak yemek ve yağmurdan kaçış sağlayan bir ev. Ve Güneş Küresinin merkezinde duransa, elbette, bir güneş. İçeride otururken, sigara içerken, kitap okurken, ya da şekerlemeli sıcak çikolatanızı yudumlarken bakabileceğiniz, binanın üzerinde, havada asılı duran sarı bir ateş küresi. Aynı Dünya’nın güneşinin boyutundaydı. Sıcaktı ve sürekli oradaydı. Evde kalıp vakit geçirdikleri sürece Venüs’ün yağmur dünyasını unuttururdu.</p>

  <p>Üç adam dişlerini sıkmış kürek çekerken Teğmen dönüp onlara baktı. Mantar kadar, onun kadar beyazdılar. Venüs her şeyi birkaç ay içinde ağartırdı. Cangılın kendisi bile engin, siyah beyaz bir kâbustu. Güneşin olmadığı, daima yağmur yağan, alaca karanlığın bitmediği bir cangıl nasıl yeşil olabilirdi? Beyaz, bembeyaz cangıl ve soluk, peynir renkli yapraklar, ıslak Camembert peynirinden oyulmuş toprak ve kocaman mantarlara benzeyen ağaç gövdeleri. Ve toprağın kendisini ne kadar sıklıkla görebilirdiniz ki? Genelde çay, dere, su birikintisi, gölet, göl, nehir ve sonra, en son olarak, deniz değil miydi görünen?</p>

  <p>“Geldik!”</p>

  <p>En uzak kıyıya suları sıçratarak çıktılar. Botun havası alınıp bir sigara paketine saklandı. Sonra, yağmurlu kıyıda dururken, birkaç sigara yakmayı denediler. Beş dakika kadar titreyerek, çakmağa ellerini siper ederek uğraştıktan sonra sigaralarını yakıp birkaç nefes çekmeyi başarabildiler. Sigaralar çabucak ıslanıp yumuşadı ve yağmur damlalarının vuruşlarıyla dudaklarından düştü.</p>

  <p>Yürümeye devam ettiler.</p>

  <p>“Durun biraz,” dedi Teğmen. “Galiba ileride bir şey gördüm.”</p>

  <p>“Güneş Kubbesi mi?”</p>

  <p>“Emin değilim. Yağmur yine hızlandı.” Simmons koşmaya başladı. “Güneş Kubbesi!”</p>

  <p>“Simmons, geri dön!”</p>

  <p>“Güneş Kubbesi!”</p>

  <p>Simmons yağmurda kayboldu. Diğerleri peşinden koştu.</p>

  <p>Onu bir açıklıkta buldular, durup ona ve bulduğu şeye baktılar.</p>

  <p>Roket gemisi.</p>

  <p>Roket bıraktıkları yerde duruyordu. Bir şekilde daire çizmiş ve başladıkları yere dönmüşlerdi. Geminin enkazındaki iki ölü adamın ağızlarında yeşil mantarlar bitmişti. Onlar bakarken mantarlar çiçek açtı, yapraklar yağmurda döküldü ve mantar öldü.</p>

  <p>“Ne yaptık da böyle oldu?”</p>

  <p>“Yakınlarda bir elektrik fırtınası olmalı. Pusulalarımızı bozmuştur. Durumu açıklıyor bu.”</p>

  <p>“Haklısın.”</p>

  <p>“Ne yapacağız peki şimdi?”</p>

  <p>“Yeniden başlayacağız.”</p>

  <p>“Tanrım, bir arpa boyu yol alamadık!”</p>

  <p>“Sakin olmaya çalışalım, Simmons.”</p>

  <p>“Sakinmiş! Yağmur beni delirtiyor.”</p>

  <p>“idareli kullanırsak iki gün daha yetecek kadar erzakımız var. ”</p>

  <p>Yağmur, derilerinde ve ıslak üniformalarında dans ediyordu. Yağmur burunlarından ve kulaklarından, parmaklarından ve dizlerinden akıyordu. Cangılda donmuş taş çeşmelere benziyorlardı, her gözeneklerinden su fışkırıyordu.</p>

  <p>Ve dururken uzaklardan gelen bir kükreme duydular.</p>

  <p>Ve canavar yağmurun içinden çıkıp geldi. Canavarı taşıyan bin tane çelik mavisi ayak vardı. Yürüyüşü hızlı ve korkunçtu. Ayaklarından birini güçlü bir hamleyle yere vurdu. Ayaklarını indirdiği her yerde bir ağaç devrilip yanıyordu.</p>

  <p>Büyük ozon esintileri yağmurlu havayı dolduruyor ve yağmur dumanı bölüp dağıtıyordu. Canavar neredeyse bir kilometre genişliğinde, bir buçuk kilometre yüksekliğindeydi ve yeri devasa, kör bir şey gibi yokluyordu. Bazen, bir anlığına, ayakları yokmuş gibi oluyordu. Ama sonra birden karnından bin tane mavi-beyaz kırbaç cangılı sokmak için düşüyordu.</p>

  <p>“Al sana elektrik fırtınası,” dedi adamlardan biri. “Pusulalarımızı bozan şey buymuş. Ve buraya doğru geliyor.”</p>

  <p>“Herkes yere yatsın,” dedi Teğmen.</p>

  <p>“Kaçın!” diye bağırdı Simmons.</p>

  <p>“Aptallaşma. Yere yat. En yüksek yerlere vuruyor. Zarar görmeden kurtulabiliriz. Roketten on beş metre kadar uzakta yere yatın. Gücünü orada harcayıp bizi bırakabilir. Yatın!”</p>

  <p>Adamlar kendilerini yere attı.</p>

  <p>Kısa süre sonra “Geliyor mu?” diye birbirlerine sordular.</p>

  <p>“Geliyor.”</p>

  <p>“Yakınlaştı mı?”</p>

  <p>“Yüz seksen metre uzakta.”</p>

  <p>“Yakınlaştı mı?”</p>

  <p>“Geldi!”</p>

  <p>Canavar geldi ve tepelerinde durdu. Roketin üzerine on kez mavi yıldırım bıraktı. Roket vurulmuş bir gonk gibi titredi ve metalik bir çınlama sesi yaydı. Canavar, ormanı ve ıslak zemini yoklayan, saçma pandomim hareketleriyle dans eden on beş yıldırım daha bıraktı.</p>

  <p>“Hayır, hayır!” Adamlardan biri ayağa kalktı.</p>

  <p>“Yere yat, seni aptal!” dedi Teğmen.</p>

  <p>“Hayır!”</p>

  <p>Bir düzine yıldırım daha rokete çarptı. Teğmen başını çevirdi ve parıldayan mavi ışıkları gördü. Ağaçların yarılıp çöktüğünü gördü. Tepelerinde dönen korkunç, karanlık bulutun yüz tane daha yıldırım fırlattığını gördü.</p>

  <p>Yerinden kalkan adam şimdi sütunlara çevrili geniş bir salondaki biri gibi koşuyordu. Koştu, sütunların arasından sıyrıldı ve sonra bir düzine sütun yere indi. Bir sineğin elektrikli tuzağın tellerine konduğunda çıkardığı sese benzeyen bir ses duyuldu. Teğmen bunu çocukluğunun geçtiği çiftlikten hatırlıyordu. Ayrıca kül olmuş bir adamın kokusu da vardı.</p>

  <p>Teğmen başını indirdi. “Yukarı bakmayın,” dedi diğerlerine. Her an kendisinin de koşmaya başlayabileceğinden korkuyordu.</p>

  <p>Tepelerindeki fırtına bir seri yıldırım daha yağdırdı ve yoluna devam etti. Havadaki yanık kokusunu çabucak temizleyen yağmur bir kez daha başlamıştı ve geriye kalan üç adam oturup kalp atışlarının bir kez daha sessizleşmesini bekledi.</p>

  <p>Belki de hâlâ adamın hayatını kurtarabileceklerini düşünerek yanına gittiler. Adama yardım etmelerinin bir yolu olmadığına inanamamışlardı. Ölüye dokunana, onu çevirene, onu gömmek ve cangılın onu bir saat içinde sarması için bırakmak arasında seçim yapıncaya kadar ölümü kabullenmeyen insanların doğal davranışıydı bu.</p>

  <p>Ceset yanmış deriye sarılmış çarpık çelik gibiydi. Fırına atılmış, kömürleşmiş iskelete bal mumu indikten sonraya çıkarılmış bir kukla gibiydi. Sadece dişleri beyazdı. Sıkılmış kara bir yumruğun ortasında duran tuhaf, beyaz bir bilezik gibi parlıyorlardı.</p>

  <p>“Ayağa kalkmamalıydı.” Bunu hepsi, neredeyse aynı anda söylemişti.</p>

  <p>Ceset daha onlar orada dururken ortadan kaybolmaya başlamıştı, çünkü bitki örtüsü yaklaşıyordu; küçük asmalar ve sarmaşıklar, hatta bir ölü için çiçekler. ..</p>

  <p>Fırtınaysa mavi yıldırımların üzerinde yürüyerek uzaklaştı ve kayboldu.</p>

  <p>Bir nehri, dereyi ve çayı ve başka bir düzine nehir, dere ve çayı geçtiler. Gözlerinin önünde hızla akan yeni nehirler beliriyor, eski nehirlerinse akış yönleri değişiyordu; cıva rengi nehirlerdi bunlar, gümüş ve süt rengi nehirlerdi.</p>

  <p>Denize geldiler.</p>

  <p>Tek Deniz. Venüs’te sadece bir kıta vardı. Kara, 5000 kilometre uzunluğunda ve 1600 kilometre genişliğindeydi. Bu adanın etrafınıysa yağmur gezegeninin tümünü saran Tek Deniz çevreliyordu, solgun sahile çarşaf gibi serilmiş hareketsiz Tek Deniz...</p>

  <p>“Bu taraftan.” Teğmen güneyi gösterdi. “Bu tarafta iki Güneş Kubbesi olduğundan eminim.”</p>

  <p>“Hazır başlamışken niye yüz tane daha yapmamışlar ki?”</p>

  <p>“Onlardan artık yüz yirmi tane yok mu?”</p>

  <p>“Geçen ay yüz yirmi altı tane vardı. Bir sene önce kongreden birkaç düzine daha yapılması için yasa tasarısı geçirmeye çalıştılar ama bu işler nasıldır, bilirsiniz. Birkaç kişinin yağmur yüzünden delirmesini tercih ederler.”</p>

  <p>Güneye doğru ilerlemeye başladılar.</p>

  <p>Teğmen, Simmons ve üçüncü adam Pickard yağmurda yürüdü; ağır ve hafif düşen yağmurda, ağır ve hafif düşen, bardaktan boşalırcasına yağan ve çekiç gibi inen yağmurda; toprağın, denizin ve insanların üzerine yağmayı kesmeyen yağmurda yürüdü. ilk gören Simmons oldu. “İşte orada!”</p>

  <p>“Ne gördün?”</p>

  <p>“Güneş Kubbesi!”</p>

  <p>Teğmen, damlalardan kurtulmak için gözlerini kırptı ve elini yağmurun batan darbelerine siper etti. İleride, cangılın ucunda, deniz kenarında sarı bir parlaklık vardı. Gerçekten de Güneş Kubbesi’ydi.</p>

  <p>Adamlar birbirlerine gülümsedi.</p>

  <p>“Haklıymışsın, Teğmen.”</p>

  <p>“Şans.”</p>

  <p>“Şunu görmek bile bana güç verdi yahu! Hadi! Son gelen orospu çocuğu olsun!” Simmons koşmaya başladı. Diğerleri de hemen ona katıldı, yorgundular, soluk soluğaydılar ama arayı açmıyorlardı.</p>

  <p>“Ben artık bir sürahi kahve içerim,” dedi Simmons gülümserken nefes nefese. “Bir tepsi de tarçınlı çörek, Tanrım! Bir de orada uzanıp o yaşlı güneşin altında durmak yok mu? Şu Güneş Kubbesi’ni bulan adama madalya takmalı, madalya!”</p>

  <p>Daha hızlı koşmaya başladılar. Sarı parıltı giderek daha da güçleniyordu.</p>

  <p>“Herhalde birçok kişi çare bulunana kadar delirip gitmiştir. İnsan hemen bulunacağını tahmin ediyor aslında.” Simmons’ın nefes nefes söylediği kelimeler koşuşuyla ahenkliydi. “Yağmur, yağmur! Yıllar önce... Benim bir... Arkadaşı buldum... Cangılda... Dolaşıyordu... Yağmurda... Durmadan diyor ki, ‘Yağmurdan çıkıp içeri giremedim. Yağmurdan çıkıp içeri giremedim. Yağmurdan çıkıp... ’ Böyle devam ediyor. Zavallı deli piç.”</p>

  <p>“Nefesini tüketme!”</p>

  <p>Koştular.</p>

  <p>Hepsi gülüyordu. Güneş Kubbesi’nin kapısına da gülerek geldiler.</p>

  <p>Simmons kapıyı hızla çekerek açtı. “Hey!" diye bağırdı. “Kahve ve çörekleri getirin!”</p>

  <p>Cevap gelmemişti. İçeri girdiler.</p>

  <p>Güneş Kubbesi boş ve karanlıktı. Mavi tavanın ortasında duran sentetik sarı güneş yoktu. Onları bekleyen yiyecekler yoktu. Bir mahzen kadar soğuktu. Tavanda yeni açılmış bin delikten su akıyor, yağmur damlaları düşüyor, kalın halılara ve ağır modern mobilyalara işliyor, cam masalara sıçrıyordu. Cangıl odada, kitaplıkların ve divanların üzerinde kara yosunu gibi yayılıyordu. Damlalar deliklerden akıp üç adamın yüzüne düştü.</p>

  <p>Pickard bıyık altından gülmeye başladı.</p>

  <p>“Kes sesini, Pickard!”</p>

  <p>“Vay be, bizi neler bekliyormuş burada? Ne yemek, ne güneş, hiçbir şey! Venüslüler yapmıştır! Şüphesiz!”</p>

  <p>Simmons yüzünden akan damlalarla onayladı. Su gümüşi saçlarından ve beyaz kaşlarından akıyordu. “Venüslüler arada bir denizden çıkıp Güneş Kubbelerine saldırır. Güneş Kubbelerini yıkarlarsa bizi de yıkabileceklerini biliyorlar.”</p>

  <p>“Güneş Kubbeleri silahlarla korunmuyor mu?”</p>

  <p>“Elbette.” Simmons nispeten kuru bir yere geçti. “Ama Venüslüler bir şeyler yapmayı denediğinden beri beş yıl oldu. Savunma gevşer. Bu kubbeyi hazırlıksız yakalamışlar.”</p>

  <p>“Cesetler nerede?”</p>

  <p>“Venüslüler hepsini denize götürmüştür. İnsanı boğmak için çok hoş bir yöntemleri varmış diye duydum. Yöntemleriyle boğulmak sekiz saat kadar alıyormuş. Sahiden çok hoş.”</p>

  <p>“Eminim burada yiyecek hiçbir şey kalmamıştır.” Pickard güldü.</p>

  <p>Teğmen ona kaşlarını çatıp baktı ve Simmons görebilsin diye onu başıyla gösterdi. Bunun üzerine Simmons oval salonun bir yanındaki odaya gitti. Islak ekmek somunları ve tuhaf, yeşil bir kürke bürünmüş etler mutfağa saçılmıştı. Yağmur tavandaki yüzlerce delikten içeri giriyordu.</p>

  <p>“Harika.” Teğmen deliklere baktı. “Tüm bu delikleri kapatıp buraya mı sığınsak?”</p>

  <p>“Yiyecek olmadan mı, efendim?” diye homurdandı Simmons. “Güneş makinesinin parçalandığını fark ettim. En iyisi bir sonraki Güneş Kubbesi’ne doğru yola çıkmak. Buradan ne kadar mesafe vardır?”</p>

  <p>“Çok yoktur. Hatırladığım kadarıyla burada ikisini yakın inşa etmişlerdi. Belki de burada beklersek diğer kubbeden kurtarma ekibi...”</p>

  <p>“Muhtemelen birkaç gün önce buraya gelip sonra da geri dönmüşlerdir. Altı ay kadar sonra, kongreden para gelince, buraya bir tamir ekibi yollarlar. Beklemesek daha iyi.”</p>

  <p>“Peki, o zaman kalan erzakımızdan kalanı yer ve diğer Güneş Kubbesi’ne doğru yola çıkarız.”</p>

  <p>“Birkaç dakikalığına da olsa şu yağmur başıma vurmasa ya. Rahatsız edilmemeyi hatırlayabilsem ya,” dedi Pickard. Ellerini kafasına koydu ve sıkıca bastırdı. “Okuldayken beni rahatsız eden bir çocuk vardı, sırtıma oturup beni gün boyu beş dakikada bir çimdiklerdi. Bunu aylarca, haftalarca yaptı. Kollarım her zaman ağrırdı, hep morarırdı. Çimdiklenmekten delireceğimi düşünürdüm. Bir gün canımın sürekli yanmasından biraz delirmiş olacağım, arkamı dönüp teknik resim çiziminde kullandığım metal gönyeyi elime aldım. O piçi neredeyse öldürüyordum, neredeyse o pis kafasını koparacaktım. Beni sürükleyip odadan çıkarmasalar gözünü çıkaracaktım. ‘Neden beni rahat bırakmıyorsun? Neden beni rahat bırakmıyorsun?’ diye bağırıyordum.” Gözleri kapalıydı, elleri başının kemiğini iyice kavradı, titriyor ve sıkıyordu. “Ama <i>şimdi</i> ne yapayım? Kime vurayım? Kime durmasını, beni rahat bırakmasın söyleyeyim? Bu lanet yağmur hep üzerimizde, tek duyduğumuz, tek hissettiğimiz o!”</p>

  <p>“Saat dört gibi Güneş Kubbesi’nde oluruz.”</p>

  <p>“Güneş Kubbesi mi? Demin gördük Güneş Kubbesi’ni! Ya Venüs’teki tüm Güneş Kubbeleri yıkıldıysa? O zaman ne yapacağız? Ya tüm tavanlarda delik varsa ve yağmur içeri sızıyorsa?”</p>

  <p>“Bu riski almalıyız.”</p>

  <p>“Ben risk almaktan bıktım. Tek istediğim başımı sokacak bir çatı ve biraz huzur. Yalnız kalmak istiyorum.”</p>

  <p>“Dayanırsan önünde sadece sekiz saat var.”</p>

  <p>“Merak etme, ben dayanırım.” Pickard onlara bakmadan güldü.</p>

  <p>“Yiyelim,” dedi onu izleyen Simmons.</p>

  <p>Sahilde, bir kez daha güneye doğru ilerlemeye başladılar. Dört saat sonra bir buçuk kilometre genişliğinde, botla geçilemeyecek kadar hızlı bir nehirle karşılaştılar ve tekrar cangılın iç kısımlarına girmek zorunda kaldılar. Nehrin birden, ölümcül bir yaradan fışkırır gibi topraktan çıktığı bir yere ulaşmak için on kilometre yürüdüler. Yağmur altında ayakları toprağa basarak yürüdüler ve denize döndüler.</p>

  <p>“Uyumam lazım,” dedi Pickard sonunda. Birden kendini bıraktı. “Dört haftadır uyumuyorum. Denedim, ama olmuyor. Burada uyunmuyor.” Hava kararıyordu. Venüs gecesi yaklaşıyordu ve gece o kadar karanlıktı ki ilerlemek tehlikeli olurdu. Simmons ve Teğmen de diz üstü çökmüştü. “Peki, ne yapabileceğimize bakalım. Daha önce de denemiştik ama, bilmiyorum. Uyumak bu havada yapılabilecek şeylerden biri değil.”</p>

  <p>Başlarını ağızları su dolmasın diye dik tutarak uzandılar ve gözlerini kapadılar. Teğmenin yüzü seğirdi.</p>

  <p>Uyuyamadı.</p>

  <p>Cildinde bir şeyler sürünüyordu. Üzerinde katman katman büyüyen şeyler vardı. Damlalar düştü ve diğer damlalarla birleşip vücudundan akan derelere dönüştü. Bunlar akarken orman da yavaş yavaş giysisinde kök salıyordu. Sarmaşıkların üzerinde ikinci bir kat giysi oluşturduğunu, küçük çiçeklerin tomurcuklandığını, açtığını ve yapraklarını döktüğünü, tüm bunlar olurken yağmurun gövdesine ve başına vurduğunu hissedebiliyordu. Karanlıkta parlayan bitki örtüsünün aydınlattığı gecede, ot ve çiçeklerle kaplı devrilmiş kütüklere benzeyen diğer iki adamı görebiliyordu. Yağmur yüzüne vurdu. Elleriyle yüzünü kapattı. Yağmur ensesine vurdu. Çamurun, lastiğimsi bitkilerin üzerinde yüzükoyun döndü ve yağmur sırtına ve bacaklarına vurdu.</p>

  <p>Birden ayaklanıp üzerindeki suyu silkelemeye başladı. Bin el ona dokunuyordu ve o artık dokunulmak istemiyordu. Artık dokunulmaya dayanamıyordu. Bata çıka yürürken bir şeye çarptı ve çarptığı şeyin Simmons olduğunu anladı. Yağmurda, hapşırtan rutubette ayakta durmuş öksürürken boğazı tıkanıyordu. Sonra Pickard ayağa kalktı, bağırıyor, koşuşturuyordu.</p>

  <p>“Bekle biraz, Pickard!”</p>

  <p>“Dur artık, dur!” diye bağırdı Pickard. Silahını gece karanlığında altı kez havaya ateşledi. Patlayan silahın yaydığı pudramsı aydınlıkta yağmur damlası ordularını kehribarın içinde hareketsiz kalmış gibi görebiliyorlardı. Bir anlığına patlamaların verdiği şaşkınlıkla tereddüt eder gibi duran on beş milyar damla, on beş milyar gözyaşı, on beş milyar süs, beyaz kadifeye yatırılmış mücevher. Ve sonra, ışık gidince, fotoğraflarının çekilmesi için bekleyen, hızla aşağı inişlerini erteleyen damlalar üzerlerine düşüp onları soğuk ve acıdan oluşan böcek bulutları gibi soktu.</p>

  <p>“Dur artık, dur!”</p>

  <p>“Pickard!”</p>

  <p>Ama Pickard artık sadece duruyordu, tek başınaydı. Teğmen ufak bir feneri yakıp Pickard’ın ıslak yüzüne doğru tuttu. Pickard’ın gözleri ve ağzı açılmış, yüzüyse yukarı bakıyordu. Su diline vurup sıçrıyor, gözlerine vurup onları boğuyor, burun deliklerinde fısıldayan baloncuklar oluşturuyordu.</p>

  <p>“Pickard!”</p>

  <p>Pickard cevap vermiyordu. Beyazlamış saçlarından yağmur köpükleri dökülürken bileklerinden ve ensesinden damlayan yağmur mücevherlerinin işlendiği kelepçelerle uzun süre öylece durdu.</p>

  <p>“Pickard! Gidiyoruz. Devam ediyoruz. Peşimizden gel.”</p>

  <p>Yağmur, Pickard’ın kulaklarından damlıyordu.</p>

  <p>“Beni duyuyor musun, Pickard?”</p>

  <p>Bir kuyunun içine bağırmak gibiydi.</p>

  <p>“Pickard!”</p>

  <p>“Bırak onu,” dedi Simmons.</p>

  <p>“Onsuz gidemeyiz.”</p>

  <p>“Ne yapacağız, taşıyacak mıyız onu?” Simmons tükürdü. “Ne bize ne kendine faydası dokunmaz artık. Ne yapacak, biliyor musun? Boğulana kadar orada öyle duracak.”</p>

  <p>“Ne?”</p>

  <p>“Şimdiye bunu öğrenmiş olmalıydın. O hikayeyi duymadın mı hiç? Başını yukarı çevirip duracak ki yağmur burun deliklerinden ve ağzından içeri girebilsin. Su soluyacak”</p>

  <p>“Hayır.”</p>

  <p>“General Mendt’i öyle bulmuşlardı. Başını geri yaslamış, bir kayanın üzerinde oturup su solurken. Akciğerleri suyla doluymuş.”</p>

  <p>Teğmen bir kez daha feneri adamın donuk suratına tuttu. Pickard’ın burun deliklerinden fısıldarcasına ufak, ıslak bir ses geliyordu.</p>

  <p>“Pickard!” Teğmen, Pickard’a tokat attı.</p>

  <p>“Seni hissetmiyor bile,” dedi Simmons. “Bu yağmurda birkaç günden sonra ne yüz kalır ne bacak ne de el.”</p>

  <p>Teğmen dehşet içinde kendi eline baktı. Artık elini hissedemiyordu.</p>

  <p>“Ama Pickard’ı burada bırakamayız.”</p>

  <p>“Ne yapabileceğimizi göstereyim.” Simmons silahını ateşledi.</p>

  <p>Pickard yağmur damlalarının dövdüğü toprağa düştü.</p>

  <p>“Teğmen, kıpırdama. Seni de vururum. Düşün. Orada öyle boğulup gidecekti. Böylesi daha çabuk.”</p>

  <p>Teğmen gözlerini kırparak cesede baktı. “Ama onu öldürdün.”</p>

  <p>“Evet. Çünkü bize yük olacaktı, onun yüzünden ölecektik. Yüzünü gördün. Delirmişti.”</p>

  <p>Bir süre sonra Teğmen başını salladı. “Peki.” Yağmura doğru yürüdüler.</p>

  <p>Karanlıktı ve fenerlerinin ışığı yağmurun sadece birkaç metresini delebiliyordu. Yarım saat sonra durup gecenin geri kalanında açlıktan kıvranarak şafağın sökmesini beklemek zorunda kaldılar. Şafak söktüğünde griydi, yağmursa durmaksızın yağmaya devam ediyordu. Tekrar yürümeye başladılar.</p>

  <p>“Yanlış hesaplamışız,” dedi Simmons.</p>

  <p>“Hayır. Bir saatlik daha yol var.”</p>

  <p>“Daha yüksek sesle konuş. Seni duyamıyorum.” Sirnmons durdu ve gülümsedi. ‘Tanrım,” dedi kulaklarına dokunup. “Kulaklarım tükendi. Tüm o yağmur sonunda kemiklerime kadar uyuşturdu beni.”</p>

  <p>“Hiçbir şey duyamıyor musun?” dedi Teğmen. “Ne?” dedi Simmons boş bakışlarla.</p>

  <p>“Hiç. Gel.”</p>

  <p>“Ben galiba burada bekleyeceğim. Sen devam et.”</p>

  <p>“Bunu yapamazsın.”</p>

  <p>“Seni duyamıyorum. Sen devam et. Ben yoruldum. Güneş Kubbesi’nin bu tarafta olduğunu sanmıyorum. Hem olsa bile muhtemelen çatısında geçen seferkinde olduğu gibi delikler vardır. Ben galiba burada oturup duracağım sadece.”</p>

  <p>“Kalk oradan!”</p>

  <p>“Elveda, Teğmen.”</p>

  <p>“Şimdi pes edemezsin.”</p>

  <p>“Elimde burada kalabileceğimi söyleyen silahım var. Artık umursamıyorum, hepsi bu. Daha delirmedim, ama delirmeme ramak kaldı. Sonum öyle olsun istemiyorum. Sen gözden kaybolunca kendimi vuracağım.”</p>

  <p>“Simmons!”</p>

  <p>“Adımı söyledin. O kadarını dudaklarından okuyabiliyorum. ”</p>

  <p>“Simmons.”</p>

  <p>“Bak, ya şimdi öleceğim ya da birkaç saat sonra. Sen de ulaşabilirsen Güneş Kubbesi’ne ulaşıp yağmurun tavandan aktığını görsen ya. Ne kadar hoş olur, öyle değil mi?”</p>

  <p>Teğmen bekledi ve sonra etrafa sular saçarak yağmurda ilerledi. Dönüp bir kez sesledi ama Simmons sadece orada elinde silahla oturmuş onun gitmesini bekliyordu. Teğmen’e devam etmesini söylemek istercesine elini salladı.</p>

  <p>Teğmen silahın sesini duymadı bile.</p>

  <p>Yürürken çiçekleri yemeye başladı. Zehirli değillerdi, bir süreliğine de olsa midede duruyorlardı. Ama pek doyurucu da değillerdi. Bir dakika kadar sonra midesi bulandı ve çiçekleri kustu.</p>

  <p>Bir de topladığı birkaç yapraktan şapka yapmayı denedi. Bunu daha önce de denemişti, yağmur yaprakları eritip başından götürmüştü. Topladığı bitkiler çabucak çürüyüp parmaklarının arasında gri öbekler halinde kalıyordu.</p>

  <p>“Bir beş dakika daha,” dedi kendi kendisine. “Bir beş dakika daha ve sonra denize yürüyeceğim ve yürümeye devam edeceğim. Biz bunun için yaratılmamışız. Hiçbir dünyalı buna dayanamaz. Sinirleri dayanmaz.”</p>

  <p>Çamur ve çürümüş yapraklar denizinden bata çıka geçip küçük bir tepeye ulaştı.</p>

  <p>Uzakta bir yerde, suyun soğuk peçesi üzerinde soluk, sarı bir bulanıklık vardı.</p>

  <p>Güneş Kubbesi.</p>

  <p>Ağaçların arasında, uzakta, uzun, yuvarlak bir sarı bina. Bir anlığına sadece durdu ve sallanarak binaya baktı.</p>

  <p>Koşmaya başladı ama sonra yavaşladı, çünkü korkuyordu. Seslenmedi. Ya aynı Güneş Kubbesi’yse bu? Ya o ölü, güneşsiz Güneş Kubbesi’yse? Aklından bunlar geçiyordu.</p>

  <p>Kaydı ve düştü. Burada uzan, diye düşündü, yanlış kubbe bu. Burada uzan. Faydası yok. İstediğin kadar iç.</p>

  <p>Ama tekrar ayağa kalkmayı başardı ve birkaç dereyi geçti. Sarı ışık iyice parlıyordu, tekrar koşmaya başladı. Ayakları aynalara ve cama çarpıyor, kolları elmas ve değerli taşları dövüyordu.</p>

  <p>Sarı kapının önünde durdu. Kapıda GÜNEŞ KUBBESİ yazıyordu. Kapıyı hissetmek için uyuşmuş elini kapıya koydu. Sonra kapı kolunu çevirip içeri girdi.</p>

  <p>Bir anlığına durup etrafa baktı. Ardında yağmur kapıyı dövüyordu. Önündeyse bir masada gümüş bir sürahide dumanı tüten sıcak çikolata ve içinde şekerleme de olan dolu bir bardak duruyordu. Bunun yanında, başka bir tepside, kalın tavuk dilimleri, taze kesilmiş domates ve yeşil soğanlı sandviçler duruyordu. Hemen gözünün önündeki bir askıda kalın, yeşil bir Türk havlusu vardı. Onun yanındaysa ıslak giysilerin atıldığı bir kova vardı. Sağ tarafındaysa insanı ısı ışınlarıyla anında kurutan ufak bir kabin vardı. Ve bir sandalyenin üzerine onu veya başka kayıp birini bekleyen temiz birtakım üniforma duruyordu. Daha ötede kırmızı ve kahverengi deri kaplı kitaplar duruyor, bakır güğümlerde kahve kaynıyor, bir gramofondan usul usul müzik yükseliyordu. Kitapların yakınındaysa üzerine sere serpe ve çırılçıplak uzanıp, odaya haklın o büyük, parlak şeyin ışığının içilebileceği bir portatif karyola vardı.</p>

  <p>Ellerini gözlerine götürdü. Birilerinin ona doğru geldiğini gördü ama bir şey demedi. Bekledi, gözlerini açtı ve baktı. Üniformasından akan su ayaklarının dibinde birikti. Ve suyun kuruyup saçlarından, yüzünden, göğsünden, kollarından ve bacaklarından yok olduğunu hissetti.</p>

  <p>Güneşe bakıyordu.</p>

  <p>Odanın ortasındaydı; büyük, sarı ve sıcaktı. Güneş hiç ses çıkarmıyordu, oda da sessizdi. Kapı kapalıydı. Yağmur, karıncalanan bedeninde artık sadece bir anıydı. Güneş odanın mavi gökyüzünde, yükseklerde asılıydı; ılık, sıcak, sarı ve çok güzel.</p>

  <p>Üzerindeki kıyafetleri yırtarak yürüdü.</p>
</body>
</html>
