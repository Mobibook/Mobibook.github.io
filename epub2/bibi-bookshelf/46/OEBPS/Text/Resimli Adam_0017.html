<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Tilki ve Orman</b></h1>
  <hr style="width:100%" />

  <p>İlk gece havai fişekler atıldı. Bunlardan korkmanız gerekebilirdi, çünkü size bazı korkunç şeyleri hatırlatabilirlerdi, ama bunlar güzeldi, Meksika’nın kadim yumuşak havasına yükseliyor ve yıldızları mavi ve beyaz parçacıklara ayırıyorlardı. Her şey iyi ve tatlıydı. Hava ölünün ve canlının, yağmurun ve tozun, kiliseden gelen tütsünün ve “La Paloma” çalan bandonun tubalarından yükselen pirinç kokusunun karışımıydı. Kilisenin kapıları sonuna kadar açılmıştı ve sanki devasa, sarı bir takımyıldız bir ekim gökyüzünden düşmüş ve kilise duvarlarını ateşe vermişti; milyon tane mum etrafa renk ve koku saçıyordu. Yeni ve daha iyi havai fişekler taş döşenmiş meydanın üzerinde cambazlık yapan kuyruklu yıldızlar gibi uçuşuyor, kafelerin kerpiç duvarlarına çarpıyor, sonra da çıplak ayaklı çocukların dev çanları tekmeleyerek canavarca sesler çıkardığı yüksek çan kulesine doğru gidiyordu. Kasaba meydanına dalan alevli boğa gülüşen adamları ve çığlık çığlığa kaçan çocukları kovaladı.</p>

  <p>“Yıl 1938,” dedi William Travis, eşiyle beraber bağırıp çağıran kalabalığın kenarında duruyor ve gülümsüyordu. “İyi bir yıl.”</p>

  <p>Boğa onlara doğru geldi. Ateş topları onlara çarparken çift eğilerek kaçtı. Müziği, kargaşayı, kiliseyi ve bandoyu geride bıraktılar. Yıldızların altında birbirlerine sarılmış gülüyorlardı. Sağa sola saldıran bir Meksikalı'nın omuzlarında taşıdığı bambu boğa, yanan barutlu boynuzlarıyla geçip gitti.</p>

  <p>“Hayatım boyunca bu kadar eğlenmemiştim,” dedi Susan Travis nefeslenmek için durunca. “İnanılmaz,” dedi William.</p>

  <p>“Devam edecek, değil mi?”</p>

  <p>“Hem de gece boyunca.”</p>

  <p>“Hayır, yolculuğumuzdan bahsetmiştim.” Kaşlarını çatıp gömlek cebine yavaşça vurdu. “Bir ömür boyu yetecek kadar seyahat çekimiz var. Keyfine bak. Kafana takma. Bizi asla bulamazlar.”</p>

  <p>“Asla mı?”</p>

  <p>“Asla.”</p>

  <p>Şimdi de biri devasa maytapları kilisenin çan kulesinde cızırtılı bir dumanın içinden atmaya başlamıştı. Aşağıdaki kalabalık kaçıştı ve maytaplar onların dans eden ayakları ve sallanan vücutlarının altında harika sarsıntılarla patladı. Kızaran tortillaların fevkalade kokusu etrafa yayılıyor, kafelerdeyse masalarda oturan adamlar kahverengi ellerinde biralarla dışarı bakıyordu.</p>

  <p>Boğa ölmüştü. Bambu borulardaki ateş sönmüştü. Boğayı taşıyan adam yükünü yere bıraktı. Çocuklar boğanın kâğıttan kafasına ve gerçek boynuzlarına dokunmak için üşüştü.</p>

  <p>“Boğayı inceleyelim,” dedi William.</p>

  <p>Kafe girişinin önünden geçerken Susan onlara bakan adamı gördü. Beyaz takım elbiseli, mavi kravatlı ve gömlekli, ince, beyaz bir adamdı. Güneş yüzünü yakmıştı. Sarı saçları düz, gözleriyse maviydi ve onları izliyordu.</p>

  <p>Susan adamı lekesiz dirseğinin önündeki şişeler olmasa asla fark edemezdi. Adamın önünde kocaman bir şişe creme de menthe, berrak bir şişe vermut, bir sürahi konyak, yedi farklı türden içki şişesi ve parmağının uçlarında da on tane yarısına kadar doldurulmuş bardak vardı. Adam bakışlarını sokaktan ayırmadan arada bir gözlerini kısıp içkilerden içiyor, tadı damağında tutabilmek için ağzını sıkıca kapatıyordu. Diğer elindeyse bir Havana purosu vardı, sandalyede ise yirmi paket Türk sigarası, altı kutu puro ve birkaç paket kolonya vardı.</p>

  <p>“Bill,” diye fısıldadı Susan.</p>

  <p>“Sakin ol,” dedi Bill. “Önemsiz biri o.”</p>

  <p>“Onu bu sabah kasaba meydanında gördüm.”</p>

  <p>“Arkana bakma, yürümeye devam et. Bu kağıttan boğayı incele. Evet, soru falan sor.”</p>

  <p>“Arayıcılardan biri olmasın?”</p>

  <p>“Bizi takip etmeleri imkansız!”</p>

  <p>“Ya ettilerse?"</p>

  <p>“Ne kadar güzel bir boğa,” dedi William boğanın sahibine.</p>

  <p>“Bizi iki yüzyıl boyunca takip etmiş olamaz, değil mi?”</p>

  <p>Susan yalpaladı. William kadının dirseğini sıktı ve ona yön verdi.</p>

  <p>“Bayılma.” Durumun anlaşılmaması için gülümsedi. “Düzeleceksin. Şu kafeye gidip onun önünde içelim ki olduğunu sandığımız adamsa şüphelenmesin.”</p>

  <p>“Hayır, gidemem.”</p>

  <p>“Gitmek zorundayız. Gel, hadi. Ben de David’e dedim ki, yok artık!” Bu son cümleyi kafeden girerken yüksek sesle söylemişti.</p>

  <p>Buradayız, diye düşündü Susan. Biz kimiz? Nereye gidiyoruz? Neden korkuyoruz? Kafenin kerpiç zeminini ayaklarının altında hissederken “Baştan başla,” dedi kendi kendine, akıl sağlığına tutunmaya çalışarak.</p>

  <p>Benim adım Ann Kristen; eşimin adı Roger. İkimiz de 2155 yılında doğduk. Yaşadığımız dünya kötü bir dünyaydı. Dünyaları, gece vakti kara düdüğünü çalarak aklın ve medeniyetin sahillerinden uzaklaşan, yanında iki milyar insanı gitmek isteseler de, istemeseler de ölüme, dünyanın kıyısından radyoaktif alevlerin ve çılgınlığın içine düşmeye götüren büyük, siyah bir gemiye benzeyen bir dünyaydı.</p>

  <p>Kafeye girdiler. Adam onlara bakıyordu.</p>

  <p>Telefon çaldı.</p>

  <p>Telefon Susan’ı korkutmuştu. Başka bir telefonun gelecekte, iki yüz yıl sonra, 2155 yılında mavi bir nisan sabahında çaldığını ve ona cevap verdiğini hatırladı.</p>

  <p>“Ann, benim, Rene! Duydun mu? Zamanda Yolculuk A.Ş’yi diyorum. M.Ö 21 yılında Roma’ya, Napolyon’un Waterloo savaşına, her zamana, her yere yolculuklar!”</p>

  <p>“Şaka mı yapıyorsun, Rene?”</p>

  <p>“Hayır. Clinton Smith bu sabah 1776 yılındaki Philadelphia’ya doğru yola çıktı. Zamanda Yolculuk A.Ş her şeyi ayarlıyor. Oldukça pahalı. Ama düşünsene, Roma’nın yanışını, Kubilay Han’ı, Musa’yı ve Kızıldeniz’i gerçekten görebilirsin! Muhtemelen reklamı tüp posta sisteminden sana da ulaşmıştır.”</p>

  <p>Basınçlı havanın önüne taşıdığı metal kabın içindeki reklama baktı:</p>

  <p>ROMA VE BORGIA AILESI!</p>

  <p>WRIGHT KARDEŞLER VE KITTY HAWK! Zamanda Yolculuk A.Ş sizi dönemin kıyafetleriyle donatır ve Lincoln veya Sezar suikastı esnasında kalabalığın arasına sokar! Size istediğiniz medeniyette, istediğiniz yılda hiçbir zorluk çekmeden gezebilmek için gereken her dili öğreteceğimizi garanti ediyoruz. Latince, Yunanca, eski dönemlerin günlük Amerikan İngilizcesi. Tatilinizi Zamanda Yolculuk A.Ş ile yapın!</p>

  <p>Rene’nin sesi telefonda çınlıyordu. “Tom ve ben yarın 1492’ye gideceğiz. Tom için ayarlamalar yapıyorlar, Kolomb’la beraber yelken açacak. İnanılmaz, değil mi?”</p>

  <p>“Evet,” diye mırıldandı Ann, afallamıştı. “Hükümet bu Zaman Makinesi Şirketi için ne diyor?”</p>

  <p>“Eh, polisin gözü üzerlerinde. İnsanların askerlik hizmetinden kaçıp geçmişte saklanmalarından korkuyorlar. Herkes geri döneceğinin garantisi olarak evini, mal varlığını güvence olarak bırakmak zorunda. Ne de olsa savaş devam ediyor.”</p>

  <p>“Evet, savaş,” diye mırıldandı Ann. “Savaş.” Orada öyle, elinde telefonla dururken düşündü; “İşte benim ve eşimin yıllardır bahsettiğimiz ve elde etmek için dua ettiğimiz şans. Bu 2155’in dünyasını sevmiyoruz. Eşimin bomba fabrikasındaki, benim hastalık kültürü birimindeki işlerimizden kaçmak istiyoruz. Belki de kaçma şansımız vardır. Bizi asla bulup geri getiremeyecekleri, kitaplarımızı yaktıramayacakları, düşüncelerimizi sansürleyemeyecekleri, zihinlerimizi korkuyla yakamayacakları, uygun adımla yürütemeyecekleri, radyolardan bize bağıramayacakları yılların vahşi diyarlarına yüzyılları geçip ulaşma şansımız vardır.”</p>

  <p>1938 yılının Meksika’sındaydılar.</p>

  <p>Ann kafenin lekeli duvarına bakıyordu. Gelecek Devleti iyi işçilerine yorgunluklarına iyi gelsin diye geçmişte tatil yapma izni veriyordu. Böylece Ann ve eşi 1938’e, New York’taki bir daireye taşınmışlar, limandaki hâlâ yeşil olan Özgürlük Heykeli ve tiyatroların tadını çıkarmışlardı. Üçüncü gündeyse kıyafetlerini ve isimlerini değiştirip saklanmak için Meksika’ya kaçmışlardı.</p>

  <p>Masada oturan yabancıya bakarak “O olmalı,” diye fısıldadı Susan. “O sigaralar, purolar, içkiler. Onu ele veriyorlar. Geçmişteki ilk gecemizi hatırlıyor musun?”</p>

  <p>Bir ay önce, New York’taki ilk gecelerinde, kaçışlarından önce, tüm ilginç içkileri içmişler, tuhaf yiyecekler, parfümler, on düzine az bulunur markadan sigara almışlardı. Gelecekte bunlar bulunmuyordu çünkü gelecekte savaş her şeydi. Dükkanlara, tütüncülere, marketlere gire çıka komik duruma düşmüşler, odalarına çıkıp bir güzel hasta olmuşlardı.</p>

  <p>Ve şimdi bu yabancı da sadece gelecekten gelen, yıllarca sigara ve içkiye hasret kalmış birinin yapacaklarını yapıyordu.</p>

  <p>Susan ve William oturup birer içki söyledi. Yabancı onların kıyafetlerini, saçlarını, takılarını ve yürüyüp oturma şekillerini inceliyordu.</p>

  <p>“Rahat otur,” dedi William sessizce. “Ömrün boyunca bu giysileri giymişsin gibi görün.”</p>

  <p>“Kaçmaya hiç kalkışmamalıydık.”</p>

  <p>“Tanrım!” dedi William, “Bu tarafa geliyor. Sen karışma, ben konuşurum.”</p>

  <p>Yabancı eğilip onlara selam verdi. Topuklarını hafifçe birbirine vurmuştu. Susan birden gerildi. Şu askeri ses! Gece yarısı kapının çalınışı kadar çirkin ve kaynağı belli.</p>

  <p>“Bay Roger Kristen,” dedi yabancı, “Otururken pantolon paçalarınızı çekmediniz.”</p>

  <p>William donup kaldı. Bacaklarının üzerinde masumca duran ellerine baktı. Susan’ın kalbi çılgınca atıyordu.</p>

  <p>“Yanlış kişiyle konuşuyorsunuz,” dedi William çabucak. “Soyadım Krisler değil.”</p>

  <p>“Kristen,” diye düzeltti yabancı.</p>

  <p>“Ben William Travis,” dedi William. “Ayrıca benim paçalarımdan size ne?”</p>

  <p>“Affedersiniz.” Yabancı bir sandalye çekti. “Paçalarınızı çekmediğiniz için sizi tanıdığımı sandım diyelim. Herkes çeker. Eğer çekmezlerse pantolon çabucak kırışır. Ben evimden çok uzaktayım Bay... Travis ve bana arkadaşlık edecek birilerini arıyorum. Benim adım Simms.”</p>

  <p>“Bay Simms, yalnızlığınızı anlıyoruz, ama biz yorulduk. Yarın Acapulco’ya doğru yola çıkacağız.”</p>

  <p>“Güzel yerdir. Oradaydım, bazı arkadaşlarımı arıyordum, yeni döndüm. Buralarda bir yerlerdeler. Yakında bulurum onları. Eşiniz hasta mı?”</p>

  <p>“İyi geceler, Bay Simms.”</p>

  <p>William, Susan’ın kolunu sıkıca tuttu ve kapıya doğru ilerlediler. Bay Simms “Bir şey daha var,” derken arkalarına bakmadılar. Bay Simms durakladı ve sonra yavaşça “M.S 2155,” dedi.</p>

  <p>Susan gözlerini kapadı ve dünyanın durduğunu hissetti. Hiçbir şey görmeden kasaba meydanına doğru yürümeye devam etti.</p>

  <p>Otel odalarının kapısını kilitlediler. Susan ağlıyordu, karanlıkta duruyorlardı ve oda altlarında sallanıyordu. Uzaklarda maytaplar patladı, kasaba meydanından kahkahalar yükseliyordu.</p>

  <p>“Adamdaki de ne cüret!” dedi William. “Orada oturmuş, sigarasını ve içkisini içerken bize hayvanmışız gibi baktı. Onu oracıkta öldürmeliydim!” Sesi neredeyse histerikti. “Bize gerçek ismini verme cüretini bile gösterdi. Arayıcıların şefi. Bir de şu paça meselesi. Tanrım, onları çekmeliydim. Bu devirde otomatikman yapılan bir şey. Yapmadığımdan diğer herkesten ayrılmış oldum, bu da onu düşündürdü, işte hiç pantolon giymemiş biri, üniformaya, geleceğin tarzına alışkın biri. Kimliğimizi belli ettiğim için kendimi öldürebilirim.”</p>

  <p>“Hayır, hayır, yürüme tarzım yüzünden, şu topuklular yüzünden oldu. Saç kesimlerimiz de çok yeni, çok taze. Her şeyimiz tuhaf ve rahatsızlık verici.”</p>

  <p>William ışığı açtı. “Bizi hâlâ deniyor. Bizden tam olarak emin değil. Kaçarsak emin olur. Acapulco’ya sakin sakin gitmeliyiz.”</p>

  <p>“Belki de emindir ama bizimle oyun oynuyordur.”</p>

  <p>“Bu ihtimali göz ardı edemeyiz. Zamanı bol. İstediği kadar burada oyalanabilir, sonra da bizi geçmişe gelişimizin altmış saniye öncesine döndürebilir. Bizi günlerce merak içinde bırakıp bize gülebilir.”</p>

  <p>Susan yüzünden gözyaşlarını silerek ve kömürle tütsünün o eski kokusunu içine çekerek yatağa oturdu.</p>

  <p>“Olay çıkarmazlar, değil mi?”</p>

  <p>“Cesaret edemezler. Bizi tek başımızayken yakalayıp Zaman Makinesine koymaları lazım.”</p>

  <p>“O zaman bir çare var,” dedi Susan. “Asla yalnız kalmayız, hep kalabalıkta oluruz. Milyon tane arkadaş ediniriz, pazarlarda dolaşır, her kasabada resmi saraylarda kalırız, Simms’i öldürüp kaçmanın bir yolunu bulana kadar bizi koruması için polis şeflerine rüşvet veririz, kılık değiştiririz, belki Meksikalı kılığına bile girebiliriz.”</p>

  <p>Kilitli kapılarının dışından ayak sesleri geldi. Işığı kapatıp sessizce soyundular. Ayak sesleri uzaklaştı. Bir kapı kapandı.</p>

  <p>Susan karanlıkta, kasaba meydanına bakan pencerenin önünde durdu. “Demek şuradaki bina bir kilise.”</p>

  <p>“Evet.”</p>

  <p>“Hep kiliselerin neye benzediğini merak etmişimdir. Bir kilise görmeyeli uzun zaman oldu. Yarın gidip bakabilir miyiz?”</p>

  <p>“Elbette. Yatağa gel.”</p>

  <p>Karanlık odada uzandılar.</p>

  <p>Yarım saat sonra telefon çaldı. Susan telefonu açtı.</p>

  <p>“Alo?”</p>

  <p>“Tavşanlar ormanda saklanabilir,” dedi bir ses, “ama tilki onları her zaman bulur.”</p>

  <p>Telefonu yerine koydu, yatağa dümdüz ve buz kesmiş şekilde uzandı.</p>

  <p>Dışarıda, 1938 yılında, bir adam gitarında peşi sıra üç melodi çaldı.</p>

  <p>Susan gece elini yataktan çıkardı ve neredeyse 2155 yılına dokundu. Parmaklarının dalgalı bir yüzeyde dolaşırcasına zamanın serin boşluğuna dokunduğunu hissetti, uygun adım yürüyen ayakların ısrarcı seslerini ve milyon tane marş çalan milyon tane bandoyu duydu, steril cam tüplerdeki elli bin sıra hastalık kültürünü ve Gelecekteki fabrikada çalışırken onlara uzanan elini; cüzzam, veba, tifo, tüberküloz tüplerini, sonra da büyük patlamayı gördü. Elinin yanıp buruşuk kuru eriğe döndüğünü gördü, dünyayı yerinden oynatacak kadar büyük, binaları yıkık, insanları sessizce yerde yatıp kan kaybederken bırakan sarsıntıyı hissetti. Muazzam volkanlar, makineler, rüzgarlar, çığlar sessizliğe gömüldü ve Susan yatakta, Meksika’da, yıllarca uzakta, ağlayarak uyandı.</p>

  <p>Zar zor dalabildikleri bir saatlik uykunun sersemliğiyle sabahın erken bir saatinde dışarıdan gelen otomobil gürültüleriyle uyandılar. Susan demir parmaklıklı balkondan baktığında üzerlerinde kırmızı yazılar olan araba ve kamyonlardan inen sekiz kişilik ufak kalabalığın bağırıp çağırdığını gördü. Bir grup Meksikalı kamyonların peşine takılmıştı.</p>

  <p>Küçük bir çocuğa “Que pasa?” dedi Susan.</p>

  <p>Çocuk cevap verdi.</p>

  <p>Susan tekrar kocasına doğru döndü. “Bir Amerikan film şirketinden gelmişler. ”</p>

  <p>“Kulağa ilginç geliyor.” William duştaydı. “Onları izleyelim bari. Bugün gitmesek daha iyi olur. Simms’i uyutmayı deneyelim. Filmlerin çekilişini seyrederiz. İlkel filmcilik çok ilginçmiş derler. Biz de biraz kafamızı dağıtmış oluruz böylece.”</p>

  <p>Biz, diye düşündü Susan. Bir anlığına, parlak güneşin altında, otelin bir yerindeki bir adamın onları bin sigara içerek beklediğini unutmuş gibi oldu. Aşağıdaki sekiz mutlu ve gürültücü Amerikalıya bağırmak istedi: “Kurtarın beni, saklayın beni, yardım edin bana! Saçımı boyayın, tuhaf kıyafetler giydirin bana. Yardımınıza ihtiyacım var. Ben 2155 yılından geliyorum!”</p>

  <p>Ama kelimeler boğazında tıkılıp kaldı. Zamanda Yolculuk A.Ş görevlileri aptal değildi. Yolculuğa çıkmadan önce beyninize psikolojik bir engel koyarlardı. Kimseye gerçek doğum yeri ve zamanınızı söyleyemez, Geçmişteki hiç kimseye Gelecekten bilgi veremezdiniz. Geçmiş ve Gelecek birbirinden korunmalıydı. İnsanların başlarında kimse olmaksızın Geçmişe gitmesine sadece bu psikolojik engel sayesinde izin veriliyordu. Gelecek, Geçmişe yolculuk yapanların getireceği değişikliklerden korunmalıydı. Tüm kalbiyle istese bile kasaba meydanındaki şu mutlu insanlardan hiçbirine kim olduğunu söyleyemez veya içinde bulunduğu çıkmazı anlatamazdı.</p>

  <p>“Kahvaltı edelim mi?” dedi William.</p>

  <p>Kahvaltı kocaman bir yemek salonunda servis ediliyordu. Herkes için jambon ve yumurta. Mekan turist kaynıyordu. Filmciler de gelmişti, sekizi birden. Altı adam ve iki kadın, gülüşerek, sandalyeleri iterek içeri girdiler. Ve Susan onların yanına oturdu. Bay Simms Türk sigarasını sıkıca ciğerlerine çekerek lobi merdiveninden inip yemek salonuna girdiğinde bile onların sıcaklığını ve sağladıkları korumayı hissedebiliyordu. Simms uzaktan onlara başıyla selam verdi, onlar da gülümseyerek karşılık verdiler, çünkü burada, sekiz filmcinin ve yirmi turistin önünde bir şey yapamazdı.</p>

  <p>“Şu aktörlerden ikisini kiralayabilirim belki,” dedi William. “Şaka yaptığımızı söyler, onları bizim kıyafetlerle giydirir ve bizim arabamızla Simms yüzlerini göremezken uzaklaşmalarını ayarlarız. Bizim kılığımızdaki iki kişi onu birkaç saat oyalayabilirse biz de o arada Mexico City’ye ulaşabiliriz. Bizi orada bulması yıllar sürer!”</p>

  <p>“Hey!”</p>

  <p>Nefesi içki kokan şişman bir adam masalarına eğildi.</p>

  <p>“Amerikalı turistleri” diye bağırdı. “Meksikalıları görmekten o kadar bıktım ki sizi öpebilirim!” Susan ve William’ın ellerini sıktı. “Gelin, bizimle oturun. Mutsuzluk yoldaş ararmış. Ben Bay Mutsuz, bu Bayan Kasvet ve bunlar da Bay ve Bayan Meksika’nız-Sizin-Olsun! Hepimiz buradan nefret ediyoruz. Ama lanet bir filmin ön çekimleri için gelmek zorunda kaldık. Ekibin geri kalanı yarın gelecek. Adım Joe Melton. Yönetmenim. Burası da ne ülkeymiş yahu! Sokakta cenazeler, ölen insanlar. Gelin, bizim partiye katılın; bizi neşelendirin biraz!”</p>

  <p>Susan ve William gülüyordu.</p>

  <p>“Komik miyim?” diye sordu Bay Melton yakınındakilere.</p>

  <p>“Harikasınız!” Susan yanlarına geçti.</p>

  <p>Bay Simms yemek salonunun öte ucundan onlara bakıyordu.</p>

  <p>Susan ona suratını ekşiterek baktı.</p>

  <p>Bay Simms masaların arasından ilerledi.</p>

  <p>“Bay ve Bayan Travis,” diye seslendi. “Kahvaltınızı baş başa yapacağınızı düşünmüştüm.”</p>

  <p>“Affedersiniz,” dedi William.</p>

  <p>“Otur, dostum,” dedi Bay Melton. “Onların arkadaşı benim de arkadaşımdır.”</p>

  <p>Bay Simms oturdu. Filmciler yüksek sesle konuşuyordu ve onlar konuşurken Bay Simms sessizce “Umarım iyi uyumuşsunuzdur,” dedi.</p>

  <p>“Peki ya siz?”</p>

  <p>“Ben yaylı yataklara alışkın değilim,” diye cevap verdi Bay Simms alaycı bir sesle. “Ama bunu telafi edecek şeyler de var. Gecenin yarısını yeni sigara ve yiyecekleri deneyerek geçirdim. Acayip ve büyüleyiciydiler. Bu kadim kötü alışkanlıklar resmen yeni bir duyu spektrumu sunuyor.”</p>

  <p>“Neden bahsettiğinizi bilmiyoruz,” dedi Susan. “Hep aynı numaralar,” diye güldü Simms. “Faydası yok. Kalabalığa karışma stratejisi de boş. Yakında sizi yalnız yakalarım. Çok sabırlıyımdır.”</p>

  <p>“Baksanıza,” diye araya girdi Bay Melton yüzü kızararak, “Bu adam canınızı mı sıkıyor?”</p>

  <p>“Sorun yok.”</p>

  <p>“Bir mesele varsa tutup kolundan atayım dışarı, söylemeniz yeter.”</p>

  <p>Melton arkadaşlarına bağırmaya devam etti. Bay Simms kahkahaların arasında devam etti: “Kısa keselim. Sizi şehirlerde ve kasabalarda takip ederek bulmak bir ayımı, sizden emin olmaksa dün tam bir günümü aldı. Benimle olay çıkarmadan gelirseniz ve hidrojen-artı bombası projesinde çalışmayı kabul ederseniz ceza almamanızı sağlayabilirim.”</p>

  <p>“Adamın kahvaltıda bahsettiği şeye bak, bilim!” dedi konuşmayı yarım yamalak dinleyen Bay Melton.</p>

  <p>Simms soğukkanlıca devam etti. “Bunu bir düşünün. Kaçamazsınız. Beni öldürseniz bile peşinizden başkaları gelir. ”</p>

  <p>“Neden bahsettiğinizi bilmiyoruz.”</p>

  <p>“Bırakın şunu!” diye bağırdı Simms kızarak. “Aklınızı kullanın. Kaçmanıza izin veremeyeceğimizi biliyorsunuz. 2155 yılındaki diğerleri de bu fikre kapılabilir ve sizin yaptığınızı yapabilir. Onlar bize lazım.”</p>

  <p>“Savaşlarınızda savaşmak için,” dedi William sonunda.</p>

  <p>“Bill!”</p>

  <p>“Sorun yok, Susan. Onun şartlarında konuşacağız artık. Kaçamayız.”</p>

  <p>“Mükemmel,” dedi Simms. “Sahiden, sorumluluklarınızdan kaçarken ikiniz de pek romantiktiniz.”</p>

  <p>“Dehşetten kaçıyorduk.”</p>

  <p>“Saçmalık. Alt tarafı bir savaş.”</p>

  <p>“Siz neden bahsediyorsunuz?” diye sordu Bay Melton.</p>

  <p>Susan ona anlatmak istedi. Ama sadece genel şeylerden bahsedebilirdiniz. Aklınızdaki engel bu kadarına izin verirdi. Simms ve William’ın konuştuğu gibi genel şeyler ancak.</p>

  <p>“Alt tarafı bir savaş ha,” dedi William. “Dünyanın yarısı cüzzam bombalarıyla öldü!”</p>

  <p>“Bununla birlikte,” diye belirtti Simms, “Geleceğin sakinleri onlar cehennemin kıyısındaki uçurumdan düşerken sizin tropik adalarda saklanmanızdan hoşnut değil. Ölüm ölümü sever, yaşamı değil. Ölen insanlar diğerlerinin de onlarla öldüğünü bilmeyi sever. Fırınlarda, tabutta tek başına olmadığını bilmek insanı avutur. Ben onların size karşı duyduğu ortak hoşnutsuzluğun bekçisiyim.”</p>

  <p>“Hoşnutsuzluğun bekçisine bakın!” dedi Bay Melton arkadaşlarına.</p>

  <p>“Burada ne kadar kalırsanız geri dönmek de o kadar zorlaşacak. Bomba projesinde size ihtiyacımız var, Bay Travis. Şimdi dönerseniz işkence görmeyeceksiniz. Sonra sizi zorla çalıştıracağız, bombayı bitirdiğinizdeyse üzerinizde karmaşık birkaç gereç deneyeceğiz, efendim.”</p>

  <p>“Bir teklifim var,” dedi William. “Eğer eşim burada, savaştan uzakta, güvende kalacaksa sizinle gelirim.”</p>

  <p>Bay Simms bunu bir düşündü. “Tamam. Benimle on dakika sonra meydanda buluşun. Arabanızla beni alın. Kırsalda, kimsenin olmadığı bir yere götürün. Zaman makinesinin bizi oradan almasını ayarlayacağım.”</p>

  <p>“Bill!” Susan sıkıca eşinin kolunu tuttu.</p>

  <p>“İtiraz etme.” Eşine baktı. “Anlaşma yapıldı." Simms’e dönüp: “Bir şey daha var. Geçen gece odamıza girip bizi kaçırabilirdin. Neden yapmadın?”</p>

  <p>“Keyfime bakıyordum diyelim,” diye cevap verdi Bay Simms halsizce, bir puro daha yakmıştı. “Bu harika atmosferi, güneşi, tatili bırakmak hoşuma gitmez. Ah, ne kadar da pişmanım. Kasaba meydanında o halde, on dakika sonra. Eşiniz güvende olacak, istediği kadar burada kalabilir. Vedalaşın.”</p>

  <p>Bay Simms kalktı ve dışarı çıktı.</p>

  <p>“Bay Önemli Konuşma da gidiyor!” diye bağırdı Bay Melton giden beyefendinin ardından. Dönüp Susan’a baktı. “Hey. Biri ağlıyor burada. İnsan hiç kahvaltıda ağlar mıymış? Değil mi ama?”</p>

  <p>Saat dokuzu çeyrek geçe Susan odalarının balkonunda durmuş, meydana bakıyordu. Bay Simms zarif bir bronz bankta bacak bacak üstüne atmış oturuyordu. Purosunun ucunu ısırarak kopardı ve özenle yaktı.</p>

  <p>Susan sokağın öte ucundan gelen bir motor sesi duydu ve William garajdan çıkıp yavaşça Arnavut kaldırımda tepeden inmeye başladı.</p>

  <p>Araba hızlandı. Saatte elli, şimdi altmış beş, şimdi de 80 kilometre hızla geliyordu. Tavuklar arabanın önünden kaçıştı.</p>

  <p>Bay Simms beyaz panama şapkasını çıkardı ve pembe alnını sildi, sonra tekrar şapkasını taktı ve arabayı gördü.</p>

  <p>Araba saatte yüz kilometre hızla doğruca kasaba meydanına geliyordu.</p>

  <p>“William!” diye çığlık attı Susan.</p>

  <p>Araba büyük bir gürültüyle alçak kaldırıma çarptı ve sıçradı, banka doğru hızlanarak ilerledi ve purosunu düşüren, çığlık atan, kollarını sallayan Bay Simms’e çarptı. Simms havaya kalktı, kalktı, sonra da uçup delicesine yere düştü.</p>

  <p>Ön tekerlerinden biri patlayan araba meydanın diğer ucunda durdu. İnsanlar koşarak geldi.</p>

  <p>Susan içeri girdi ve balkonun kapısını kapadı.</p>

  <p>Devlet sarayının basamaklarını beraber, kol kola indiler. Tam öğlen vaktiydi ve yüzleri solgundu.</p>

  <p>“Adiös, senyor,” dedi belediye başkanı arkalarından. “Senyora.”</p>

  <p>Meydanda kalabalığın parmaklarıyla kanı gösterdiği yerde durdular.</p>

  <p>“Seni bir daha görmek isteyecekler mi?” diye sordu Susan.</p>

  <p>“Hayır, bunu tekrar tekrar konuştuk. Bu bir kazaydı. Arabanın kontrolünü kaybettim. Onlar için ağladım. Tanrı biliyor ya, bir şekilde rahatlamam lazımdı zaten. Ağlamak istiyordum. Onu öldürmekten nefret ettim. Hayatım boyunca asla böyle bir şey yapmak istemedim.”</p>

  <p>“Seni yargılamayacaklar mı?”</p>

  <p>“Bundan bahsettiler ama hayır. Onları ikna ettim. Bana inandılar. Bu bir kazaydı. Her şey bitti.”</p>

  <p>“Nereye gideceğiz? Mexico City? Uruapan?”</p>

  <p>“Araba tamirde. Saat dört gibi hazır olur. Sonra da buradan çeker gideriz.”</p>

  <p>“Peşimize düşerler mi? Simms yalnız mı çalışıyordu?”</p>

  <p>“Bilmiyorum. Galiba az da olsa avantajımız olacak.”</p>

  <p>Susan ve William yaklaşırken filmciler de otelden çıkıyordu. Bay Melton, kaşlarını çatmış, koşarak geldi. “Olanları duydum. Çok fena. Şimdi iyi misiniz? Sokakta ön çekim yapacağız, izlemek isterseniz gelin. Biraz rahatlamış olursunuz. Hadi, size iyi gelecektir. ”</p>

  <p>Gittiler.</p>

  <p>Kamera kurulurken Arnavut kaldırımlı sokakta durdular. Susan yokuş aşağıya, uzaklara giden yola ve Acapulco’ya ve denize, piramitlerin ve harabelerin, sarı duvarlı, mavi duvarlı, mor duvarlı kerpiç kasabalarının, alev gibi yanan begonvillerin ötesine giden otoyola baktı. Yola çıkacağız, pazarlarda ve lobilerde kalabalığa karışacağız, polise rüşvet verip yakınlarında uyuyacağız, kapımıza çift kilit takacağız, her zaman kalabalıkta olacağız, asla yalnız kalmayacağız, yanımızdan geçen herkesin başka bir Simms olabileceğinden korkacağız. Arayıcıları kandırıp onlardan kurtulup kurtulmadığımızdan asla emin olamayacağız. Ve ileride, Gelecekte, hep bizim yakalanmamız bekleyecekler; bombalarıyla bizi yakmayı, hastalıklarıyla bizi çürütmeyi, polisleriyle bizi yuvarlatmayı, döndürmeyi, çemberin ortasından atlatmayı bekleyecekler. Ve biz de ormanda kaçmayı sürdüreceğiz, hayatımız boyunca asla durmayacağız ve rahat bir uyku çekemeyeceğiz.</p>

  <p>İnsanlar film çekimini seyretmek için toplanmıştı. Ve Susan kalabalığı ve sokakları seyretti. “Şüpheli birini gördün mü?”</p>

  <p>“Hayır. Saat kaç?”</p>

  <p>“Üç. Araba neredeyse hazırdır.”</p>

  <p>Deneme çekimi dörde çeyrek kala bitmişti. Sohbet ederek hep beraber otele döndüler. William garaja uğradı. “Araba saat altıda hazır olacakmış” dedi dışarı çıktığında. Endişelenmişti.</p>

  <p>“Ama o saati geçmez, değil mi?”</p>

  <p>“Hazır olur, endişelenme.”</p>

  <p>Lobide gözleri Bay Simms gibi tek başına seyahat eden adamları, saçlarını yeni kestirmiş ve çok fazla sigara ve kolonya kokan adamları aradı, ama lobi boştu. Merdivenlerden çıkarken “Uzun ve zor bir gün oldu. İçelim de rahatlayalım biraz. Siz de gelir misiniz? Martini? Bira?” diye sordu Bay Melton.</p>

  <p>“Belki bir kadeh içeriz.”</p>

  <p>Hep beraber Bay Melton’un odasına girdiler ve içmeye başladılar.</p>

  <p>“Zamana dikkat et,” dedi William.</p>

  <p>Zaman, diye düşündü Susan. Keşke zamanları olsaydı. Tek istediği uzun ve güzel bir ekim gününde, aklında tek bir tasa veya düşünce olmadan kasaba meydanında gözlerini kapatıp, sıcaklığa gülümseyerek oturup hiç hareket etmemekti. Sadece Meksika güneşi altında uyumak, üşümeden ve rahatça, sakin ve mutlu uyumak, günlerce...</p>

  <p>Bay Melton şampanyayı açtı.</p>

  <p>“Filmlerde oynayabilecek kadar güzel bir hanımefendiye,” diye kadehini Susan’a kaldırdı. “Deneme çekimi bile yapabiliriz sizinle.”</p>

  <p>Susan güldü.</p>

  <p>“Sahiden,” dedi Melton. “Çok güzelsiniz. Sizi bir film yıldızı yapabilirim.</p>

  <p>“Beni Hollywood’a mı götüreceksiniz?”</p>

  <p>“Meksika’dan çıkaracağım kesin!”</p>

  <p>Susan, William’a baktı. William tek kaşını kaldırdı ve başını salladı. Bu sayede mekan, kıyafet ve isimlerini değiştirebilirlerdi. Ayrıca sekiz kişiyle seyahat etmek Gelecekten gelebilecek müdahalelere karşı iyi bir kalkan olurdu.</p>

  <p>“Harika olur,” dedi Susan.</p>

  <p>Şampanya etkisini göstermişti. Zaman geçiyor, parti etrafında dönüyordu. Uzun yıllardan sonra ilk kez kendini iyi, hayatta ve gerçekten mutlu hissediyordu.</p>

  <p>“Eşim ne tür filmlere uyar acaba?” diye sordu kadehini tekrar dolduran William.</p>

  <p>Melton, Susan’ı bir süzdü. Parti durmuştu, herkes Melton’u dinliyordu.</p>

  <p>“Gizemli bir hikaye düşünüyorum. Sizin gibi bir çiftin hikayesi.”</p>

  <p>“Devam edin.”</p>

  <p>“Savaş filmi gibi, belki,” dedi yönetmen içkisini güneş ışığına tutup rengini incelerken.</p>

  <p>Susan ve William bekledi.</p>

  <p>“Ufak bir sokakta, 2155 yılında yaşayan bir çiftin hikayesi olabilir belki,” dedi Melton. “Aklıma geldikçe söylüyorum gerçi. Ama bu adam ve eşi korkunç bir savaşla, süper-ötesi hidrojen bombalarıyla, sansürle, ölümle karşı karşıya o yılda. Ve sonra, senaryonun numarası da burada. Geçmişe kaçıyorlar, kötü olduklarını sandıkları bir adam da peşlerinden geliyor. Halbuki adam onlara sadece görevlerinin ne olduğunu göstermeye çalışıyor.” William kadehini yere düşürdü.</p>

  <p>Bay Melton devam etti: “Ve bu çift güvenlerini kazanan bir grup filmcinin yanına sığınıyor. Güvenliği kalabalıkta arıyorlar. ”</p>

  <p>Susan yavaşça bir sandalyeye kaydığını hissetti. Herkes yönetmeni izliyordu. Şarabından bir yudum aldı. “Ah, çok iyi bir şarapmış bu. Şimdi, bu adamla kadın, görüldüğü kadarıyla, Gelecekte ne kadar önemli olduklarını anlamıyor. Özellikle adam yeni bir bomba metalinin geliştirilmesinde önemli rol oynuyor. Böylece Arayıcılar, onlara öyle diyelim, onları bulup geri getirmek için hiçbir masraf ve zahmetten kaçınmıyor, yeter ki onları otel odasına yalnız kıstırabilsinler. Strateji. Arayıcılar ya yalnız çalışıyor ya da sekizli gruplar halinde. Bir taktik sökmezse diğeri söküyor. Bundan güzel bir film çıkmaz mı, Susan? Sen ne dersin, Bill?” Melton içkisini bitirdi.</p>

  <p>Susan doğruca önüne bakarak oturuyordu.</p>

  <p>“Bir içki alır mısın?” dedi Bay Melton.</p>

  <p>William silahını çekti ve üç kez ateşledi, adamlardan biri yere düştü, diğerleri öne atıldı. Susan çığlık attı. Bir el ağzını kapadı. Artık silah yerdeydi, William’sa eline düştüğü adamlardan kurtulmak için çırpınıyordu.</p>

  <p>Bay Melton “Lütfen,” dedi durduğu yerden, parmaklarında kan vardı. “Durumu daha da kötüleştirmeyelim.”</p>

  <p>Biri kapıya vurdu.</p>

  <p>“Beni içeri alın!”</p>

  <p>“Otel müdürü,” dedi Bay Melton soğuk bir tavırla. Başını hızla yana attı. “Gidiyoruz, hazır olun!”</p>

  <p>“İçeri alın beni! Polis çağıracağım!”</p>

  <p>Susan ve William hızla birbirlerine, sonra da kapıya baktı.</p>

  <p>“Müdür içeri girmek istiyor,” dedi Bay Melton. “Çabuk!”</p>

  <p>Bir kamera ileri taşındı. Kameradan çıkan mavi bir ışık odayı anında sardı. Işık genişledi ve partidekiler teker teker yok olmaya başladı.</p>

  <p>“Çabuk!”</p>

  <p>Susan kaybolmadan hemen önce pencereden yeşil toprakları, mor ve sarı ve mavi ve kırmızı duvarları, nehir gibi akan Arnavut kaldırımlarını, sıcak tepelere eşeğinin üzerinde giden bir adamı, gazoz içen bir çocuğu gördü, tatlı sıvıyı boğazında hissetti. Meydanda, ağaç gölgesinin serinliğinde gitarıyla duran adamı gördü ve elini gitarın tellerinde hissetti. Ve uzaklardaki mavi ve nazik denizi gördü, dalgaların onu alıp götürdüğünü hissetti.</p>

  <p>Ve sonra gitti. Kocası da gitmişti.</p>

  <p>Kapı sonuna kadar açıldı. Müdür ve adamları odaya daldı.</p>

  <p>Oda boştu.</p>

  <p>“Ama biraz önce buradaydılar! Girdiklerini gördüm, şimdi gitmişler!” diye bağırdı Müdür. “Pencerelerde demir parmaklıklar var. Oradan çıkmış olamazlar!”</p>

  <p>Akşama doğru bir rahip çağırıldı ve oda tekrar açılıp havalandırıldı. Rahip odanın dört köşesine kutsal su serpti ve odayı kutsadı.</p>

  <p>“Bunları ne yapalım?” diye sordu temizlikçi kadın.</p>

  <p>Gösterdiği dolapta altmış yedi şişe chartreuse likörü, konyak, çikolata likörü, absinthe, vermut, tekila, yüz altı karton Türk sigarası ve yüz doksan sekiz kutu Havana purosu vardı.</p>
</body>
</html>
