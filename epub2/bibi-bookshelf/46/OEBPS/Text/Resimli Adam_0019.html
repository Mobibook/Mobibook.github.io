<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Betoniyer</b></h1>
  <hr style="width:100%" />

  <p>Açık penceresinin dibindeki yaşlı cadıların kuru otlar gibi hışırdamasını dinledi:</p>

  <p>“Korkak Ettil! Dönek Ettil! Mars’ın Dünya’ya açtığı şanlı savaşta savaşmayacak olan Ettil!”</p>

  <p>“Konuşmaya devam edin, cadılar!” diye bağırdı Ettil.</p>

  <p>Sesleri Mars gökyüzünün altındaki uzun kanallardaki su gibi dökülüp azaldı, mırıltıya dönüştü.</p>

  <p>“Bu korkunç gerçeğin gölgesinde büyümek zorunda kalacak oğlun babası Ettil!” dedi buruşuk yaşlı kadınlar. Sinsi gözlerini taşıyan başlarını yavaşça birbirlerine vurdular. “Yazık, pek yazık!” Ettil’in eşi odanın diğer tarafında ağlıyordu. Gözyaşları yağmur gibiydi. Damla damla yağıyor, düştükleri yeri serinletiyordu. “Ah, Ettil, nasıl böyle düşünürsün?”</p>

  <p>Ettil tüm sabah boyunca ona ince, altın kaplı çerçevesinden şarkı söyleyerek hikâye okuyan metal kitabını bir yana bıraktı.</p>

  <p>“Açıklamayı denedim,” dedi. “Mars’ın Dünya’yı işgal etmesi çok saçma. Bizi tamamen yok ederler.” Dışarıda gürültü, patırtı, pirinç çalgılardan yükselen notalar, bir davul, bir bağırış, uygun adım yürüyen ayaklar, flamalar ve şarkılar vardı. Askerler, omuzlarında ateş silahları, ayaklarını yere vura vura taş sokaklardan geçiyor, çocuklarsa peşlerinden geliyordu. Yaşlı kadınlar kirli bayraklar sallıyordu.</p>

  <p>“Ben Mars’ta kalıp kitap okuyacağım,” dedi Ettil.</p>

  <p>Kapıya sertçe vuruldu. Tylla kapıya baktı. Kayınpeder içeri daldı. “Damadım hakkında duyduklarım doğru mu? Damadım hain mi?”</p>

  <p>“Evet, baba.”</p>

  <p>“Mars ordusuna katılıp savaşmayacak mısın?”</p>

  <p>“Hayır, baba.”</p>

  <p>“Tanrılar adına!” Yaşlı kayınpeder kıpkırmızı olmuştu. “Veba olasın! Vuracaklar seni.”</p>

  <p>“Vurun beni de bitsin!”</p>

  <p>“Bir yerleri işgal etmeyen Marslı da nerede görülmüş! Nerede!”</p>

  <p>“Hiçbir yerde. Bunun oldukça inanılmaz olduğunu kabul etmeliyim.”</p>

  <p>“İnanılmaz,” diye seslendi cadılar pencerenin altından.</p>

  <p>“Baba, onu ikna edemez misin?” dedi Tylla.</p>

  <p>“Bu gübre yığınını mı ikna edeyim?” diye bağırdı kayınpeder gözleri sinirden parlayarak Gelip Ettil’in başında dikildi. “Bandolar çalıyor, hava güzel, kadınlar ağlıyor, çocuklar zıplıyor, her şey muntazam, erkekler cesurca uygun adım yürüyor ve sen burada oturuyorsun! Utan!”</p>

  <p>“Utan,” diye ağlaştı çalılardan gelen sesler.</p>

  <p>“Boş laflarınızı da alın, defolun gidin evimden," dedi Ettil bir anda patlayarak. “Madalyalarınızı ve davullarınızı alıp gidin!”</p>

  <p>Kayınpederini itip bağıran eşini geçmişti ki tam o anda kapı sonuna kadar açıldı ve içeri birtakım asker girdi.</p>

  <p>Bir ses “Ettil Vrye?” diye bağırdı.</p>

  <p>“Evet!”</p>

  <p>“Tutuklusunuz!”</p>

  <p>Bronz giysili adamlar tarafından sürüklenirken “Hoşça kal, sevgili eşim. Ben bu aptallara beraber savaşa gidiyorum!” diye bağırdı Ettil.</p>

  <p>“Güle güle, güle güle,” dedi kasaba cadıları, gözden kaybolurken.</p>

  <p>Hücre temiz ve düzenliydi. Kitapsız kalan Ettil sinirliydi. Parmaklıkları kavradı ve roketlerin gece vakti kalkışını izledi. Yıldızlar soğuk ve sayısızdı; roketler aralarından geçerken etrafa saçılıyor gibiydiler.</p>

  <p>“Aptallar,” diye fısıldadı Ettil. “Aptallar!”</p>

  <p>Hücrenin kapısı açıldı. Bir adam orası, burası, her tarafı kitapla dolu bir tür araçla içeri girdi. Arkasındaysa bir subay belirdi.</p>

  <p>“Ettil Vrye, evinde neden bu yasadışı Dünya kitaplarını bulundurduğu öğrenmek istiyoruz. Bu <i>Harika Hikâyeler, Bilimsel Öyküler ve Fantastik</i> <i>Hikâyeler</i> nüshaları sende ne arıyor? Açıkla.” Adam Ettil’in bileklerini sıktı.</p>

  <p>Ettil bileklerini çekti. “Beni vuracaksanız vurun. Bu Dünya edebiyatı yüzünden işgale katılmayacağım zaten. İşgalinizin bu nedenle başarısız olacak.”</p>

  <p>“Nasıl?”</p>

  <p>Subay yüzünü astı ve sararmış dergilere baktı. “İstediğini al,” dedi Ettil. “Hangisi olursa olsun. Dünya takvimine göre 1929, 30’lardan 5O’lere kadar, on hikayeden dokuzunda Marslılar Dünya’yı başarıyla işgal ediyor. ”</p>

  <p>“Oh, oh!” Subay gülümsedi.</p>

  <p>“Ve sonra yeniliyoruz,” dedi Ettil.</p>

  <p>“Böyle kitaplar bulundurmak vatana ihanettir!”</p>

  <p>“Öyle diyorsanız öyle olsun. Ama bırakın da birkaç çıkarım yapayım. Her seferinde işgal genelde atletik, İrlandalı ve tek başına olan, Mick, Rick, Jick veya Bannon adlı bir genç adamın Marslıları yok etmesiyle durduruluyor.”</p>

  <p>“Buna inanmıyorsundur herhalde!”</p>

  <p>“Hayır, Dünyalıların bunu sahiden yapabileceğine inanmıyorum. Hayır. Ama görüyorsunuz ya, nesiller boyunca Dünyalı çocuklar bu tür eserleri okuyup özümsemiş. Sadece işgallerin başarıyla defedilmesini konu alan bir edebi türleri var. Aynısını Mars edebiyatı için söyleyebilir misiniz?”</p>

  <p>“Şey...”</p>

  <p>“Hayır.”</p>

  <p>“Galiba öyle.”</p>

  <p>“Öyle olduğunu siz de biliyorsunuz. Biz hiç böyle fantastik hikayeler yazmadık. Şimdiyse isyan ediyoruz, saldırıyoruz ve öleceğiz.”</p>

  <p>“Yürüttüğün mantığı anlamıyorum. Bunun bu dergilerdeki hikayelerle alakası nedir?”</p>

  <p>“Moral. Çok önemli bir nokta. Dünyalılar kaybedemeyeceklerini biliyor. Damarlarında akan kan gibi bu. Kaybedemezler. Ne kadar iyi planlanırsa planlansın her işgali defedeceklerdir. Gençlerinin böylesine hikâyeleri okuması onlara boy ölçüşemeyeceğimiz bir inanç kazandırmış. Biz Marslılar ne haldeyiz? Sonuçtan emin değiliz, başarısızlığa uğrayabileceğimizi biliyoruz. Çalan davullara, öten borazanlara bakmayın, bizim moralimiz düşük.”</p>

  <p>“Bu ihanet taşıyan lafları dinlemeyeceğim,” diye bağırdı Subay. “Bu kitaplar, tıpkı senin gibi, on dakika içinde yakılacak. Bir seçim şansın var, Ettil Vrye. Savaş Lejyonu’na katıl veya yan.”</p>

  <p>“Ölümler arasında bir seçim. Ben yanmayı seçiyorum.”</p>

  <p>“Nöbetçiler!”</p>

  <p>Ettil itile kakıla çıkarıldığı avluda özenle biriktirdiği kitaplarının yakıldığını gördü. Özel bir çukur hazırlanmış, içi bir buçuk metreye kadar yağ ile doldurulmuştu. Bu çukur muazzam bir gürlemeyle ateşe verildi. Bir dakika içinde Ettil bu çukura itilecekti.</p>

  <p>Avlunun diğer ucunda, gölgede kasvetlice duran oğlu gözüne çarptı. Çocuk tek başınaydı, büyük sarı gözleri hüzün ve korkuyla parlıyordu. Elini uzatmıyor, konuşmuyordu, sadece babasına ölmekte olan, konuşamayan ve yardım bekleyen bir hayvanın bakışlarıyla bakıyordu.</p>

  <p>Ettil yanan çukura baktı. Kaba ellerin onu yakaladığını, soyduğunu ve ölümün sıcak çevresine ittiğini hissetti. Ettil ancak o zaman yutkunup “Durun!” diye bağırdı.</p>

  <p>Turuncu ateşin parlaklığı yüzüne vuran Subay titreyen havada ileri çıktı. “Ne var?”</p>

  <p>“Savaş Lejyonu’na katılacağım,” diye cevap verdi Ettil.</p>

  <p>“Peki! Bırakın onu!”</p>

  <p>Ettil’i tutan eller çekildi.</p>

  <p>Ettil arkasını döndüğünde avlunun öte yanında duran oğlunu gördü. Oğlu gülümsemiyor, sadece bekliyordu. Gökyüzünde bronz bir roket yıldızların arasında alevler saçarak ilerliyordu...</p>

  <p>“Ve şimdi bu gözü pek savaşçıları uğurluyoruz,” dedi Subay. Bando çalıyor ve rüzgar terli ordunun üzerine nazikçe tatlı gözyaşlarını taşıyordu Çocuklar hoplayıp zıplıyordu. Ettil karmaşanın ortasında gurur dolu gözyaşları döken eşini gördü, oğluysa annesinin yanında vakur ve sessizdi.</p>

  <p>Gemiye doğru uygun adım yürüdüler, herkes cesurdu ve gülüyordu. Kendilerini örümcek ağlarına attılar. Dar gemi boyunca örümcek ağlarına yerleşmiş aylaklık eden tembel adamlar vardı. Bir şeyler kemiriyor, bekliyorlardı. Büyük bir kapak kapandı. Bir vana tısladı.</p>

  <p>“Dünya’ya ve yıkıma,” diye fısıldadı Ettil.</p>

  <p>“Ne?” diye sordu biri.</p>

  <p>“Şan ve zafere,” dedi Ettil yüzünü ekşiterek.</p>

  <p>Roket kalkışa geçti.</p>

  <p>Uzay, diye düşündü Ettil. Uzayın siyah mürekkepleri ve pembe ışıkları arasında bronz bir çaydanlığa binmiş hızla gidiyoruz. Gökyüzüne bakan Dünyalıların gözlerini korku alevleriyle doldurmak için gönderilmiş bir bayram roketi gibiyiz. Şu an, burada, evinden, eşinden, çocuğundan çok uzakta olmak nasıl bir duygu?</p>

  <p>Titremesini analiz etmeye çalıştı. En saklı iç organlarını Mars’a bağlayıp bir milyon kilometre öteye sıçramak gibiydi. Kalbin hala Mars’ta atıyor, parlıyor olurdu. Beynin Mars’ta kalır, unutulmuş bir meşale gibi düşünür dururdu. Miden Mars’ta kalır, son yemeğini hazmetmeye çalışırken uykulu olurdu. Akciğerlerin hala Mars’ın serin, mavi şarap gibi havasında olurdu, geri kalanına hasret bir parçan katlanmış yumuşak bir körük gibi tekrar açılmak için haykırırdı.</p>

  <p>Ama sen buradasın, dişlisiz, çarksız bir makinesin. Yetkililerin otopsi yaptıktan sonra önemli olan her yerini boş denizlerin ve karanlık tepelerin üzerine saçtığı bir bedensin. Boş, feri sönmüş, soğuksun, geriye sadece Dünyalılara ölüm sunacak ellerin kalmış. Artık bir çift elden ibaretsin, diye düşündü soğuk boşlukta.</p>

  <p>Bu devasa ağda yatıyorsun. Etrafında başkaları da var, ama onlar bütün, kalpleri ve bedenleri bütün. Ama senden kalan yaşayan ne varsa Mars’ta, akşam rüzgarlarında ıssız denizlerde yürüyor. Buradaki şey, bu soğuk kilden şey, çoktan ölmüş. “Silah başına, silah başına!”</p>

  <p>“Hazır olun, hazır olun!”</p>

  <p>“Kalkın!”</p>

  <p>“Ağlardan inin, çabuk!”</p>

  <p>Ettil hareket etti. Onun önünde bir yerde iki soğuk eli hareket etti.</p>

  <p>Her şey ne kadar da hızlı gelişti, diye düşündü. Bir yıl önce Dünya’dan bir roket Mars’a gelmişti. Bilim adamlarımız o inanılmaz telepatik kabiliyetleriyle roketi kopyalamış, işçilerimiz o inanılmaz fabrikalarıyla roketten yüzlerce üretmişti. O zamandan beri Mars’a Dünya’dan hiç roket gelmemişti, ama biz, hepimiz, dillerini çok iyi biliyorduk. Kültürlerini, düşünce tarzlarını biliyorduk. Ve şimdi dehamızın bedelini ödeyecektik...</p>

  <p>“Silahlar hazır!”</p>

  <p>“Tamam!”</p>

  <p>“Nişangâhları ayarlayın!”</p>

  <p>“Kilometre olarak mı?”</p>

  <p>“On altı bin!”</p>

  <p>“Saldırın! ”</p>

  <p>Uğultulu bir sessizlik. Roketin duvarlarında vızıldayan böceklerin sessizliği. Ufacık bobinlerin böcek gibi vızıldaması ve manivela ve dişlilerin hızla dönüşü. Bekleyen adamların sessizliği. Koltuk altlarında, alında ve dik dik bakan solgun gözlerin altında yavaşça ve durmadan ter bırakan salgı bezlerinin sessizliği!</p>

  <p>“Bekleyin! Hazır olun!”</p>

  <p>Ettil akıl ve mantığına tırnaklarını geçirip sıkıca tutundu.</p>

  <p>Sessizlik, sessizlik, sessizlik. Bekleyiş.</p>

  <p><i>İiiiiii-i-i!</i></p>

  <p>“Nedir o ses?”</p>

  <p>“Dünyalı telsizi!”</p>

  <p>“Bağlantı kurun!”</p>

  <p>“Bize ulaşmaya çalışıyorlar. Bağlantı kurun!” <i>lii-i-i-i!</i></p>

  <p>“Tamam, buradalar! Dinleyin!”</p>

  <p>“Mars işgal filosuna sesleniyoruz!”</p>

  <p>Dinleyişin sessizliği ve böcek vızıldaması Dünya’nın sesini bekleyenlerin odalarını doldurmak için geri çekiliyor.</p>

  <p>“Dünya’dan arıyoruz. Ben William Sommers, Amerikalı Yapımcılar Birliği Başkanı!”</p>

  <p>Ettil mevziisine sıkıca tutundu, ileri doğru eğilmiş, gözlerini kapatmıştı.</p>

  <p>“Dünya’ya hoş geldiniz.”</p>

  <p>“Ne?” diye kükredi roketteki adamlar. “Ne dedi?”</p>

  <p>“Evet, Dünya’ya hoş geldiniz.”</p>

  <p>“Numara yapıyorlar!”</p>

  <p>Ettil ürperdi, gözlerini açıp tavandan gelen görünmeyen ses şaşkınlıkla baktı.</p>

  <p>“Hoş geldiniz! Yeşil ve endüstriyel Dünya’ya hoş geldiniz!” dedi dostane bir ses. “Kanlı bir işgali sonsuza kadar sürecek bir dostluğa çevirmek için sizi coşkuyla selamlıyoruz.”</p>

  <p>“Numara!”</p>

  <p>“Susun, dinleyin!”</p>

  <p>“Uzun yıllar önce biz Dünyalılar savaştan vazgeçtik ve tüm atom bombalarımızı imha ettik. Hazırlıksızız ve artık sizi selamlamaktan başka yapabileceğimiz hiçbir şey yok. Siz iyi ve merhametli işgalcilerden tek istediğimiz bize merhamet göstermenizdir. ”</p>

  <p>“Bu doğru olamaz!” diye fısıldadı bir ses.</p>

  <p>“Numaradır kesin!”</p>

  <p>“İnin ve coşkuyla karşılanın hepiniz,” dedi Dünyalı Bay William Sommers. “İstediğiniz yere inin. Dünya sizindir; hepimiz kardeşiz!”</p>

  <p>Ettil gülmeye başladı. Odadaki herkes dönüp ona baktı. Diğer Marslılar gözlerini kırptı. “Delirdi!”</p>

  <p>Ettil diğerleri ona vuruncaya kadar gülmeyi sürdürdü.</p>

  <p>Green Town, Kaliforniya’daki sıcak roket pistinin ortasında duran kısa boylu, şişman adam cebinden temiz bir beyaz mendili çıkardı ve bununla ıslak alnını yavaşça sildi. Gözlerini kısıp yeni inşa edilmiş platformun üzerinden kol kola vermiş polislerin ardındaki elli bin kişiye baktı. Herkes gökyüzüne bakıyordu.</p>

  <p>“Oradalar!”</p>

  <p>Tutulan nefesler.</p>

  <p>“Hayır, martılarmış sadece.”</p>

  <p>Hayal kırıklığı.</p>

  <p>“Onlara savaş ilan etmenin daha iyi bir fikir olacağını düşünmeye başladım,” diye fısıldadı Başkan. “Sonra da evimize giderdik”</p>

  <p>“Şşş!” dedi eşi.</p>

  <p>“Orada!” Kalabalık uğuldadı.</p>

  <p>Marslıların roketleri güneşten çıkıp geldi.</p>

  <p>“Herkes hazır mı?” Başkan etrafa gergin bakışlar attı.</p>

  <p>“Evet, efendim,” dedi 1965 Kaliforniya Güzeli.</p>

  <p>“Evet,” dedi 1940 Amerika Güzeli, evde hasta yatan 1966 Amerika Güzeli’nin yerine son dakikada gelmişti.</p>

  <p>“Evet, efendim!” dedi Bay 1956 Yılı Sarı Fernando Vadisi’ndeki En Büyük Greyfurtun Yetiştiricisi şevkle.</p>

  <p>“Bando hazır mı?”</p>

  <p>Bandodakiler pirinç enstrümanlarını silah tutar gibi hazır tutuyordu.</p>

  <p>“Hazırız!”</p>

  <p>Roketler iniş yaptı. “Başlayın!”</p>

  <p>Bando “işte geliyorum Kaliforniya” adlı şarkıyı on kez çaldı.</p>

  <p>Öğlen on ikiden bire kadar Başkan ellerini sessiz ve endişeli roketlere doğru sallayarak bir konuşma yaptı.</p>

  <p>Biri çeyrek geçe roketlerin kapıları açıldı.</p>

  <p>Bando “Ey Sen Altın Eyalet” adlı şarkıyı üç kez çaldı.</p>

  <p>Ettil ve diğer Marslılardan elli tanesi, silahları ateşe hazır, roketten dışarı atladı.</p>

  <p>Başkan elinde Dünya’nın anahtarıyla ileri çıkıp koşmaya başladı.</p>

  <p>Bando “Noel Baba Şehre Geliyor” şarkısını çaldı ve Long Beach’ten gelen korodakiler şarkının sözlerini “Marslılar Şehre Geliyor” diye değiştirerek bandoya eşlik ettiler.</p>

  <p>Karşı tarafın silahsız olduğunu gören Marslılar rahatladı, ama silahlarını bırakmadı.</p>

  <p>Bir buçuktan ikiyi çeyrek geçeye kadar Başkan konuşmasını bir kez de Marslılar için tekrarladı.</p>

  <p>İki buçukta 1940 Amerika Güzeli eğer sıraya geçerlerse tüm Marslıları öpmeye gönüllü oldu.</p>

  <p>İki buçuğu on saniye geçe bando, 1940 Amerika Güzeli’nin önerisinin yarattığı şaşkınlığı gizlemek için “Nasılsınız, Millet” adlı şarkıyı çaldı.</p>

  <p>İkiyi otuz beş geçe Bay En Büyük Greyfurt, Marslılara iki tonluk bir kamyon dolusu greyfurt sundu.</p>

  <p>İkiyi otuz yedi geçe Başkan, Elite ve Majestic sinemalarına bedava giriş kartlarını Marslılara sundu ve bu jesti saat üçe kadar süren başka bir konuşmaya birleştirdi.</p>

  <p>Bando çaldı ve elli bin kişi “Hepsi Çok iyi Adamlardır” adlı şarkıyı söyledi.</p>

  <p>Tören saat dörtte bitmişti.</p>

  <p>Ettil yanında iki arkadaşıyla roketin gölgesine oturdu. “Demek Dünya burasıymış!”</p>

  <p>“Bence bu pis sıçanları öldürelim gitsin,” dedi Marslılardan biri. “Onlara güvenmiyorum. İnsanlar sinsidir. Bize hangi amaçla böyle davranıyorlar acaba?” İçinde hışırdayan bir şeyler olan bir kutuyu arkadaşlarına gösterdi. “Bana verdikleri bu şey de nedir? Eşantiyonmuş, öyle dediler.” Kutunun etiketini okudu. BLIX, <i>yeni köpüklü sabun.</i></p>

  <p>Kalabalık sanki bir karnavala gelmiş gibi Marslıların arasına karışmış, geziyordu. Her tarafta roketlere dokunan, sorular soran insanların uğultusu yükseliyordu.</p>

  <p>Ettil üşümüştü. Artık daha da çok titriyordu. “Siz hissetmiyor musunuz?” diye fısıldadı. “Tüm bunların gerginliğini, habisliğini hissetmiyor musunuz? Bize bir şeyler olacak. Bir planları var. Kurnaz ve korkunç bir plan. Bize bir şey yapacaklar, biliyorum.”</p>

  <p>“Hepsini öldürelim derim!”</p>

  <p>“Sana ‘dostum’, ‘arkadaşım’ diyen birilerini nasıl öldürebilirsin?” diye sordu diğer Marslı.</p>

  <p>Ettil başını salladı. “İçtenlikle konuşuyorlar. Ama ben yine de sanki asit dolu bir kazandaymışız da eriyormuşuz gibi hissediyorum. Korkuyorum.” Zihnini kalabalığa dokunabilmek için açtı. “Evet, dostane davranışları gerçekten içten, onların deyişiyle ‘cana yakınlar’. Kedileri, köpekleri ve Marslıları eşit derecede seven sıradan insanlardan oluşan koca bir kalabalık. Ama yine de bir şeyler var...” Bando “Fıçıyı Açın” adlı şarkıyı çaldı. Fresno, Kaliforniya’dan Hagenback Bira şirketi bedava bira dağıtıyordu.</p>

  <p>Mide bulantısı geldi.</p>

  <p>Askerlerin ağızlarından musluktan akarcasına kusmuk dökülüyordu. Kusan askerlerin sesi diyarı doldurdu.</p>

  <p>Ettil öğürerek bir çınar ağacının altına oturdu. Karnını tutarken “Komplo, komplo, korkunç bir komplo,” diye inledi.</p>

  <p>“Ne yedin?” dedi Ettil’in başında dikilen Subay.</p>

  <p>“Patlamış mısır dedikleri bir şey,” diye inledi Ettil.</p>

  <p>“Sonra?”</p>

  <p>“Sonra ekmek arasında uzunca bir parça et, buz dolu cam bir kapta duran sarı bir sıvı, bir çeşit balık ve pastırma dedikleri bir şey,” dedi Ettil göz kapakları kırpışırken hafifçe inleyerek.</p>

  <p>Her taraftan Marslı işgalcilerin iniltileri yükseliyordu.</p>

  <p>“Öldürelim şu hain yılanları!” diye yakardı biri halsizce.</p>

  <p>“Durun,” dedi Subay. “Misafirperverliği abarttılar, o kadar. Kalkın şimdi. Kasabaya iniyoruz. İşlerin yolunda gittiğinden emin olmak için ufak garnizonlar kurmalıyız. Diğer roketler de diğer şehirlere iniyor. Yapacak işimiz var.”</p>

  <p>Askerler ayağa kalktı ve aptal aptal gözlerini kırparak durdular.</p>

  <p>“ileri, marş!”</p>

  <p>Bir, iki, üç, <i>dört</i>! Bir, iki, üç, <i>dört</i>!</p>

  <p>Küçük kasabanın beyaz dükkanları dalgalanan sıcakta rüyalar görerek yatıyordu. Her şeyden, direklerden, betondan, metalden, tentelerden, her şeyden ısı yayılıyordu.</p>

  <p>Marslıların ayak sesleri asfaltta duyuldu.</p>

  <p>“Dikkatli olun!” diye fısıldadı Subay.</p>

  <p>Bir güzellik salonunun yanından geçtiler.</p>

  <p>İçeriden kaçamak bir kıkırdama geldi.</p>

  <p>“Bakın!”</p>

  <p>Bakırımsı bir baş pencerede göründü ve sonra bir oyuncak bebek gibi kayboldu. Mavi bir göz parıldadı ve bir anahtar deliğinden göz kırparak baktı.</p>

  <p>“Komplo,” diye fısıldadı Ettil. “Bir komplo var!”</p>

  <p>Parfüm kokuları yaz havasına kadınların deniz altı yaratıkları gibi saklandıkları ufak mağaraların dönen havalandırma deliklerinden yayılıyordu. Elektrikli koniler altında kadınların saçları çılgınca sarmallaşmış ve dikilmiş, gözleri kurnaz ve donuk bakışlı, hayvani ve sinsi, ağızlarıysa neon kırmızısına boyanmıştı. Vantilatörler dönüyor, parfümlü rüzgar dinginliğe yayılıyor, yeşil ağaçların arasından geçiyor ve hayran kalmış Marslıların etrafında dolanıyordu.</p>

  <p>“Tanrı aşkına!” diye bağırdı sinirleri birden boşalan Ettil. “Roketlerimize binip eve gidelim! Bizi yakalayacaklar. İçerideki şu korkunç şeyler! Görüyor musunuz? Şu yapay kayalardan yapılmış serin, küçük mağaralarının içindeki kadınları, şu habis deniz altı yaratıklarını görüyor musunuz?”</p>

  <p>“Kes sesini!”</p>

  <p>Şunlara da bakın, diye düşündü Ettil, sütun bacaklarının üzerinde elbiseleri serin, yeşil solungaçlar gibi sürüklüyorlar. Bağırdı.</p>

  <p>“Biri şunu sustursun!”</p>

  <p>“Yağlı, kırmızı ağızlarıyla haykırarak, çikolata kutuları ve saçma aşk romanlarını fırlatarak üzerimize atılacaklar! Bizi bayağılıkla boğacaklar, hassasiyetimizi yok edecekler! Şunlara bakın, vızıltılı, monoton sesleriyle oturmuş kendilerini cihazların elektriğine vermişler! Oraya girmeye cesaret edebiliyor musunuz?”</p>

  <p>“Neden olmasın?” diye sordu diğer Marslılar.</p>

  <p>“Sizi kızartırlar, kasalarlar, değiştirirler! Sizi kırarlar, sonra da onlar gelip orada oturup o habis çikolatalarını yiyebilsinler diye sizi bir eşe, çalışan bir adama, cebinde para olan birine dönüştürene kadar yontarlar. Onları kontrol edebileceğinizi mi sanıyorsunuz?”</p>

  <p>“Tanrıların izniyle, evet!”</p>

  <p>Cırtlak bir ses, bir kadın sesi duyuldu; “Şu ortadaki yakışıklı değil mi?”</p>

  <p>“Marslılar pek fena değilmiş. Neticede onlar da bildiğin erkek,” dedi başka bir ses.</p>

  <p>“Hey, baksanıza. Huu-huu! Marslılar! Hey!” Ettil çığlık atarak kaçtı.</p>

  <p>Bir parkta oturdu, titremesi sürüyordu. Gördüklerini hatırladı. Karanlık gökyüzüne bakınca kendini evden çok uzakta, terk edilmiş hissetti. Durgun ağaçların arasında otururken bile Marslı savaşçıların sokaklarda Dünyalı kadınlarla gezdiğini görebiliyordu. Beyaz şeylerin gri ekranlarda oynaşmasının korkunç seslerini duymak için kıvırcık saçlı Dünyalı kadınlarla ufak duygu saraylarının hayaletimsi karanlıklarına giriyorlar. Jelatinimsi sakız parçaları ya kadınların çeneleri arasın da işleniyor ya da koltukların altında kadınların ufak, kedi dişi gibi dişlerinin izleriyle fosilleşiyordu. Rüzgar mağarasında, yani sinemada.</p>

  <p>“Merhaba.”</p>

  <p>Korkuyla başını birden çekti.</p>

  <p>Yavaş yavaş sakız çiğneyen bir kadın bankta yanına oturdu.</p>

  <p>“Kaçma, ısırmam,” dedi kadın.</p>

  <p>“Oh,” dedi Ettil.</p>

  <p>“Film seyretmeye gidelim mi?” dedi kadın.</p>

  <p>“Hayır.”</p>

  <p>“Hadi ama” dedi kadın. “Herkes film seyrediyor. ”</p>

  <p>“Hayır,” dedi Ettil. “Bu dünyada tek yaptığınız bu mu?”</p>

  <p>“Tek yaptığımız mı? Başka ne yapacaktık?” Kadının mavi gözleri kuşkuyla genişledi. “Ne yapayım, evde oturup kitap mı okuyayım? Ha, ha! Çok komiksin!”</p>

  <p>Ettil bir soru daha sormadan önce kadına bir süre baktı.</p>

  <p>“Başka neler yaparsın?” diye sordu Ettil.</p>

  <p>“Arabaya binerim. Araban var mı? Şu yeni çıkan kocaman üstü açılabilen Podler Altılardan bir tane almalısın. O kadar güzeller ki! Podler Altı süren adam istediği kadınla çıkabilir, emin ol!” dedi kadın ona göz kırparak. “Eminim sen paralısındır, Mars’tan geldin sonuçta. İstesen Podler Altı alıp istediğin yere gidebilirsin.”</p>

  <p>“Sinemaya bile mi?”</p>

  <p>“Sinemaya gitmekte ne sakınca var ki?”</p>

  <p>“Hiç. Sakıncası yok.”</p>

  <p>“Ne gibi konuştuğunuzu biliyor musunuz, bayım?” dedi kadın. “Bir komünist gibi konuşuyorsunuz! Evet, efendim, kimsenin tahammül edemeyeceği laflar bunlar. Sistemimizin nesi varmış? Siz Marslıların dünyamızı işgal etmesine izin verdik, size elimizi bile kaldırmadık, öyle değil mi?”</p>

  <p>“Anlamaya çalıştığım da bu zaten,” dedi Ettil. “Bize neden izin verdiniz?”</p>

  <p>“Çünkü biz cömert ve iyi niyetliyiz, bayım, işte bu yüzden! Bunu aklınızdan çıkarmayın.” Kadın başka birini bulmak için uzaklaştı.</p>

  <p>Cesaretini toplayan Ettil eşine mektup yazmaya başladı. Dizine koyduğu kağıdın üzerinde kalemini dikkatlice gezdiriyordu.</p>

  <p>“Sevgili Tylla...”</p>

  <p>Ama bir kez daha rahatsız edildi. Solgun, ufak yüzü kırışmış, çıtı pıtı, yaşlı bir kadın tefini Ettil’in burnunun dibinde sallayıp onu başını kaldırmaya zorladı.</p>

  <p>“Kardeşim,” diye bağırdı yanan gözlerle. “Sen kurtarıldın mı?”</p>

  <p>“Tehlikede miyim?” diye sordu Ettil, kalemi elinden atıp yerinden sıçramıştı.</p>

  <p>“Hem de korkunç bir tehlikede!” diye feryat etti gökyüzüne bakan kadın tefini şakırdatarak. “Kardeşim, senin kurtarılmaya ihtiyacın var, hem de çok!”</p>

  <p>“Bunu kabullenmeye yatkınım,” dedi Ettil titreyerek.</p>

  <p>“Bugün birçok kişiyi kurtardık Ben şahsen siz Marslılardan üçünü kurtardım. Ne güzel, değil mi?” Kadın, Ettil’e sırıttı.</p>

  <p>“Galiba.”</p>

  <p>Kadın şüphe içindeydi. Eğildi ve “Kardeşim, sen vaftiz oldun mu?” diye fısıldadı gizlice.</p>

  <p>“Bilmiyorum,” diye cevapladı Ettil fısıldayarak.</p>

  <p>“Bilmiyor musun?” diye feryat etti kadın, elini ve tefi yukarı kaldırarak.</p>

  <p>“Vurulmak gibi bir şey mi?” diye sordu Ettil.</p>

  <p>“Kardeşim,” dedi kadın, “kötü ve günah dolu bir durumdasın. Bunu cehaletle yetiştirilmene bağlıyorum. Eminim Mars’taki okullar berbattır, size hakikati öğretmiyorlardır. Sadece uydurma şeyler gösteriyorlardır. Kardeşim, eğer mutlu olmak istiyorsan vaftiz olmalısın.”</p>

  <p>“Vaftiz olursam bu dünyada bile mutlu olur muyum?”</p>

  <p>“Her şeyin sana tepside sunulmasını bekleme,” dedi kadın. “Buruşmuş bir bezelyeyle bile yetin, çünkü hepimizin gideceği daha iyi bir dünya var.”</p>

  <p>“O dünyayı biliyorum,” dedi Ettil.</p>

  <p>“Huzur dolu bir dünya,” dedi kadın.</p>

  <p>“Evet.”</p>

  <p>“Sükunet var,” dedi kadın.</p>

  <p>“Evet.”</p>

  <p>“Süt ve bal nehirleri var.”</p>

  <p>“Evet.”</p>

  <p>“Ve orada herkes mutludur, yüzleri güler.”</p>

  <p>“Gözümün önüne geliyor şimdi,” dedi Ettil.</p>

  <p>“Daha iyi bir dünya,” dedi kadın.</p>

  <p>“Çok daha iyi,” dedi Ettil. “Evet, Mars harika bir gezegendir.”</p>

  <p>“Bayım,” dedi kadın doğrulup, tefi savurup neredeyse Ettil’in yüzüne vurmuştu. “Benimle dalga mı geçiyorsunuz?”</p>

  <p>“Hayır,” dedi Ettil. Utanmış ve şaşırmıştı. “Mars’tan bahsediyorsunuz sanmıştım. ”</p>

  <p>“Ben size o eski, fena Mars’ı anlatmıyordum, bayım! Sizin türünüz yıllarca kazanlarda kaynayacak, acı çekecek, kara çıbanlar dökecek, işkence çekecek. ..”</p>

  <p>“Dünya’nın pek hoş bir yer olmadığını kabul etmeliyim. Siz çok güzel tarif ettiniz.”</p>

  <p>Kızgın bir sesle “Bayım, benimle yine dalga geçiyorsunuz!” diye bağırdı kadın.</p>

  <p>“Hayır, hayır! Gerçekten anlamadım neden bahsettiğinizi.”</p>

  <p>“Peki,” dedi kadın. “Siz kâfirsiniz, kâfirler de edepsizdir. İşte size bir broşür. Yarın gece bu adrese gelin ve vaftiz olun, mutlu olun. Bağırırız, çağırırız ve bilmediğimiz dillerde konuşuruz. Eğer kornet bandomuzu dinlemek isterseniz gelirsiniz, değil mi?”</p>

  <p>İsteksizce “Bakarız,” dedi Ettil.</p>

  <p>Kadın tefini çalarak, sesi çıktığı kadar bağırıp şarkı söyleyerek yoluna gitti: “Mutluyum ben, hep mutluyum.”</p>

  <p>Kafası karışan Ettil mektubuna döndü.</p>

  <blockquote class="alıntı">
    <p>“Sevgili Tylla: Dünyalıların bize tüfekleri ve bombalarıyla karşılık vereceğini düşünmüştüm. Ne kadar da safmışım! Hayır, hayır. Ne yazık ki yanılmışım. Rick, Mick, Jick veya Bannon yok ortalıkta, dünyayı kurtaran o zeki adamlar yok. Hayır.</p>

    <p>“Pembe kauçuktan bedenleri ve sarı saçları olan robotlar var. Gerçekler, ama gerçek değiller, canlılar, ama tüm tepkileri otomatik, hayatları boyunca mağaralarda yaşıyorlar. Popolarının çevresi inanılmaz geniş. Gözleri durmadan ekrana bakmaktan sabit ve durgun. Vücutlarındaki tek kas çenelerinde, o da durmadan sakız çiğnedikleri için.</p>

    <p>“Ve sorun sadece bunlardan ibaret değil, sevgili Tylla, sorun bu medeniyetin tümünde, biz de bunun içine kocaman bir betoniyerin içine atılmış bir kürek dolusu tohum gibi düştük. Bizden geriye hiçbir şey kalmayacak. Sıcak kurşun değil, sıcak karşılama öldürecek bizi. Roketle değil, otomobille yok edileceğiz...”</p>
  </blockquote>

  <p>Bir çığlık. Bir çarpışma, sonra bir tane daha. Sessizlik.</p>

  <p>Ettil mektubunu bırakıp yerinden sıçradı. Dışarıda, sokakta, iki araba çarpışmıştı. Birinde Marslılar, diğerinde Dünyalılar vardı. Ettil mektubuna döndü:</p>

  <blockquote class="alıntı">
    <p>“Sevgili Tylla, izin verirsen sana biraz istatistik sunayım. Bu Amerika kıtasında her yıl kırk beş bin kişi ölüyor; adeta arabalarının içinde konserve jöleye dönüyorlar. Ani düşünceler, saçma dehşet düşünceleri gibi beyaz iliklerin içine saplanıp kaldığı hareketsiz kan kırmızı jöle... Sıkıca sarılmış sardalya ruloları gibi, hep soslu, hep sessiz.</p>

    <p>Vızıldayan yeşil yaz sineklerine gübre olan kan, otoyollara saçılmış. Ani duruşların cadılar bayramı maskesine çevirdiği yüzler. Cadılar bayramı dediğim onların bayramlarından biri. Galiba o gece otomobillere tapıyorlar, nasılsa ölümle alakalı bir şey.</p>

    <p>“Pencereden bakıyor ve bir dakika önce birbirini tanımayan iki insanın samimilermiş gibi üst üste, cansız yattıklarını görüyorsun. Ordumuzun ezildiğini, hastalık kaptığını, cadılar ve sakızla sinemalarda tuzağa düşürüldüğü görebiliyorum. Yarın, çok geç olmadan, kaçıp Mars’a dönmeyi deneyeceğim.</p>

    <p>“Bu gece, Dünya’da bir yerlerde, Tylla’cığım, bir Adam çektiğinde Dünya’yı Kurtaracak olan Kolun başında bekliyor. Ama adam artık işsiz. Kol toz tutuyor. Adamsa bezik oynuyor.</p>

    <p>“Bu habis gezegenin kadınları bizi duygusallık yersiz romantizm gelgitinde boğuyor ve gliserin imalatçıları onları kullanım için eritmeden önce son bir ilişki gelgitinde boğuyor. İyi geceler, Tylla. Bana iyi şanslar dile, çünkü kaçmaya çalışırken büyük ihtimalle öleceğim. Oğlumuza sevgilerimi ilet.”</p>
  </blockquote>

  <p>Sessizce ağlarken mektubu katladı ve daha sonra roket postasıyla göndermeyi aklına not etti.</p>

  <p>Ettil parktan çıktı. Yapabileceği ne vardı? Kaçmak mı? Ama nasıl? Gece geç vakitte garnizona dönüp tek başına roketlerden birini çalarak mı?</p>

  <p>Mars’a dönecekti? Bu mümkün olabilir miydi? Başını salladı. Kafası fazla karışmıştı.</p>

  <p>Tek bildiği burada kalırsa vızıldayan, homurdanan ve tıslayan, kokular yayan birçok şeyin malı olacağıydı. Altı ay içinde kocaman pembe bir ülserin, astronomik değerlerde tansiyonun, körlüğe yakın miyobun ve okyanuslar kadar derin kâbusların ve her gece içinden çırpınarak geçmesi gereken inanılmaz uzunlukta rüya bağırsaklarının sahibi olurdu. Hayır, hayır.</p>

  <p>Mekanik ölüm kutularında giden Dünyalıların tekinsiz yüzlerine baktı. Yakında, evet, çok yakında, altı gümüş kulpu olan bir otomobil de yapacaklardı!</p>

  <p>“Merhaba!”</p>

  <p>Bir korna. Cenaze arabası gibi uzun bir araba, siyah ve meşum, kaldırıma yanaştı. İçindeki adam başını dışarı uzattı.</p>

  <p>“Marslı mısın?”</p>

  <p>“Evet.”</p>

  <p>“Tam da ihtiyacım olan adamsın, desene. Atla, hayatının şansım yakaladın. Atla! Seni konuşabileceğimiz güzel bir yere götüreyim. Hadi, durma orada öyle.”</p>

  <p>Ettil sanki hipnotize olmuş gibi kapıyı açtı ve arabaya bindi.</p>

  <p>Uzaklaştılar.</p>

  <p>“Ne içersin, E.V? Manhattan içer misin? Garson, iki Manhattan! Tamam, E.V. Ben ısmarlıyorum. Benden ve Büyük Stüdyo’dansın! Sakın elini cüzdanına götürme. Tanıştığımıza memnun oldum, E.V. Benim adım R. R. Van Plank. Belki de adımı duymuşsundur? Hayır mı? Olsun, el sıkışalım biz.”</p>

  <p>Ettil elinin ovulduğunu ve bırakıldığını hissetti. Müziğin ve garsonların etrafta sürüklendiği karanlık bir delikteydiler. İçkileri geldi. Her şey çok çabuk olmuştu. Van Plank, ellerini göğsünde kavuşturmuş, Marslı keşfini inceliyordu.</p>

  <p>“Senin için istediğim şey, E.V, şudur. Hayatım boyunca aklıma gelen en asil, en cömert fikir. Aklıma nasıl geldi bilmiyorum, birden zihnimde belirdi. Bu akşam evde oturuyordum ve kendi kendime dedim ki, Tanrım, bundan ne film çıkar! <i>Mars’ın Dünya’yı İşgali</i>. Peki, ne yapmam lazım? Film için danışman bulmam lazım. Ben de arabama atladım, seni buldum, şimdi de buradayız. İç! Sağlığına ve geleceğimize! Skal!<a href="../Text/not.html#not2" id="not2g">*</a></p>

  <p>“Ama ...” diyecek oldu Ettil.</p>

  <p>“Biliyorum, para isteyeceksin. Bende bolca var zaten. Hem sana ödünç vereceğim şeftali dolu kara kaplı defterim de var.”</p>

  <p>“Dünya meyvelerinizin çoğunu sevmiyorum ve...”</p>

  <p>“Çok komiksin, dostum, sahiden. Kafamda filmi şöyle kurdum, dinle bak.” Heyecanla öne doğru eğildi. “Marslıların toplantı sahnesi olacak.</p>

  <p>Davullar çalıyor, içkiler içiliyor. Arka planda kocaman, gümüşi şehirler var.”</p>

  <p>“Ama Mars şehirleri o renk değil... ”</p>

  <p>“Bize renk lazım, oğlum. Renk. Bırak babacığın bunu halletsin. Neyse, Marslılar ateşin etrafında dans ediyor...”</p>

  <p>“Biz ateşin etrafında dans etmeyiz...”</p>

  <p>“Bu filmde ateş var ve siz etrafında dans ediyorsunuz,” dedi Van Plank, gözleri kapalı ve söylediğinin kesinliğinden gurur duyarak. Başını salladı, konuşurken sahneyi gözünde canlandırıyordu. “Sonra güzel bir Marslı kadın olacak, uzun ve sarışın.”</p>

  <p>“Marslı kadınlar esmerdir...”</p>

  <p>“Bak, E. V. bu işi nasıl yürüteceğiz, bilmiyorum. Bu arada, evladım, bence sen ismini değiştirmelisin. Neydi adın?”</p>

  <p>“Ettil.”</p>

  <p>“Kadın adı ama bu. Sana daha güzel bir isim vereyim. Sana Joe diyeceğim. Peki, Joe. Dediğim gibi, bizim Marslı kadınlarımız sarışın olacak, çünkü, öyle işte. Yoksa babacığının canı sıkılır. Önerin var mı?”</p>

  <p>“Bence...”</p>

  <p>“Bir de şöyle bir sahne olmalı, göz yaşartacak türden. Marslı bir kadın geminin birine meteor falan çarpınca gidip gemideki tüm Marslı erkekleri kurtarıyor. Çok acayip bir sahne olur! Biliyor musun, Joe, seni bulduğum için mutluyum. Bizimle aran iyi olacak, söyleyeyim.”</p>

  <p>Ettil uzanıp adamın bileğini sıkıca tuttu. “Bir dakika. Sana sormak istediğim bir şey var.”</p>

  <p>“Elbette, Joe, sor.”</p>

  <p>“Neden bize bu kadar iyi davranıyorsunuz? Gezegeninizi işgal ettik ve siz, hepiniz, bizi sanki uzun zaman önce kaybolmuş çocuklarmışız gibi bağrınıza bastınız. Neden?”</p>

  <p>“Marslılar pek kurnaz olmuyor galiba! Sen de saf bir arkadaşımızsın, her halinden belli. Dostum, şöyle düşün. Hepimiz küçük insanlarız, değil mi?” Bronzlaşmış, küçük ve zümrütlerle süslü elini salladı.</p>

  <p>“Denizde kum, Dünya’da insan, öyle değil mi? Biz bundan gurur duyuyoruz. Bu yüzyıl sokaktaki adamın yüzyılı, Bill, biz küçük olmaktan gurur duyuyoruz. Billy, karşında bir gezegen dolusu Saroyan var. Evet, efendim. Kocaman, dost canlısı bir Saroyan ailesiyiz, herkes herkesi seviyor. Siz Marslıları anlıyoruz, Joe, Dünya’yı neden işgal ettiğinizi biliyoruz. O soğuk Mars gezegeninde ne kadar yalnız olduğunuzu, bizim şehirlerimizi niye kıskandığınızı biliyoruz.”</p>

  <p>“Medeniyetimiz sizinkinden daha eski...”</p>

  <p>“Lütfen, Joe, sözümü kestiğinde beni üzüyorsun. Bırak, ben teorimi bitireyim, sonra sen istediğin kadar konuşursun. Dediğim gibi, siz oralarda yalnızdınız ve şehirlerimizi, kadınlarımızı falan görmeye geldiniz ve biz de sizi bağrımıza bastık. Çünkü siz bizim kardeşimizsiniz, bizim gibi sıradan insanlarsınız.</p>

  <p>“Ve bir de, bunun yanında, Roscoe, bu işgalden biraz kar edilebilir. Mesela benim planladığım film, bahse varım bize şöyle güzel bir milyar dolar bırakır. Önümüzdeki Marslı oyuncaklarını piyasaya süreceğiz, tanesi 30 kağıt. Oradan gelecek milyonları düşün. Beş kağıda satılacak bir Marslı oyunu için anlaşma yaptım bir de. Her tür fırsat var.”</p>

  <p>“Anlıyorum,” dedi Ettil, geri çekilerek.</p>

  <p>“Tabii bir de yeni bir pazar var. Siz Marslılara satabileceğimiz tüy dökücü kremleri, sakızları ve ayakkabı boyalarını bir düşün. ”</p>

  <p>“Bekle. Bir soru daha.”</p>

  <p>“Sor.”</p>

  <p>“İlk adın nedir. R. R. neyin kısaltması?”</p>

  <p>“Richard Robert.”</p>

  <p>Ettil tavana baktı. “Sana bazen, belki arada sırada, kazara da olsa ‘Rick’ diyorlar mı?”</p>

  <p>“Nasıl bildin, dostum? Rick, elbette.”</p>

  <p>Ettil iç geçirdi ve gülmeye başladı. Hem de ne gülmek! Elini kaldırdı. “Demek Rick sensin? Rick! Demek sensin Rick!”</p>

  <p>“Espriyi anlayamadım, gülen çocuk! Anlat, babacık da anlasın!”</p>

  <p>“Sen anlamazsın, özel bir şaka bu. Ha, ha!” Gözyaşları yanaklarından açık ağzına akıyordu. Masaya tekrar tekrar vurdu. “Demek Rick sensin. Ah, ne kadar farklı, ne kadar komik! Ne güçlü kaslar, ne düz çene, ne de silah var ortada! Sadece para dolu bir cüzdan, zümrüt bir yüzük ve kocaman bir göbek!”</p>

  <p>“Hop, laflarına dikkat. Apollo değiliz belki, ama... ”</p>

  <p>“El sıkışalım, Rick. Seninle tanışmayı istiyordum. Mars’ı yenecek olan sensin, içki karıştırıcılarınla ve poker fişlerinle, binici kırbaçlarınla, deri çizmelerinde, gamalı şapkalarınla, Rom Collins kokteyllerinle yapacaksın bunu.”</p>

  <p>“Ben sadece kendi halinde bir iş adamıyım,” dedi Van Plank, gözlerini sinsice indirerek. “işimi yapıyorum ve para pastasından mütevazı payımı alıyorum. Ama dediğim gibi, Mort, Mars’taki yepyeni Wiggily Amca oyunları ve Dick Tracy çizgi romanları pazarını düşünüyordum. Çizgi romanları daha önce hiç görmemişler bile, haksız mıyım? Haklıyım! Biz de Marslıların başından aşağı dökeceğiz bunları bol bol. Bunlar için kavga edecekler, evlat, kavga edecekler. Kim parfümler, Paris’ten gelen elbiseler, Oshkosh tulumlar için kim kavga etmez. Yeni, güzel ayakkabılar...”</p>

  <p>“Biz ayakkabı giymeyiz.”</p>

  <p>“Ne yani, karşımda bir gezegen dolusu Oklahomalı mı var? Bak, Joe, biz bunun icabına bakarız. Bir kampanya yaparız, herkes utancından ayakkabı giyer. Sonra onlara bir de ayakkabı boyası satarız!”</p>

  <p>“Ah.”</p>

  <p>Van Plank, Ettil’in koluna vurdu. “Anlaştık mı? Filmimde danışmanlık yapacak mısın? Başlangıçta haftalık iki yüz alırsın, en fazla beş yüze kadar çıkar. Ne dersin?”</p>

  <p>“Midem bulanıyor,” dedi Ettil. Manhattan’ı içmişti ve şimdi maviye dönüyordu.</p>

  <p>“Affedersin. Sana dokunacağını bilmiyordum. Biraz temiz hava alalım.”</p>

  <p>Ettil kendini açık havada daha iyi hissetmişti. Sallanıyordu. “Demek Dünya bizi bu yüzden kabul etti.”</p>

  <p>“Elbette, evlat. Bir Dünyalı para kazanma şansını yakalamasın! Müşteri her zaman haklıdır. Gücenmek yok. İşte kartım. Yarın sabah 9’da Hollywood’daki stüdyoda ol. Sana ofisini gösterirler. Ben 11’de gelirim, görüşürüz. Sakın geç kalma. Dikkat ettiğimiz bir kuraldır bu.”</p>

  <p>“Neden peki?”</p>

  <p>“Gallagher, tuhaf birisin, ama seni sevdim. İyi geceler. İyi işgaller!”</p>

  <p>Van Plank arabasıyla uzaklaştı.</p>

  <p>Ettil arabanın arkasından olanlara inanamayarak, gözlerini kırparak baktı. Sonra alnını elinin tersiyle sildi ve roket alanına doğru yavaşça yürümeye başladı.</p>

  <p>“Ne yapacaksın bakalım?” diye sordu kendine yüksek sesle.</p>

  <p>Roketler ayışığında parlak ve sessizce duruyordu. Şehirden uzaktaki eğlencelerin sesleri geliyordu. Revirde ciddi bir sinir krizi geçiren biri tedavi görüyordu. Genç Marslının çığlıklarından çok şey gördüğü, çok fazla içtiği, içme mekanlarındaki kırmızı ve sarı kutulardan çok fazla şarkı duyduğu, sayısız masaların arasında iri, fil gibi kadınlar tarafından kovalandığı anlaşılıyordu. “Nefes alamıyorum... Ezildim, kapana kısıldım,” diye mırıldanıp duruyordu.</p>

  <p>Ağlama sesleri geride kaldı. Ettil gölgelerden çıktı ve gemilere doğru giden geniş bulvarda ilerledi. Uzanmış yatan sarhoş nöbetçileri görebiliyordu. Kulak kesildi. Büyük şehirden belli belirsiz araba, müzik ve siren sesleri geliyordu. Başka sesleri de hayal etti: Savaşçıları şişman, tembel ve unutkan yapmak için dönen milkshake makinelerinin sinsi sesleri, Marslıları tüm hayatları boyunca uyurgezer yapacak bir uykuya yatıracak ninnileri söyleyen sinema mağaralarının uyuşturucu sesleri.</p>

  <p>Bir yıl içinde acaba kaç Marslı sirozdan, böbrek sorunlarından, yüksek tansiyondan ve intihardan ölecekti?</p>

  <p>Boş bulvarın ortasında durdu. Bir araba iki blok öteden ona doğru hızla geliyordu.</p>

  <p>Yapması gereken bir seçim vardı. Ya burada kalıp film stüdyosundaki işi alacak, her sabah işe gidip danışmanlık yapacak, yapımcı ne derse onaylayacaktı, evet, Mars’ta katliamlar yaşanırdı, evet, kadınlar uzun boylu ve sarışındı, evet, ateş etrafında dans edip kurbanlar adarlardı, evet, evet, evet. Ya da gidip bir rokete binecek ve tek başına Mars’a dönecekti.</p>

  <p>“Peki ya öteki yıl ne olacak?” dedi Ettil.</p>

  <p>Mavi Kanal Gece Kulübü, Mars’a getirilecek. Kadim Şehir Kumarhanesi, hem de gerçekten kadim bir Mars şehrinin içinde inşa edilmiş! Eski şehirlerde neon ışıklar ve etrafta uçuşan yarış bültenleri, atalarımızın mezarları üzerinde yapılan piknikler. Hepsi, hepsi.</p>

  <p>Ama daha değil. Birkaç gün içinde evde olabilirdi. Tylla oğullarıyla beraber onu bekliyor olurdu ve sonra, neon çılgınlık gökyüzünden düşene dek, sakin yaşantılarından kalanı kanalın kenarında oturup o iyi ve güzel kitaplarını okuyarak, nadir ve hafif şarabından içerek, eşiyle konuşarak geçirebilirdi.</p>

  <p>Ve sonra Tylla ve oğlunu alıp mavi dağlara gidip, turistler gelip fotoğraf makineleriyle her şeyi fotoğraflayıp, gördükleri şeylerin ne kadar hoş ve tuhaf olduğunu söyleyene kadar bir iki yıl saklanabilirlerdi.</p>

  <p>Tylla’ya ne diyeceğini bile biliyordum. “Savaş kötüdür, ama barış da eziyet olabilir.”</p>

  <p>Geniş bulvarın ortasında durdu. Döndüğünde ona doğru gelen içi çığlık çığlığa çocuklarla dolu bir araba görmesi şaşırtıcı olmamıştı. Kızlı-erkekli bu grupta on altı yaşından büyüğü yoktu, üstü açık arabayı bulvarda bir sağa, bir sola sürüyorlardı. Onu gösterip bağırdıklarını duydu. Motor sesinin giderek yükseldiğini duydu. Araba saatte yüz kilometre hızla üzerine geliyordu.</p>

  <p>Koşmaya başladı.</p>

  <p>Evet, evet, diye düşündü bitkin halde, araba üzerine gelirken, ne kadar da tuhaf ve üzücüydü. Arabanın sesi aynı bir betoniyerin sesine benziyordu.</p>
</body>
</html>
