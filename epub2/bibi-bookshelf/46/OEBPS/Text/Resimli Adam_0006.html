<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Bozkır</b></h1>
  <hr style="width:100%" />

  <p>“George, çocuk odasına bir baksan ya.”</p>

  <p>“Nesi varmış çocuk odasının?”</p>

  <p>“Bilmiyorum.”</p>

  <p>“O halde...”</p>

  <p>“Çocuk odasına bakmanı veya bakması için bir psikolog çağırmanı istiyorum sadece.”</p>

  <p>“Psikoloğun çocuk odasıyla ne işi olur?”</p>

  <p>“Ne işi olacağını sen de iyi biliyorsun.” Eşi mutfağın ortasında durdu ve mırıldanarak dört kişilik akşam yemeğini hazırlayan ocağı izledi. “Çocuk odası eskisinden farklı işte.”</p>

  <p>“Peki, gidip bakalım.”</p>

  <p>Kurulumu onlara otuz bin dolara mal olan ses yalıtımlı Mutlu-Yaşam Evi’nin koridorunda yürüdüler. Burası çocukları giydiriyor, besliyor, uyutuyor, onlarla oyun oynuyor, onlara şarkı söylüyor ve iyi davranıyordu. George ve Lydia’nın gelişi bir yerlerdeki bir anahtarı harekete geçirmiş, çocuk odasının ışığı onlar üç metre yaklaşınca yanmıştı. Koridorda arkalarında bıraktıkları ışıklar da aynı yumuşak otomatiklikle açılıp kapanıyordu.</p>

  <p>“Peki,” dedi George Hadley.</p>

  <p>Çocuk odasının sazdan zemininin üzerinde durdular. Çocuk odası on iki metreye on iki metre, yüksekliğiyse on metreydi. Evin geri kalanına harcadıkları paranın yarısı kadarını burası için harcamışlardı. “Çocuklarımız hiçbir şeyden mahrum kalmasın,” demişti George.</p>

  <p>Çocuk odası sessizdi. Öğle sıcağındaki bir kayran kadar boştu. Duvarlar boş ve iki boyutluydu. Şimdiyse, George ve Lydia Hadley odanın tam ortasında dururken, duvarlar hırıldayıp berrak uzaklıklara çekilir gibi olmuştu ve her yöne yayılan, üç boyutlu bir Afrika bozkırı son çakıl taşı ve ot parçasına kadar her ayrıntıyla, tüm renkleriyle belirmişti. Tepelerindeki tavan, sıcak, sarı bir güneşin parladığı engin bir gökyüzüne dönüşmüştü.</p>

  <p>George Hadley alnında ter oluşmaya başladığım hissetti.</p>

  <p>“Güneşte durmayalım,” dedi George. “Biraz fazla gerçekçi olmuş. Ama bir terslik de görmüyorum.”</p>

  <p>“Biraz bekle, göreceksin,” dedi Lydia.</p>

  <p>Gizli koku yayıcılar kavrulmuş bozkırın ortasında duran iki kişinin üzerine bir koku rüzgarı göndermeye başlamıştı. Güneşte yanmış otların sıcak saman kokusu, gizli su birikintisinin serin, yeşil kokusu, hayvanların ağır, paslı kokusu, sıcak havada kırmızı toz biber gibi duran tozun kokusu. Şimdi de sesler başlamıştı; uzaklardaki antilopların ayaklarının çimlere vuruşu, akbabaların kağıdımsı hışırtıları. Gökyüzünden bir gölge geçmişti. Gölge, George Hadley’nin yukarıya bakan terli yüzüne düştü.</p>

  <p>“İğrenç yaratıklar,” dediğini duydu eşinin.</p>

  <p>“Akbabalar.”</p>

  <p>“Bak, şu tarafta, uzakta, aslanlar var. Su birikintisine gidiyorlar. Biraz önce beslenmişler,” dedi Lydia. “Ne yediklerini bilmiyorum.”</p>

  <p>“Hayvanlardan birini yemişlerdir.” George Hadley kıstığı gözlerini yakıcı güneşten korumak için elini başına götürdü. “Bir zebra veya belki bir zürafa yavrusu.”</p>

  <p>“Emin misin?” Lydia’nın sesi acayip bir şekilde gergindi.</p>

  <p>“Hayır, emin olmak için biraz geç kaldık,” dedi George, gülümseyerek. “Orada kemikler dışında bir şey göremiyorum, akbabalar da artıklar için iniyor. ”</p>

  <p>“O çığlığı duydun mu peki?” diye sordu Lydia.</p>

  <p>“Hayır.”</p>

  <p>“Bir dakika kadar önceydi.”</p>

  <p>“Affedersin, duymadım.”</p>

  <p>Aslanlar geliyordu. George Hadley bir kez daha bu odayı tasarlayan mekanik dâhisine hayran kalmıştı. Çok düşük bir fiyata satılan bir verimlilik mucizesi. Her evde bir tane olmalı. Eh, ara sıra analitik hassasiyetiyle sizi korkutabilir, ürkütebilir, canınızı yakabilirdi ama çoğu zaman herkesi ne kadar da eğlendirirdi. Sadece çocuklarınız için değildi, siz de canınız yabancı diyarlarda ufak bir gezinti yapmak, değişik bir manzara görmek istediğinizde kullanabilirdiniz. İşte, tüm bunlar karşılarındaydı.</p>

  <p>Aslanlar gelmişti, beş metre ilerideydiler, öylesine heyecan ve korku veren şekilde gerçekmiş gibi duruyorlardı ki sert kürklerini elinizde hissedebiliyordunuz, ağzınıza ısınmış derilerinin ağır kokusu doluyordu ve taşıdıkları sarı renk, özenle dokunmuş bir Fransız duvar halısının taşıdığı sarı gibi, gözlerinize yerleşiyordu; aslanların ve güneşte sararmış otların sarısı, sessiz öğle vaktinde nefes veren aslan akciğerlerinin sesi ve soluyan, salyalar akıtan ağızlarından gelen et kokusu.</p>

  <p>Aslanlar, George ve Lydia Hadley’ye korkunç kehribar gözleriyle bakarak duruyordu.</p>

  <p>“Dikkat et!” diye çığlık attı Lydia.</p>

  <p>Aslanlar onlara doğru koşarak geliyordu.</p>

  <p>Lydia fırlayıp koştu. George da içgüdüsel olarak onu takip etti. Dışarıda, koridorda, kapıyı arkalarından kapatmışken George gülüyor, Lydia ise ağlıyordu ve ikisi de diğerinin tepkisini korkuyla karşılamıştı.</p>

  <p>“George!”</p>

  <p>“Lydia! Ah benim zavallı, tatlı Lydia’m!”</p>

  <p>“Bizi neredeyse yakalayacaklardı!”</p>

  <p>“Duvarlar, Lydia, unutma, onlar duvardan ibaret. Tamam, kabul ediyorum, gerçek gibi duruyorlar -salonunuzdaki Afrika- ama hepsi boyutsal süperreaksiyonlardan, süperduyarlı renkli filmden ve cam ekranların arkasındaki zihinsel filmden ibaret. Koku yayıcılar ve ses yayıcılardan ibaret, Lydia. Mendilimi al.”</p>

  <p>“Korkuyorum.” Lydia yanına gelip ona sokuldu ve durmaksızın ağladı. “Gördün mü? Hissettin mi? Fazlasıyla gerçek.”</p>

  <p>“Lydia, bak...”</p>

  <p>“Wendy ve Peter’a artık Afrika’yla ilgili bir şeyler okumamalarını söylemelisin.”</p>

  <p>“Elbette, elbette.” George, Lydia’nın omzuna hafifçe vurdu.</p>

  <p>“Söz mü?”</p>

  <p>“Tabii.”</p>

  <p>“Sinirlerim yatışana kadar, birkaç günlüğüne çocuk odasını da kilitlersin.”</p>

  <p>“Peter’ın bu konuda ne kadar sorun çıkardığını biliyorsun. Bir ay önce çocuk odasını birkaç saat kilitleyerek onu cezalandırdığımda nasıl da öfkesinden tepinip durmuştu! Wendy de öyle. Çocuk odası için yaşıyorlar.”</p>

  <p>“Kapıyı kilitlemelisin, yapılabilecek tek şey bu.”</p>

  <p>“Peki.” George koca kapıyı gönülsüzce kilitledi. “Son zamanlarda çok çalışıyorsun. Dinlenmelisin.”</p>

  <p>“Bilmiyorum, bilmiyorum,” dedi Lydia. Onu rahatlatmak için hemen sallanmaya başlayan sandalyede oturmuş, burnunu siliyordu. “Belki yapacak yeterince işim yok. Belki de çok düşünecek kadar zamanım var. Tüm evi birkaç günlüğüne kapatıp tatile çıksak ya?”</p>

  <p>“Bana yumurta kırmak istediğini mi söylüyorsun?”</p>

  <p>“Evet.” Lydia başını sallayarak onayladı.</p>

  <p>“Ve çoraplarımı yamamak mı istiyorsun?”</p>

  <p>“Evet.” Hızlıca, ıslanmış gözlerle, başını bir kez daha salladı Lydia.</p>

  <p>“Ve evi süpürmeyi?”</p>

  <p>“Evet, evet, ah, evet!”</p>

  <p>“Ama bu evi bu yüzden aldık sanıyordum, hiçbir şey yapmak zorunda kalmamak için.”</p>

  <p>“Mesele de bu. Buraya ait değilmişim gibi hissediyorum. Ev, eş, anne ve şimdi de bakıcı oldu. Afrika bozkırıyla yarışabilir miyim? Çocukları otomatik banyo kadar verimli veya hızlı yıkayabilir miyim? Bunları yapamam. Hem bu sadece benimle alakalı değil, seninle de alakalı. Son zamanlarda çok gerginsin.”</p>

  <p>“Galiba fazla sigara içiyorum.”</p>

  <p>“Sen de bu evde ne yapacağını bilmiyormuşsun gibi duruyorsun. Her sabah biraz daha fazla sigara, her öğleden sonra biraz daha içki içiyorsun ve her gece biraz daha fazla yatıştırıcıya ihtiyacın oluyor. Sen de kendini gereksiz hissetmeye başlıyorsun.”</p>

  <p>“Öyle mi?” George duraksadı ve içinde gerçekte ne olduğunu görebilmek için kendisine odaklanmayı denedi.</p>

  <p>“Ah, George!” Lydia onun arkasına, çocuk odasının kapısına bakıyordu. “Aslanlar oradan çıkamazlar, değil mi?”</p>

  <p>George kapıya baktı ve kapının, sanki öte yandaki bir şey sıçrayıp kapıya vurmuş gibi, titrediğini gördü.</p>

  <p>“Çıkamazlar elbette,” dedi.</p>

  <p>Akşam yemeğini çocuklar olmadan yediler, Wendy ve Peter şehrin diğer ucundaki bir özel plastik karnavalındaydı ve eve görüntülü arama yapıp geç kalacaklarını, yemeği onlar olmadan başlamalarını söylemişti. Düşüncelere dalan George Hadley oturup yemek masasının mekanik iç aksamının sıcak yemekleri hazırlamasını izledi.</p>

  <p>“Ketçabı unutmuşuz,” dedi George.</p>

  <p>“Affedersiniz,” dedi masanın içinden gelen cılız bir ses, ketçap ortaya çıkmıştı.</p>

  <p>Çocuk odasına gelince, diye düşündü George Hadley, oraya bir süre girmemenin çocuklara zararı dokunmazdı. Hiçbir şeyin fazlası insana iyi gelmez. Çocukların da Afrika’ya biraz fazla kafa yordukları ortadaydı. Şu <i>güneş</i>. Onu hâlâ ensesinde sıcak bir pençe gibi hissedebiliyordu. Ve <i>aslanlar</i>. Ve kan kokusu. Çocuk odasının çocukların zihninden gelen telepatik salımları yakalayıp her isteklerini karşılamak için bir şeyler yaratması dikkate değerdi. Çocuklar aslanları düşünmüştü ve aslanlar gelmişti. Çocuklar zebraları düşünmüştü ve zebralar gelmişti. Güneş-güneş. Zürafalar-zürafalar. Ölüm ve ölüm.</p>

  <p>Şu sonuncusu. Masanın onun için kestiği eti çiğnerken ağzının tadı yoktu. Ölüm düşünceleri. Wendy ve Peter ölümü düşünmek için çok küçüktü. Ya da, hayır, aslında hiçbir zaman bunun için çok küçük olmazdınız. Ölümün ne olduğunu bilmeden uzun zaman önce başkalarının ölmesini dilerdiniz. İki yaşındayken insanlara mantar tabancasıyla ateş ederdiniz.</p>

  <p>Ama bu -uzun, sıcak Afrika bozkırı- bir aslanın çenesindeki korkunç ölümdü. Ve defalarca tekrarlanıyordu.</p>

  <p>“Nereye gidiyorsun?”</p>

  <p>George, Lydia’ya cevap vermedi. Düşüncelere dalmıştı, ışıkların önünde yavaşça yanıp arkasında sönerken çocuk odasına doğru sessiz adımlarla yürüdü. Kapıya kulağını koyup dinledi. Uzaklarda bir yerlerde bir aslan kükredi.</p>

  <p>Kapıyı açtı. İçeri girmeden hemen önce uzaklardan gelen bir çığlık duydu. Sonra da aslanlardan gelen, çabucak dinen, başka bir kükreme.</p>

  <p>Afrika’ya adımını attı. Geçen sene kaç defa bu kapıyı açıp Harikalar Diyarı’nı, Alice’i, Sahte Kaplumbağa’yı, Alaaddin ve sihirli lambasını veya Oz’daki Jack Pumpkinhead’i, Dr. Doolittle’ı, ya da çok gerçekçi görünen ayın üzerinden atayan ineği, bir hayal dünyasının tüm o güzel mekanizmalarını görmüştü. Tavandaki gökyüzünde sık sık pegasusun uçuşunu, kırmızı havai fişeklerin patlayışını görmüş ya da meleksi seslerin şarkılarını duymuştu. Ama şimdi bu sarı sıcak Afrika, bu havasında cinayet olan fırın vardı. Belki Lydia haklıydı. Belki de on yaşındaki çocuklar için biraz fazla gerçeğe dönen bu hayalden uzaklaşmaya, tatile çıkmaya ihtiyaçları vardı. İnsanın zihnini hayallerle zinde tutmasında bir sakınca yoktu ama deli dolu çocuk zihninin tek bir kalıpta takılı kalması... Geçen ay boyunca sanki uzaktan uzağa aslanların kükremesini duymuş ve ağır kokularını çalışma odasının kapısından bile almıştı. Ama meşgul olduğu için bunlara dikkat etmemişti.</p>

  <p>George Hadley Afrika çayırında tek başına duruyordu. Aslanlar beslenirken bir taraftan da onu izliyordu. İllüzyondaki tek kusur karanlık koridorun sonunda, çerçevelenmiş bir resim gibi, dalgın dalgın yemek yemekte olan eşini görebilmesine olanak sağlayan açık kapıydı.</p>

  <p>“Gidin,” dedi aslanlara.</p>

  <p>Gitmediler.</p>

  <p>Odanın çalışma prensibini tam olarak biliyordu. Düşüncelerinizi gönderiyordunuz. Düşündüğünüz şey ortaya çıkıyordu.</p>

  <p>“Alaaddin ve lambası gelsin,” diye çıkıştı.</p>

  <p>Bozkır da, aslanlar da kaybolmadı…</p>

  <p>“Hadi, oda! Alaaddin’i istiyorum!” dedi George.</p>

  <p>Hiçbir şey olmadı. Sıcaktan pişmiş postlarıyla aslanlar yavaş yavaş ağızlarındakileri çiğnemeye devam etti.</p>

  <p>“Alaaddin!”</p>

  <p>George masaya geri döndü. “Aptal oda bozulmuş,” dedi. “Cevap vermiyor.”</p>

  <p>“Ya da...”</p>

  <p>“Ne?”</p>

  <p>“Ya da cevap <i>veremiyordur</i>," dedi Lydia. “Çocuklar Afrika’yı, aslanları ve ölümü günler boyunca düşündüğü için oda takılıp kalmıştır.”</p>

  <p>“Olabilir.”</p>

  <p>“Veya Peter odayı öyle kalsın diye ayarlamıştır.”</p>

  <p>“Ayarlamış mıdır?”</p>

  <p>“Mekanizmayı kurcalamış olabilir.”</p>

  <p>“Peter mekanizmadan anlamaz ki.”</p>

  <p>“On yaşında bir çocuk için fazla akıllıdır. Neticede IQ’su ...’ ”</p>

  <p>“Yine de...”</p>

  <p>“Merhaba, anne. Merhaba, baba.”</p>

  <p>Hadleyler dönüp baktı. Wendy ve Peter ön kapıdan içeri giriyordu, yanakları naneli şeker, gözleri parlak mavi akikten bilyeler gibiydi. Helikopter yolculuğunda üzerlerine ozon kokusu sinmişti. “Akşam yemeğine yetiştiniz,” dedi ebeveynleri. “Çilekli dondurma ve sosisli sandviçle doyduk zaten,” dedi el ele tutuşan çocuklar. “Ama masaya oturup sizi seyrederiz.”</p>

  <p>“Evet, gelin de bize çocuk odasını anlatın,” dedi George Hadley.</p>

  <p>Wendy ve Peter önce birbirlerine, sonra da babalarına gözlerini kırparak baktı. “Çocuk odasını mı?”</p>

  <p>“Afrika’yı ve her şeyi anlatın,” dedi George sahte bir babacanlıkla.</p>

  <p>“Bir şey anlamadım,” dedi Peter.</p>

  <p>“Annenle ben Afrika’yı geziyorduk elde oltayla; Tom Swift ve onun Elektrikli Aslanı gibi,” dedi George Hadley.</p>

  <p>“Çocuk odasında Afrika yok ki,” dedi Peter sadece.</p>

  <p>“Hadi ama Peter. Durumun farkındayız.”</p>

  <p>“Ben Afrika falan hatırlamıyorum,” dedi Peter, Wendy’ye. “Ya sen?”</p>

  <p>“Hayır.”</p>

  <p>“Gidip bak, gelip anlatırsın.”</p>

  <p>Wendy bu emre itaat etti.</p>

  <p>“Wendy, geri gel!” dedi George Hadley, ama Wendy gitmişti. Evin ışıkları onu bir ateş böceği sürüsü gibi takip etti. George son incelemesinden sonra çocuk odasının kapısını kilitlemeyi unuttuğunu çok geç fark etmişti.</p>

  <p>“Wendy bakar, sonra da gelip anlatır,” dedi Peter.</p>

  <p>“Gerek yok, ben zaten gördüm.”</p>

  <p>“Bir yanlışın olacak, baba.”</p>

  <p>“Yanlış yok, Peter. Benimle gel.”</p>

  <p>Ama Wendy dönmüştü. “Afrika değil,” dedi nefes nefese.</p>

  <p>“Şimdi görürüz,” dedi George Hadley ve hep beraber koridoru geçip çocuk odasının kapısını açtılar. İçeride yeşil, güzel bir orman, güzel bir nehir, mor bir dağ, şarkı söyleyen tiz sesler ve uzun saçında canlı buketler gibi uçuşan renkli kelebeklerle ağaçların arasında dolaşan hoş ve gizemli Rima vardı. Afrika bozkırı gitmişti. Aslanlar gitmişti. Burada artık sadece Rima vardı, insanı ağlatacak kadar güzel bir şarkı söylüyordu.</p>

  <p>George Hadley değişmiş manzaraya baktı. “Doğru yatağa,” dedi çocuklara.</p>

  <p>Çocuklar ağızlarını açacak oldu.</p>

  <p>“Beni duydunuz,” dedi George.</p>

  <p>Çocuklar hava dolabına girdi. Bir rüzgar onları sararmış yapraklar gibi çekti ve yatak odalarına taşıdı.</p>

  <p>George Hadley şarkı söyleyen kayranı geçip aslanların durduğu yerin yakınındaki köşeden bir şey aldı. Yavaşça yürüyerek eşinin yanına döndü.</p>

  <p>“O nedir?” diye sordu Lydia.</p>

  <p>“Benim eski cüzdanlarımdan biri”.</p>

  <p>George elindekini ona gösterdi. Üzerinde sıcak otların ve bir aslanın kokusu vardı. Salyaya bulanmıştı ve çiğnenmişti, iki tarafında da kan lekeleri vardı.</p>

  <p>Çocuk odasının kapısını kapatıp iyice kilitledi.</p>

  <p>Gece yarısı olduğunda hâlâ uyumamıştı, eşinin de uyamadığını biliyordu. Sonunda “Sence Wendy mi değiştirdi?” dedi Lydia odanın karanlığında.</p>

  <p>“Şüphesiz.”</p>

  <p>“Bozkırdan ormana çevirip aslanların yerineyse Rima’yı mı koydu?”</p>

  <p>“Evet.”</p>

  <p>“Neden?”</p>

  <p>“Bilmiyorum. Ama bulana kadar oda kilitli kalacak.”</p>

  <p>“Cüzdanın oraya nasıl gitmiş?”</p>

  <p>“Çocuklara o odayı aldığıma pişman olmaya başladığım dışında bir şey bilmiyorum. Eğer çocuklar nevrotikse öyle bir oda-”</p>

  <p>“Odanın onlara sorunlarını sağlıklı bir şekilde çözmelerinde yardımcı olması lazım.”</p>

  <p>“Merak etmeye başladım.” George bakışlarını tavana dikmişti.</p>

  <p>“Çocuklara istedikleri her şeyi verdik. Aldığımız ödül bu mu olacaktı? Ketumluk, söz dinlememezlik?”</p>

  <p>“Kim demişti, ‘Çocuklar halı gibidir, arada üzerlerine basmak gerekir’ diye? Onlara hiç elimizi kaldırmadık Kabul edelim, katlanılacak gibi değiller. İstedikleri zaman gelip gidiyorlar, bize sanki biz onların evladıymışız gibi davranıyorlar. Onlar da, biz de şımardık.”</p>

  <p>“Birkaç ay önce onlara New York’a giden rokete binme izni vermediğinden beri garip davranıyorlar.”</p>

  <p>“Açıkladım ya onlara, bunu tek başına yapmak için daha küçükler diye.”</p>

  <p>“Yine de o günden beri bize soğuk davrandıklarını fark ettim.”</p>

  <p>“Yarın David McClean’ı çağırıp Afrika’ya bir göz attıracağım.”</p>

  <p>“Ama odada artık Afrika yok ki, Yeşil Konaklar ve Rima var artık.”</p>

  <p>“David McClean gelmeden önce odada tekrar Afrika olacağı yönünde bir his var içimde.”</p>

  <p>Kısa bir süre sonra çığlıkları duydular. İki çığlık. Alt kattan gelen, iki insan çığlığı. Ve sonra aslan kükremeleri.</p>

  <p>“Wendy ve Peter odalarında değil,” dedi Lydia.</p>

  <p>George küt küt atan kalbiyle yatakta yatıyordu. “Hayır,” dedi. “ Çocuk odasına girmişler.”</p>

  <p>“Şu çığlıklar tanıdıktı.”</p>

  <p>“Öyle mi?”</p>

  <p>“Evet, korkunç biçimde.”</p>

  <p>Yatakları ne kadar uğraşıp onları sallasa da iki yetişkin bir saat daha uyuyamadı. Gece havasında kedi kokusu vardı.</p>

  <p>“Baba?” dedi Peter.</p>

  <p>“Evet.”</p>

  <p>Peter ayakkabılarına baktı. Artık ne babasına ne de annesine bakıyordu. “Çocuk odasını temelli kapatmayacaksın, değil mi?”</p>

  <p>“Duruma göre değişir.”</p>

  <p>“Hangi duruma göre?” diye çıkıştı Peter.</p>

  <p>“Senin ve kız kardeşinin durumuna göre. Afrika’ya biraz çeşitlilik katarsanız, İsveç, ya da Danimarka veya Çin mesela-”</p>

  <p>“İstediğimiz gibi oynayabileceğimizi sanıyordum.”</p>

  <p>“Oynayabilirsiniz, ama makul sınırlar içinde.”</p>

  <p>“Afrika’nın nesi var, baba?”</p>

  <p>“Afrika yarattığınızı kabul ediyorsun demek.”</p>

  <p>“Çocuk odasının kilitlenmesini istemem,” dedi Peter soğuk bir sesle. “Hiçbir zaman.”</p>

  <p>“Aslında tüm evi bir aylığına kapatmayı düşünüyoruz. Dertsiz, tasasız, birimiz hepimiz için tarzı hayat yaşayalım.”</p>

  <p>“Kulağa çok korkunç geliyor! Ayakkabılarımı bağlayıcıya bağlattırmayıp kendim mi bağlayacağım? Dişlerimi kendim mi fırçalayacağım, saçlarımı tarayıp kendi kendime mi yıkanacağım?”</p>

  <p>“Değişiklik eğlenceli olmaz mı, ne dersin?”</p>

  <p>“Hayır, korkunç olur. Geçen ay resim yapıcıyı sökmen hoşuma gitmemişti.”</p>

  <p>“Söktüm, çünkü kendi kendine resim yapmayı öğrenmeni istedim.”</p>

  <p>“Bakmak, dinlemek ve koklamak dışında bir şey yapmak istemiyorum; yapacak başka ne var ki?”</p>

  <p>“Peki, Afrika’ya git de, oyna.”</p>

  <p>“Evi yakın zamanda mı kapatacaksın?”</p>

  <p>“Düşünüyoruz.”</p>

  <p>“Bence düşünmesen daha iyi olur, baba.”</p>

  <p>“Oğlumdan tehdit dinlemeyeceğim!”</p>

  <p>“Peki.” Ve Peter ağır adımlarla çocuk odasına gitti.</p>

  <p>“Yetişebildim mi?” dedi David McClean. “Kahvaltı yapar mısın?” diye sordu George Hadley.</p>

  <p>“Teşekkür ederim, bir şeyler atıştırmıştım. Mesele nedir?”</p>

  <p>“David, sen psikologsun.”</p>

  <p>“Öyleymişim.”</p>

  <p>“O zaman bizim çocuk odasına bir bakıver. Geçen sene uğradığında görmüştün, o zaman gözüne çarpan tuhaf bir şey olmuş muydu?”</p>

  <p>“Olmuştu diyemem; sıradan şiddet, sağda solda hafif paranoya eğilimleri, ebeveynlerinden sürekli eziyet gördüklerini düşünen çocuklardaki sıradan şeyler. Pek bir şey yoktu doğrusu.”</p>

  <p>Koridorda yürüdüler. “Çocuk odasını kilitledim,” diye açıkladı George, “çocuklarsa gece odaya girmişler. Kalmalarına izin verdim, çünkü bıraktıkları izleri görmeni istedim.”</p>

  <p>Çocuk odasından korkunç çığlıklar geliyordu. “İşte burada,” dedi George Hadley. “Bakalım ne anlam çıkaracaksın.”</p>

  <p>Çocuklara bir şey demeden içeri girdiler. Çığlıklar susmuştu. Aslanlar besleniyordu. “Çocuklar, biraz dışarı çıkın,” dedi George Hadley. “Hayır, zihinsel kombinasyonu değiştirmeyin. Duvarlar olduğu gibi bırakın. Çıkın!” Çocuklar gidince iki adam, artık ne yakaladılarsa, iştahla beslenen aslanları belirli bir mesafeden izlemeye koyuldu.</p>

  <p>“Keşke ne yediklerini söyleyebilsem,” dedi George Hadley. “Bazen neredeyse görebiliyorum. Buraya iyi bir dürbünle gelsem ve...”</p>

  <p>David McClean soğuk bir edayla güldü. “Sanmam.” Dört duvarı da incelemek için döndü. “Bu durum ne kadardır böyle?”</p>

  <p>“Bir ayı biraz geçti.”</p>

  <p>“Bu konudaki hislerim kesinlikle iyi değil.”</p>

  <p>“Bana gerçekler lazım, hisler değil.”</p>

  <p>“Sevgili George, psikolog dediğin ömrü boyunca tek bir gerçek bile görmez. Sadece muğlak şeyleri, hisleri duyar. Bu durumda da hislerim hiç iyi değil, söyleyeyim. Benim önsezilerime, içgüdülerime güven. Ben kötü durumların kokusunu alırım. Buradaki durum çok kötü. Sana tavsiyem bu odayı toptan sökmen ve gelecek yıl boyunca çocuklarını her gün tedavi için bana getirmen olacaktır. ”</p>

  <p>“O kadar kötü mü?”</p>

  <p>“Ne yazık ki öyle. Bu çocuk odalarının asıl kullanım amaçlarından biri çocuk zihninin duvarlarda bıraktığı izleri inceleyerek çocuklara yardım edebilmekti. Ama bu durumda oda, yıkıcı düşüncelerden arınılan bir yer değil, bu düşünceleri ileten bir kanal olmuş.”</p>

  <p>“Bunu daha önceden sezmemiş miydin?”</p>

  <p>“Sadece çocuklarını çoğu insana göre daha fazla şımarttığını sezmiştim. Ama şimdi onları bir yönden hayal kırıklığına uğratıyorsun. Hangi yönden?”</p>

  <p>“Onların New York’a gitmelerine izin vermedim.”</p>

  <p>“Başka? ”</p>

  <p>“Evden birkaç makineyi söktüm ve bir ay önce onları ev ödevlerini yapmazlarsa çocuk odasını kapamakla tehdit ettim. Ciddi olduğumu göstermek için de odayı birkaç günlüğüne kapadım.”</p>

  <p>“İşte!”</p>

  <p>“Bunun bir anlamı var mı? ”</p>

  <p>"Olmaz mı? Önceden evde Noel Baba varken şimdi Scrooge var. Çocuklar Noel Baba’yı tercih eder. Çocuklarının sevgisinin sen ve eşinden bu eve kaymasına izin verdin. Bu oda artık onların ebeveyni olmuş, hayatlarındaki yeri gerçek ebeveynlerinden çok daha önemli. Şimdi de gelmiş odayı kapamak istiyorsun. Düşmanlık göstermelerine şaşmamalı. Havadaki düşmanlığı hissedebiliyor insan. Şu güneşe bak. George, hayatını değiştirmen lazım. Birçok başkası gibi sen de hayatını yapay bir konfor üzerine kurmuşsun. Mutfağında bir şeyler ters gidecek olsa yarın, aç kalırsın. Yumurta bile kıramazsın. Her neyse, sen her şeyi kapa. Baştan başla. Zaman alacaktır. Ama bir sene içinde kötü çocuklardan iyi çocuklar çıkaracağız, sen hiç merak etme.”</p>

  <p>“Ama odayı ansızın ve temelli kapamanın şoku çocuklara fazla gelmez mi?”</p>

  <p>“Onların bundan daha dibe batmalarını istemiyorum, o kadar.”</p>

  <p>Aslanlar kırmızı ziyafetlerini bitirmişti. Aslanlar açıklığın kenarında durmuş iki adamı izliyordu.</p>

  <p>“Şimdi de ben eziyet çektiğimi hissediyorum,” dedi McClean. “Çıkalım buradan. Bu odaları da oldum olası sevmemişimdir zaten. Geriliyorum buralarda.”</p>

  <p>“Aslanlar gerçek gibi duruyor, değil mi?” dedi George Hadley. “Acaba bir şekilde-”</p>

  <p>“Ne?”</p>

  <p>“-gerçek aslana dönüşmüş olabilirler mi?”</p>

  <p>“Sanmıyorum.”</p>

  <p>“Mekanizmadaki bir kusurdan, ayarlamadan falan?”</p>

  <p>“Hayır.”</p>

  <p>Kapıya gittiler.</p>

  <p>“Odanın kapanmaktan pek de memnun olmayacağını sanıyorum,” dedi George.</p>

  <p>“Hiçbir şey ölmeyi istemez- bir oda bile.”</p>

  <p>“Acaba onu kapamak istediğim için benden nefret ediyor mudur?”</p>

  <p>“Bugün de burası iyi paranoya yapmış,” dedi David McClean. “Av izi sürer gibi peşinden gidebiliyorsun. Merhaba.” Eğilip yerden kanlı bir atkı aldı. “Senin mi bu?”</p>

  <p>“Hayır.” George Hadley’nin yüzü sertti. “Lydia’nın.”</p>

  <p>Sigorta kutusuna beraber gittiler ve çocuk odasını öldüren anahtarı indirdiler.</p>

  <p>Çocuklar histeriye kapılmıştı. Çığlık atıyor, hoplayıp zıplıyor, etrafa bir şeyler fırlatıyorlardı. Bağırdılar, ağladılar, küfür ettiler ve mobilyaların üzerinde zıpladılar.</p>

  <p>“Çocuk odasına bunu yapamazsınız, yapamazsınız!”</p>

  <p>“Çocuklar, durun.”</p>

  <p>Çocuklar kendilerini ağlayarak kanepeye attı. “George,” dedi Lydia Hadley, “çocuk odasını birkaç dakikalığına olsa da aç, bunu böyle birden yapamazsın.”</p>

  <p>“Hayır.”</p>

  <p>“Bu kadar acımasız olamazsın.”</p>

  <p>“Lydia, oda kapalı ve kapalı kalacak. Şimdi ve burada bu lanet ev tamamen ölecek. Kendimizi soktuğumuz şu rezilliği gördükçe olanlardan daha da iğreniyorum. Kendi mekanik, elektronik göbek deliğimize bakmaktan bir hal olduk. Tanrım, doğru dürüst bir yaşama nasıl da hasret kalmışız!”</p>

  <p>Ve George evi dolaşarak sesli saatleri, ocakları, kaloriferleri, ayakkabı boyayıcıları, bağ bağlayıcıları, vücut fırçalayıcıları, temizleyici ve masajcılarını ve bulabildiği tüm diğer makineleri kapadı.</p>

  <p>Ev ceset dolmuş gibiydi, mekanik mezarlığına dönmüştü. O kadar sessizdi ki. Bir tuşa dokunulduğunda çalışmayı bekleyen makinelerin vınlayan gizli enerjisi kalmamıştı etrafta.</p>

  <p>“Yapmalarına izin verme,” diye inledi Peter tavana karşı, sanki evle, çocuk odasıyla konuşuyordu. “Babamın her şeyi öldürmesine izin verme.” Babasına döndü, “Senden nefret ediyorum!”</p>

  <p>“Hakaret etmekle bir yere varamazsın.”</p>

  <p>“Keşke ölseydin!”</p>

  <p>“Uzun zamandır ölüydük zaten. Artık gerçekten yaşamaya başlayacağız. Elimizden tutulmasının, masaj yapılmasının aksine, <i>yaşayacağız</i>."</p>

  <p>Wendy hâlâ ağlıyordu, Peter da tekrar ona katıldı. “Sadece bir dakika, sadece bir dakika, bir dakikacık da olsa çocuk odasına girelim,” diye ağlıyorlardı.</p>

  <p>“Ah, George,” dedi Lydia, “bir zararı dokunmaz ki.”</p>

  <p>“Tamam, tamam, sussunlar da! Sadece bir dakika ama sonra odayı sonsuza dek kapayacağım.”</p>

  <p>“Baba, baba, baba!” diye şarkı söyledi çocuklar ıslak suratlarıyla gülümserken.</p>

  <p>“Ve sonra tatile çıkacağız. David McClean yarım saat sonra dönecek, taşınmamıza ve hava alanına gitmemize yardım edecek. Gidip üzerimi değiştireceğim. Sen çocuk odasını bir dakikalığına aç, Lydia. Unutma ama bir dakikalığına.”</p>

  <p>Diğerleri çocuk odasına giderken George hava akımıyla üst kata çıktı ve üzerini değiştirmeye başladı. Bir dakika sonra Lydia yanına geldi.</p>

  <p>“Evden çıktığımızda rahatlayacağım,” diye iç çekti Lydia.</p>

  <p>“Onları çocuk odasında mı bıraktın?”</p>

  <p>“Ben de üzerimi değiştirmek istedim. Ah şu korkunç Afrika. Orada ne buluyorlar ki?”</p>

  <p>“Beş dakika içinde lowa’ya doğru yola çıkmış olacağız. Tanrım, bu evi nasıl satın aldık ki? Bizi bir kâbus satın almaya iten şey neydi?”</p>

  <p>“Gurur, para, aptallık”</p>

  <p>“Çocuklar yine şu lanet hayvanlara dalmadan önce aşağıya insek iyi olacak.”</p>

  <p>Tam o an çocukların onları çağırdıklarını duydular, “Baba, anne, gelin, çabuk!”</p>

  <p>Aşağıya inip koridoru koşarak geçtiler. Çocuklar ortalıkta görünmüyordu. “Wendy? Peter!” Koşarak çocuk odasına girdiler. Bozkır onları bekleyen ve izleyen aslanlar dışında boştu. “Peter, Wendy?”</p>

  <p>Kapı kapandı.</p>

  <p>“Wendy, Peter?”</p>

  <p>George Hadley ve eşi dönüp kapıya doğru koştu.</p>

  <p>“Açın kapıyı!” diye bağırdı George Hadley kapı kolunu çevirmeye çalışırken. “Kapıyı dışarıdan kilitlemişler! Peter!” Kapıya vurdu. “Aç şunu!”</p>

  <p>George, Peter’ın kapının diğer tarafından gelen sesini duydu.</p>

  <p>“Çocuk odasını ve evi kapamalarına izin verme,” diyordu.</p>

  <p>Bay ve Bayan Hadley kapıya vuruyordu. “Saçmalamayın çocuklar. Gitme vakti geldi. Bay McClean birazdan burada olur ve...”</p>

  <p>Ve sonra sesleri duydular.</p>

  <p>Aslanlar üç taraflarında, sarı bozkır çimenlerinin içinde, kuru otların arasında sessizce ilerliyor, boğazlarından hırıltı ve ufak kükremeler çıkartıyorlardı.</p>

  <p>Aslanlar.</p>

  <p>Bay Hadley eşine baktı ve ikisi birden dönüp dik kuyruklarıyla eğilmiş, yavaşça ilerleyen hayvanlara baktı.</p>

  <p>Bay ve Bayan Hadley çığlık attı.</p>

  <p>Ve birden niye o diğer çığlıkların o kadar tanıdık geldiğini anladılar.</p>

  <p>“İşte, geldim,” dedi David McClean çocuk odasının kapısında. “Ah, merhaba.” Kayranın ortasında oturmuş ufak bir piknik yapan çocuklara baktı. Arkalarında su birikintisi ve sarı bozkır, üzerlerindeyse sıcak güneş duruyordu. Terlemeye başladı. “Babanızla anneniz nerede?”</p>

  <p>Çocuklar ona bakıp gülümsedi. “Doğrudan buraya gelecekler.”</p>

  <p>“İyi, yola çıkmamız lazım.” Bay McClean uzaktaki aslanların dövüştüklerini ve sonra ağaç gölgelerinin altında sessizce beslenmek için sakinleştiklerini gördü.</p>

  <p>Elini kıstığı gözlerine siper edip aslanlara baktı. Aslanlar beslenmeyi bitirmişti. Su içmek için su birikintisine geçmişlerdi.</p>

  <p>Bay McClean’in ısınmış suratına bir gölge düştü. Sonra birçok gölge düştü. Akbabalar yanan gökten dökülüyordu.</p>

  <p>Sessizlikte “Bir fincan çay içer misiniz?” diye sordu Wendy.</p>

  <p><i>Resimli Adam uykusunda döndü. Döndü ve her döndüğünde sırtını, kolunu, bileğini boyayan başka bir resim ortaya çıktı. Bir elini kuru gece çimenlerinin üzerine savurdu. Parmakları açıldı ve avucundaki başka bir resim canlandı. Resimli Adam tekrar döndü, göğsünde yıldızların ve siyahlığın derin, derin boşluğu vardı. O yıldızların arasında bir şey hareket ediyor, bir şey siyahlığın içinde düşüyor, ben izlerken düşüyordu...</i></p>
</body>
</html>
