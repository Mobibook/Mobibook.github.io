<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Ziyaretçi</b></h1>
  <hr style="width:100%" />

  <p>Saul Williams gözlerini durgun bir sabaha açtı. Yorgun argın çadırından dışarı baktı ve Dünya’nın ne kadar uzakta olduğunu düşündü. Milyonlarca kilometre, diye düşündü. Ama bu konuda ne yapabilirdiniz ki? Akciğerleriniz “kan pası” ile doluydu. Hep öksürürdünüz.</p>

  <p>Saul o sabah saat yedide uyanmıştı. Uzun ve ince biriydi, hastalık onu zayıflatmıştı. Sessiz bir Mars sabahıydı, ölü deniz sakin ve düzdü, hiç rüzgar yoktu. Güneş boş gökyüzünde belirgin ve serindi. Saul yüzünü yıkadı ve kahvaltı yaptı.</p>

  <p>Kahvaltıdan sonra Dünya’da olmayı çok istedi. Gün boyunca New York’ta olmak için deneyebileceği her yolu denedi. Bazen, doğru biçimde oturur ve ellerini belirli şekilde tuttuğunda, başarılı oluyordu. Neredeyse New York’un kokusunu alabiliyordu. Fakat çoğu zaman bunu yapması imkânsızdı.</p>

  <p>İlerleyen saatlerde Saul ölmeyi denedi. Kumlara uzanıp kalbine durmasını söyledi. Kalbi atmaya devam etti. Uçurumdan atladığını veya bileklerini kestiğini hayal etti, ama bunlara güldü. Bunları yapacak cesareti olmadığını biliyordu.</p>

  <p>Belki kendimi iyice sıkıp bunu yeterince düşünürsem uykuya dalar, bir daha da uyanmam, diye düşündü. Bunu denedi. Bir saat sonra ağzı kan içinde uyandı. Kalktı, kanı tükürdü ve kendine acıdı. Bu kan pası ağzınızı ve burnunuzu kanla doldurur, kulaklardan ve tırnaklardan akar ve sizi öldürmesi bir yıl alırdı. Tek tedavisi sizi bir rokete koyup Mars’a sürgüne göndermek olurdu. Dünya’da bilinen bir tedavi yoktu, hem orada kalmak hastalığı diğerlerine bulaştırıp onları da öldürmek demekti. Böylece Saul buraya gelmişti, hep kan kaybediyordu ve yalnızdı.</p>

  <p>Saul’ün gözleri kısıldı. Uzaklardan, kadim bir şehrin kalıntıları arasında, kirli bir battaniyenin üstünde yatan birini gördü.</p>

  <p>Saul yanına gidince battaniyedeki adam halsizce doğruldu.</p>

  <p>“Merhaba, Saul,” dedi.</p>

  <p>“Bir sabah daha,” dedi Saul. “Tanrım, çok yalnızım!”</p>

  <p>“Paslıların hastalığıdır bu,” dedi battaniyedeki adam pek hareket etmeden. Çok solgundu ve dokunsanız kaybolacakmış gibi duruyordu.</p>

  <p>“Tanrı vereydi de en azından konuşabilseydin,” dedi Saul adama bakarak. “Neden entelektüeller hiç kan pasına yakalanıp buraya gelmiyor?”</p>

  <p>“Sana komplo kurmuşlar, Saul,” dedi gözlerini açık tutmaya hali olmayan adam. “Bir zamanlar entelektüel olmaya yetecek gücüm vardı. Şimdiyse düşünmek bir işe dönüştü.”</p>

  <p>“Keşke konuşabilseydik,” dedi Saul Williams.</p>

  <p>Diğer adam sadece kayıtsızca omuz silkti.</p>

  <p>“Yarın gel. Belki Aristo’dan bahsedecek gücüm olur. Deneyeceğim. Gerçekten.” Adam yattığı yere iyice gömüldü. Tek gözünü açtı. “Bir keresinde, altı ay önce iyi bir günümdeydim de Aristo’dan bahsetmiştik. Hatırladın mı?”</p>

  <p>“Hatırladım,” dedi Saul onu dinlemeden. Ölü denize bakıyordu. “Keşke senin kadar hasta olsaydım, belki böylece entelektüel olmayı düşünmezdim. Belki biraz huzur bulurdum.”</p>

  <p>“Altı ay sonra sen de benim kadar kötü olacaksın” dedi ölmekte olan adam. “Sonra tek düşüneceğin şey uyku ve daha çok uyku olacak. Uyku sana kadın gibi gelecek. Hep ona döneceksin çünkü taze, iyi ve sadık olacak, sana hep iyi davranacak. Sadece tekrar uykuya dalmayı düşünmek için uyanacaksın. Güzel bir düşünce bu.” Adamın fısıldayarak konuşuyordu. Konuşmayı kesince, fısıltısı hafif bir nefese dönüşmüştü.</p>

  <p>Saul uzaklaştı.</p>

  <p>Ölü denizin kıyılarında çoktan gitmiş bir dalganın kıyıya taşıdığı boş şişeler gibi yatan insanlar vardı. Saul hepsini boş denizin kıvrımında görebiliyordu. Bir, iki, üç tanesi, hepsi, tek başına uyuyordu. Çoğunun durumu Saul’ünkinden kötüydü. Yanlarında erzaklarıyla kendi İçlerine kapanmışlardı, çünkü konuşmak yorucu, uykuysa iyiydi.</p>

  <p>Başlarda ortak kamp ateşlerinin etrafında birkaç gece geçirmişlerdi. Hepsi Dünya’dan bahsetmişti. Bahsettikleri tek şey buydu. Dünya’daki ve kasabalarındaki derelerin nasıl aktığı, ev yapımı çilekli turtanın tadı ve sabahın erken saatlerinde Jersey vapurundan New York’un nasıl göründüğü ..</p>

  <p>Dünya’yı istiyorum, diye düşündü Saul. O kadar istiyorum ki canım yanıyor. Bir daha asla elde edemeyeceğim bir şeyi istiyorum. Ve onlar da bunu istiyor ve onların da canı yanıyor. Yiyecekten, bir kadından veya her şeyden çok Dünya’yı istiyorum. Bu hastalık kadınları sonsuza kadar uzaklaştırıyor, onlar istenecek şey değiller artık. Ama Dünya, evet. Dünya zihin için isteniyor, zayıf düşmüş vücut için değil.</p>

  <p>Gökyüzünde parlak bir metal parıldadı.</p>

  <p>Saul yukarı baktı.</p>

  <p>Parlak metal tekrar parıldadı.</p>

  <p>Çok geçmeden bir roket kurumuş denizin tabanına indi. Bir kapı açıldı ve gemiden elinde valiziyle bir adam indi. Arkasından inen koruyucu giysili iki adam bolca erzakla ona eşlik etti ve sonra onun için bir çadır kurdu.</p>

  <p>Roket, çok geçmeden, gökyüzüne geri döndü. Sürgün tek başına duruyordu.</p>

  <p>Saul koşmaya başladı. Haftalardır koşmamıştı, çok yoruluyordu, ama koştu ve bağırdı.</p>

  <p>“Merhaba, merhaba!”</p>

  <p>Saul vardığında genç adam onu bir süzdü.</p>

  <p>“Merhaba. Demek Mars burası. Benim adım Leonard Mark.”</p>

  <p>“Ben Saul Williams.”</p>

  <p>El sıkıştılar. Leonard Mark çok gençti, sadece on sekiz yaşındaydı; saçları açık sarıydı, pembe yüzlü ve mavi gözlüydü. Hastalığına rağmen iyi görünüyordu.</p>

  <p>“New York’ta durumlar nasıl?” dedi Saul.</p>

  <p>“Böyle,” dedi Leonard Mark. Ve sonra Saul’e baktı.</p>

  <p>Taştan yapılmış ve mart rüzgarlarıyla dolu New York çölden yükseldi. Neon tabelalar elektrikli renklere büründü. Sarı taksiler durgun gecede kayıyordu. Köprüler yükseldi ve römorkörler gece yarısı limanlarda şarkılarını söyledi. Süslü perdeler kalktı ve müzikaller başladı.</p>

  <p>Saul ellerini şiddetle başına koydu.</p>

  <p>“Dur, dur!” diye yakardı. “Bana neler oluyor? Neyim var? Deliriyorum!”</p>

  <p>Central Park’ta ağaçlar tomurcuklanıyordu. Saul parkın ortasındaki yolda yürüdü, havayı içine çekti.</p>

  <p>“Dur, durdur şunu, seni aptal!” diye bağırdı Saul kendine. Ellerini alnına bastırdı. “Bu imkansız!”</p>

  <p>“İmkansız değil,” dedi Leonard Mark.</p>

  <p>New York kuleleri gözden kayboldu. Mars geri döndü. Saul boş deniz tabanında durmuş, yeni gelen gence halsiz halsiz bakıyordu.</p>

  <p>“Sen,” dedi eliyle Leonard Mark’ı göstererek. “Bunu sen yaptın. Zihninle yaptın.”</p>

  <p>“Evet,” dedi Leonard Mark.</p>

  <p>Sessizce birbirlerine bakarak durdular. Sonunda Saul titreyerek diğer sürgünün elini sıktı ve defalarca salladı. “Burada olmana çok sevindim. Ne kadar sevindiğimi bilemezsin!”</p>

  <p>Teneke kupalardan kahve içtiler.</p>

  <p>Tam öğle vaktiydi. Sabahtan beri konuşuyorlardı.</p>

  <p>“Peki, bu senin kabiliyetin nereden geliyor?” dedi sürekli genç adama bakan Saul.</p>

  <p>“Doğuştan gelen bir yetenek,” dedi Mark kahvesine bakarak. “Annem 57 senesinde Londra’daymış, patlama olduğu zaman. On ay sonra ben doğmuşum. Yeteneğime ne ad verileceğini bilmiyorum. Telepati ve düşünce transferi denebilir belki. Eskiden gösteri yapıyordum. Tüm dünyayı dolaştım. Posterlerde “Leonard Mark: Zihin Mucizesi” yazardı. İyi para kazanıyordum. Çoğu insan şarlatan olduğumu düşünüyordu. İnsanlar gösteri dünyasındakiler için ne düşünür, bilirsin. Yeteneğimin gerçek olduğunu sadece ben biliyordum, ama bunu kimseye belli etmiyordum. Bunu pek belli etmemek daha güvenliydi. Yakın arkadaşlarımdan birkaçı gerçek yeteneğimi biliyordu. Artık burada, Mars’ta olduğuma göre işe yarayacak pek çok yeteneğim var.”</p>

  <p>“Ödümü kopardığın kesin,” dedi Saul, kupasını sıkıca tutmuştu. “New York öyle birden yerden bitince delirdiğimi sandım.”</p>

  <p>“Bu tüm duyu organlarını aynı anda etkileyen bir tür hipnoz. Gözler, kulaklar, burun, ağız, deri, hepsi. Şu an en çok ne yapmak isterdin?”</p>

  <p>Saul kupayı bıraktı. Ellerini olabildiğince hareketsiz tutmaya çalıştı. Dudaklarını ıslattı. “Çocukken, Mellin Town, Illinois’de yüzdüğüm derede olmak isterdim. Anadan doğma yüzmek isterdim.”</p>

  <p>“Peki,” dedi Leonard Mark ve başını birazcık oynattı.</p>

  <p>Saul gözlerini kapatıp sırt üstü kuma düştü.</p>

  <p>Leonard Mark oturup onu izledi.</p>

  <p>Saul kumda uzanıyordu. Zaman zaman elleri oynuyor, heyecanla seğiriyordu. Ağzı kasılarak açılıyor, daralan ve gevşeyen boğazından sesler çıkıyordu.</p>

  <p>Saul kollarını yavaş hareketlerle kollarını dışarı ve geriye getirmeye başladı, başını tek yana yatırıp nefes alıyordu, kolları sıcak havada gidip geliyor, altındaki sarı kumları karıştırıyordu. Bedeni yavaşça dönüyordu.</p>

  <p>Leonard Mark sessizce kahvesini bitirdi. İçerken gözlerini ölü denizin tabanında hareket eden, fısıldayan Saul’den ayırmamıştı.</p>

  <p>“Tamam,” dedi Leonard Mark.</p>

  <p>Saul yüzünü ovarak doğruldu.</p>

  <p>Bir süre sonra Leonard Mark’a “Dereyi gördüm. Kıyısında koştum ve elbiselerimi çıkardım,” dedi nefes nefese, yüzünde mutluluğuna inanamayan bir gülümsemeyle. “Sonra dereye atladım ve yüzdüm!”</p>

  <p>“Sevindim,” dedi Leonard Mark.</p>

  <p>“Al,” dedi Saul cebinden son çikolatasını çıkarıp. “Bu senin için.”</p>

  <p>“Ne ki bu?” Leonard Mark hediyeye baktı. “Çikolata mı? Saçmalama. Bunu karşılık bekleyerek yapmıyorum. Sen mutlu ol diye yapıyorum. Koy şunu cebine yoksa çıngıraklı yılana çevirir, elini ısırtırım.”</p>

  <p>“Teşekkür ederim, teşekkür ederim!” Saul çikolatayı cebine koydu. “Suyun ne kadar güzel olduğunu bilemezsin.” Kahveye uzandı. “Biraz daha içer misin?”</p>

  <p>Saul kahveyi koyarken bir anlığına gözlerini kapadı.</p>

  <p>Yanımda Sokrates var, diye düşündü. Sokrates ve Platon, Nietzsche ve Schopenhauer. Laflarına bakacak olursak bu adam bir dâhi. Kabiliyetine bakacak olursak adam inanılmaz! Beraber geçireceğimiz uzun, zahmetsiz günleri ve serin geceleri düşün! Hiç de fena bir yıl olmayacak. Hem de hiç.</p>

  <p>Kahveyi döktü.</p>

  <p>“Sorun nedir?”</p>

  <p>“Hiç,” Saul’ün kafası karışmıştı, tedirgindi.</p>

  <p>Yunanistan’da olacağız. Atina’da. İstersek Romalı yazarları araştırırken Roma’da oluruz. Partenon ve Akropol’de duracağız. Bunlardan sadece bahsetmeyeceğiz, oralarda olacağız. Bu adam bunu yapabilir. Gücü buna yeter. Racine’in oyunlarından bahsederken sadece benim için bir sahneyi ve oyuncuları yaratabilir. Tanrım, hayat hiç bu kadar güzel olmamıştı. Burada bu yeteneklerle hasta olmak Dünya’da bu yetenekler olmadan sağlıklı olmaktan iyiydi. Bir Yunan dramını, M.Ö 31 yılında, bir Yunan amfitiyatrosunda seyretmek kaç kişiye nasip olmuştur ki?</p>

  <p>Ve eğer sorarsam, sakin sakin ve içtenlikle sorarsam, bu adam Schopenhauer’in, Darwin’in, Bergson’un ve çağlar boyunca yaşamış tüm fikir adamlarının şeklini alır mıydı? Evet, neden olmasın? Oturup Nietzsche ve Platon’la yüz yüze konuşabilmek...</p>

  <p>Tek bir sorun vardı. Saul sallandığını hissetti. Diğerleri. Bu ölü denizin dibindeki diğer hastalar.</p>

  <p>Adamlar onlara doğru geliyordu.</p>

  <p>Roketin parıltısını, inişini, içinden çıkan yolcuyu görmüşlerdi. Şimdiyse yavaş yavaş, acı çekerek yeni geleni karşılıyorlardı.</p>

  <p>Saul üşüyordu. “Bak,” dedi. “Mark, bence dağlara kaçsak iyi olur.”</p>

  <p>“Neden?”</p>

  <p>“Şu gelenleri görüyor musun? Bazıları delidir.”</p>

  <p>“Sahiden mi?”</p>

  <p>“Evet.”</p>

  <p>“Tecrit yüzünden mi böyleler?”</p>

  <p>“Evet, öyle. Gitsek iyi olacak.”</p>

  <p>“Pek tehlikeli görünmüyorlar. Çok yavaş hareket ediyorlar.”</p>

  <p>“Bunların sağı solu belli olmaz, şaşırırsın.” Mark, Saul’e baktı. “Titriyorsun. Neden titriyorsun ki?”</p>

  <p>“Konuşarak vakit kaybetmeyelim,” dedi Saul hızla kalkarak.</p>

  <p>“Hadi. Senin kabiliyetini keşfettiklerinde ne olacağını anlamıyor musun? Senin için savaşacaklar. Birbirlerini, hatta seni bile, seni elde etme hakkı için öldürebilirler.”</p>

  <p>“Ama ben kimseye ait değilim,” dedi Leonard Mark.</p>

  <p>Saul’e baktı. “Hayır. Sana bile ait değilim.”</p>

  <p>Saul başını hızla salladı. “Bunu düşünmemiştim bile.”</p>

  <p>“Düşünmemiş miydin?” Mark güldü.</p>

  <p>“Tartışacak vaktimiz yok,” diye cevap verdi Saul gözlerini kırparak, kırmızı yanaklarıyla. “Hadi!”</p>

  <p>“İstemiyorum. O adamlar gelene kadar burada oturacağım. Paylaşmayı sevmeyen birisin. Ama bu hayat benim hayatım.”</p>

  <p>Saul içinde bir çirkinlik hissetti. Yüz ifadesi değişiyordu.</p>

  <p>“Dediğimi duydun.”</p>

  <p>“Dosttan düşmana pek de çabuk döndün,” dedi Mark.</p>

  <p>Saul ona yumruk attı. Düzgün, hızlı bir hamleydi.</p>

  <p>Mark yana kaçtı ve güldü. “Pek sanmıyorum.”</p>

  <p>Times Meydanı’nın ortasındaydılar. Arabalar kornalarını çalarak üzerlerine geliyor, binalar mavi gökyüzüne yükseliyordu.</p>

  <p>“Yalan bunlar!” diye bağırdı Saul, görsel darbe onu sersemletmişti. “Tanrı aşkına, Mark, yapma! Adamlar geliyor. Seni öldürecekler!”</p>

  <p>Mark kaldırımda oturmuş şakasına gülüyordu. “Gelsinler. Hepsini kandırabilirim.”</p>

  <p>New York, Saul’ün dikkatini dağıtmıştı. Yaratılma amacı da buydu zaten. Oradan uzakta geçen onca aydan sonra Saul’ün dikkatini o korkunç güzelliğe kaydırmak Mark’a saldırmak yerine sadece orada duracak, tanıdık ama yabancı manzaranın tadını çıkaracaktı.</p>

  <p>Saul gözlerini kapadı. “Hayır.” Geriye doğru düştü, Mark’ı da yanına çekmişti. Kornalar kulaklarında çığlık çığlığaydı. Frenler şiddetle tıslıyordu. Mark’ın çenesine vurdu.</p>

  <p>Sessizlik.</p>

  <p>Mark deniz tabanında yatıyordu.</p>

  <p>Kendinden geçmiş adamı kollarına alıp ağır ağır koşmaya başladı.</p>

  <p>New York gitmişti. Geriye sadece ölü denizin engin sessizliği kalmıştı. Adamlar yaklaşıyordu. Değerli yüküyle tepelere doğru gidiyordu, kollarında New York, yeşil topraklar, berrak pınarlar ve eski dostları vardı. Bir kez düştü ve kalkmak için çırpındı. Koşmayı kesmedi.</p>

  <p>Gece mağarayı doldurdu. Rüzgar içeri girip çıkıyor, ufak ateşi çekiştiriyor, külleri savuruyordu.</p>

  <p>Mark gözlerini açtı. İplerle bağlanmış, mağaranın kuru duvarına yaslanmış, ateşin karşısında duruyordu.</p>

  <p>Saul ateşe bir tahta parçası daha attı. Arada bir kedi ürkekliğiyle mağaranın girişine bakıyordu.</p>

  <p>“Aptalsın sen.”</p>

  <p>Saul irkildi.</p>

  <p>“Evet,” dedi Mark, “Aptalsın. Bizi bulacaklar. Altı ay aramaları gerekse bile bizi bulacaklar. New York’u uzaktan da olsa bir serap gibi gördüler. Biz de ortasındaydık. Meraklanıp izimizi sürmeyeceklerini düşünmek saçma olur. ”</p>

  <p>“Ben de seni alır yola düşerim,” dedi Saul ateşe bakarak.</p>

  <p>“Peşimden gelirler.”</p>

  <p>“Kes sesini!”</p>

  <p>Mark gülümsedi. “Eşinle böyle mi konuşacaksın?”</p>

  <p>“Beni duydun!”</p>

  <p>“Ah, ne güzel bir evlilik bu böyle! Senin açgözlülüğün ve benim zihinsel kabiliyetim. Şimdi ne görmek istersin? Sana çocukluk anılarından birazını göstereyim mi?”</p>

  <p>Saul alnından ter damladığını hissetti. Adamın şaka yapıp yapmadığını anlayamıyordu. “Evet,” dedi.</p>

  <p>“Peki,” dedi Mark. “Seyret!”</p>

  <p>Kayalardan alevler fışkırdı. Sülfür onu boğdu. Kükürt çukurları patladı ve sarsıntılar mağarayı salladı. Ayağa fırlayan Saul öksürdü ve cehennem onu sendeletti, yaktı ve kuruttu.</p>

  <p>Cehennem kayboldu. Mağara geri döndü.</p>

  <p>Mark gülüyordu.</p>

  <p>Saul gidip onun başında durdu. Eğildi ve soğuk bir sesle “Sen,” dedi.</p>

  <p>“Ne bekliyordun ki?” diye bağırdı Mark. “Bağlandım, taşındım ve yalnızlıktan delirmiş birinin entelektüel gelini oldum. Bunlar hoşuma mı gitti sanıyorsun?”</p>

  <p>“Kaçmayacağına söz verirsen seni çözerim.”</p>

  <p>“Böyle bir söz veremem. Ben başına buyruk biriyim. Kimseye ait değilim.”</p>

  <p>Saul diz üstü çöktü. “Ama ait olman gerekiyor, anlıyor musun? Ait olman gerekiyor. Gitmene izin veremem!”</p>

  <p>“Sevgili dostum, sen böyle laflar ettikçe ben senden uzaklaşıyorum. Biraz akıllı ve mantıklı davransan dost olabilirdik Bu hipnotik iyilikleri de seve seve yapardım. Ne de olsa bunu kolaylıkla yapabiliyorum. Eğlenceli bile oluyor. Ama sen işi berbat ettin. Beni kendine saklamak istedin. Diğerlerinin beni senden alacağından korktun. Ama ne kadar da yanıldın! Hepinizi mutlu edecek kadar güçlüyüm. Beni ortaklaşa kullanabilirdiniz. Kendimi çocukların arasındaki bir tanrı gibi hissederdim, nazik olur, iyilik yapardım, siz de karşılığında bana ufak hediyeler, birkaç lokma yiyecek verirdiniz.”</p>

  <p>“Üzgünüm, çok üzgünüm!” diye yakardı Saul. “Ama o adamları çok iyi tanıyorum.”</p>

  <p>“Sen onlardan farklı mısın? Değilsin! Dışarı çık da bak, geliyorlar mı diye. Bir ses duydum galiba.” Saul koştu. Mağara girişinden gecenin doldurduğu dere yatağına baktı. Mat figürler hareketlendi. Gördükleri sadece rüzgarın oynattığı çalılar mıydı? Titremeye başladı. Tatlı, ağrılı bir titremeydi bu.</p>

  <p>“Görünürde bir şey yok.” Döndüğü mağara boştu.</p>

  <p>Ateşin yandığı yere bakıp kaldı. “Mark!”</p>

  <p>Mark gitmişti.</p>

  <p>Mağara, kayalar, taşlar, çakıl taşları ve tek başına yanan ateş ve uğuldayan rüzgar dışında bir şey yoktu. Ve Saul orada, şaşkın ve uyuşmuş halde, duruyordu.</p>

  <p>“Mark! Mark! Geri dön!”</p>

  <p>Mark başkalarının yaklaştığını söyleyerek onu kandırmış, bağlarını yavaş ve dikkatlice çözerek kaçmıştı. Ama nereye?</p>

  <p>Mağara derindi, ama düz bir duvarla bitiyordu. Mark onun yanından geçip geceye karışmış olamazdı. Nasıl kaçınıştı o zaman?</p>

  <p>Saul ateşin yanından geçti. Bıçağını çekti ve mağaranın duvarına yaslanmış büyük bir kayaya yaklaştı. Gülümsedi ve bıçağını hafifçe kayaya vurdu. Sonra bıçağını kayaya saplamak için geri çekti.</p>

  <p>“Dur!” diye bağırdı Mark.</p>

  <p>Kaya kayboldu. Mark oradaydı.</p>

  <p>Saul bıçağını indirmedi. Alevler yanaklarına vuruyordu. Gözlerinde delilik vardı.</p>

  <p>“işe yaramadı,” diye fısıldadı. Eğilip ellerini Mark’ın boğazına koydu ve parmaklarını kapadı. Mark hiçbir şey demedi, ama kıvranıyor, alaycı gözleri Saul’e Saul’ün bildiği şeyleri söylüyordu.</p>

  <p>Beni öldürürsen, dedi gözler, hayallerine ne olacak? Beni öldürürsen derelere ve alabalıklarına ne olacak? Öldür beni, Platon’u, Aristoteles’i, Einstein’ı öldür, evet, hepimizi öldür! Hadi, boğ beni. Cesaretin varsa yap bunu.</p>

  <p>Saul’ün parmakları Mark’ın boğazını bıraktı. İkisi de başlarını çevirdi.</p>

  <p>Diğerleri oradaydı. Beş kişiydiler, yolda bitkin düşmüş, nefes nefese kalmışlardı. Işığın vurduğu son noktada bekliyorlardı.</p>

  <p>“İyi akşamlar,” diye seslendi Mark gülerek “içeri girin, gelin, beyler!”</p>

  <p>Şafak söktüğünde tartışmalar şiddetle devam ediyordu. Bağları yeni çözülen Mark bileklerini ovdu ve kızgın bakışlarla diğerlerini süzen adamların arasına oturdu. Maun kaplı bir konferans salonu ve hepsinin oturduğu mermer bir masa yarattı. Saçları sakallarına karışmış, kötü kokulu, terli ve açgözlü adamlar gözlerini hazineye dikmişti.</p>

  <p>Sonunda Mark “Bu durumu ancak böyle çözeriz,” dedi. “Hepiniz bana belirli gün ve saatlerde geleceksiniz. Hepinize eşit davranacağım. Şehir mülkü olacağım, isteyen hizmetlerimden faydalanabilecek. Bence bu yeterince adil olur. Saul’e gelince... O şimdilik deneme sürecinde. Tekrar medeni bir insan olduğunu kanıtladığı zaman ona da bir iki kez yardım ederim. O zamana denk onunla yapacak işim yok.”</p>

  <p>Diğer sürgünler Saul’e bakıp sırıttı.</p>

  <p>“Üzgünüm,” dedi Saul. “Ne yaptığımı bilmiyordum. Şimdi iyiyim.”</p>

  <p>“Göreceğiz,” dedi Mark. “Bir ay zaman verelim. Olur mu?”</p>

  <p>Diğerleri Saul’e bakıp sırıttı.</p>

  <p>Saul bir şey demedi. Mağaranın zeminine bakarak oturuyordu.</p>

  <p>“Şimdi,” dedi Mark. “Pazartesileri senin günün, Smith.”</p>

  <p>Smith başını salladı.</p>

  <p>“Salıları bir saat kadar Peter’a bakacağım.” Peter başını salladı.</p>

  <p>“Çarşambaları Johnson, Holtzman ve Jim’e bakarım.”</p>

  <p>Son üç adam birbirine baktı.</p>

  <p>“Haftanın geri kalanında kesinlikle yalnız bırakılacağım, duydunuz mu?” dedi Mark. “Biraz, hiçten iyidir. Kurallara uymazsanız hiçbirinize yardım etmem.”</p>

  <p>“Belki biz seni ettiririz,” dedi Johnson. Diğerlerinin bakışları üzerine çevrilmişti. “Biz beş kişiyiz. Ona ne istersek yaptırabiliriz. Beraber çalışırsak elimize harika bir fırsat geçer.”</p>

  <p>Mark “Aptal olmayın,” diye uyardı diğerlerini. “Bırak da konuşayım,” dedi Johnson. “Bize ne yapacağını söylüyor. Neden ne yapacağını biz ona söylemiyoruz ki? Ondan iri miyiz, değil miyiz? Bir de bizi tehdit ediyor! Tırnaklarının arasına ince tahta parçaları sokayım veya parmaklarını çelik törpüyle biraz yakayım da görelim yardım ediyor muymuş, etmiyor muymuş? Neden hafta boyu her gece istediğimiz olmuyormuş, bilmek istiyorum."</p>

  <p>“Onu dinlemeyin!” dedi Mark. “Delirmiş. Ona güvenilmez. Ne yapacağım biliyorsunuz, değil mi? Hepinizi teker teker savunmasızken yakalayacak ve öldürecek, evet, hepinizi öldürecek ki benimle yalnız kalabilsin! Öyle bir adam o.”</p>

  <p>Dinleyenler gözlerini kırparak önce Mark’a, sonra Johnson’a baktı.</p>

  <p>“Aslında boşuna konuşuyoruz, birbirinize güvenmenizin olanağı yok. Sırtınızı döndüğünüz an diğerlerinden biri sizi öldürür. Hattâ diyorum ki, bu hafta bitmeden ya ölmüş ya da ölüyor olacaksınız.”</p>

  <p>Maun odada soğuk bir rüzgar esti. Oda kaybolmaya ve tekrar bir mağara olmaya başladı. Mark bu şakadan bıkmıştı. Mermer masa yağdı ve buharlaştı.</p>

  <p>Adamlar hayvan gözü gibi ufak ve parıldayan gözleriyle birbirlerine şüphe dolu bakışlar atıyordu. Söylenenler doğruydu. Sona kalacak olan şanslı kişi ortadaki o entelektüel hazineyi alana kadar birbirlerini tuzağa düşürüp öldürdüklerini görebiliyorlardı.</p>

  <p>Saul onlara baktı, kendini yalnız ve huzursuz hissetti. İnsan bir kez hata yapmaya görsün, yanlış yaptığını kabul edip baştan başlamak ne kadar da zordur. Hepsi hatalıydı. Uzun zamandır kayıptılar. Şimdiyse kayıptan beter olmuşlardı.</p>

  <p>“Durum yeterince kötü değilmiş gibi,” dedi Mark sonunda, “birinizde de tabanca var. Diğerlerindeyse sadece bıçak. Ama biliyorum ki, birinizde tabanca var.”</p>

  <p>Herkes yerinden sıçrayıp ayağa kalktı. “Arayın!” dedi Mark. “Tabanca kimdeyse bulun, yoksa hepiniz öleceksiniz! ”</p>

  <p>Bu son söz ortalığı karıştırmaya yetti. Adamlar kimi ilk önce arayacaklarını bilemeden birbirlerine girdi. Boğuşuyor ve bağırıyorlardı, Mark’sa onları iğrenerek seyrediyordu.</p>

  <p>Johnson geri çekildi, eli ceketindeydi. “Tamam,” dedi. “Bu işi burada bitirsek de olur. Al bakalım, Smith.”</p>

  <p>Ve Smith’i göğsünden vurdu. Smith yere düştü. Diğer adamlar bağırdı. Ayrıldılar. Johnson nişan aldı ve iki kez daha ateş etti.</p>

  <p>“Durun!” diye bağırdı Mark.</p>

  <p>Kaya ve mağara ve gökyüzünden çıkan New York etraflarında yükseldi. Güneş yüksek kulelerde parlıyordu. Trenler kükreyerek geçiyor, römorkörler düdüklerini çalıyordu. O yeşil kadın heykeli elinde meşalesiyle körfezin karşısına bakıyordu.</p>

  <p>“Bakın, sizi aptallar!” dedi Mark. Central Park bahar filizleriyle kaplandı. Rüzgar üzerlerine yeni kesilmiş çim kokusu taşıdı.</p>

  <p>Ve New York’un ortasında şaşırıp kalan adamlar tökezledi. Johnson tabancasını üç kez daha ateşledi. Saul koşarak ileri çıktı. Johnson’a çarptı ve tabancayı onun elinden çekti. Tabanca bir kez daha ateş aldı.</p>

  <p>Adamlar kavgayı bıraktı.</p>

  <p>Durdular. Saul, Johnson’ın karşısında yerde yatıyordu. Boğuşmayı bıraktılar.</p>

  <p>Korkunç bir sessizlik vardı. Adamlar durup izledi. New York denize battı. Tıslayarak, fokurdayarak, iç çekerek; yıkılan metalin ve eski zamanın feryadıyla muazzam binalar eğildi, yamuldu, aktı ve çöktü.</p>

  <p>Mark binaların arasında duruyordu. Sonra, göğsünde muntazam kırmızı bir delikle, tek kelime etmeden, tıpkı bir bina gibi yere yığıldı.</p>

  <p>Saul yerdeydi, adamlara ve cesede bakıyordu.</p>

  <p>Kalktı, tabanca elindeydi.</p>

  <p>Johnson hareket etmedi, hareket etmekten korkuyordu.</p>

  <p>Hepsi gözlerini kapattı ve tekrar açtı, böyle yaparak önlerinde yatan adamı canlandırabileceklerini düşünmüşlerdi.</p>

  <p>Mağara soğuktu.</p>

  <p>Saul ayağa kalktı ve elindeki tabancaya baktı. Tabancayı vadiye, karanlığa doğru attı ve düşmesini seyretmedi bile.</p>

  <p>Cesede sanki orada olduğuna inanamıyormuş gibi bakıyorlardı. Saul eğilip Leonard’ın cansız elini tuttu. “Leonard!” dedi yavaşça. Leonard’ın elini salladı. “Leonard!”</p>

  <p>Leonard Mark hareket etmedi. Gözleri kapalıydı, göğsü inip kalkmıyordu. Soğumaya başlamıştı.</p>

  <p>Saul kalktı. “Onu öldürdük,” dedi adamlara bakmadan. Ağzı yine kan doluyordu. “Öldürmek istemediğimiz tek adamı öldürdük.” Titreyen ellerini gözlerine götürdü. Diğer adamlar bekliyordu.</p>

  <p>“Bir kürek bulun,” dedi Saul. “Gömün onu.” Arkasını döndü. “Artık sizinle alakam olmaz benim.” '</p>

  <p>Biri kürek bulmaya gitti.</p>

  <p>Saul o kadar güçsüz düşmüştü ki hareket edemiyordu. Bacakları toprağa kök salmış gibiydi. Kökler yalnızlıkla, korkuyla ve gecenin ayazıyla besleniyordu. Ateş neredeyse sönmüştü ve mavi dağların üzerinden artık sadece çifte ayışığı geçiyordu.</p>

  <p>Birinin kürekle toprağı kazdığı duyulabiliyordu.</p>

  <p>“Zaten ona ihtiyacımız yoktu,” dedi biri gereğinden yüksek sesle.</p>

  <p>Kürek sesleri devam etti. Saul yavaşça yürüdü ve kararmış bir ağacın yanına sırtını yaslayıp kumda oturana kadar kendini bıraktı. Elleri kucağında körlemesine duruyordu.</p>

  <p>Uyku, diye düşündü. Şimdi hepimiz uyuyacağız. Elimizde en azından bu var. Uyumak, New York’u ve diğer şeyleri düşünmek.</p>

  <p>Yorgundu, gözlerini yavaşça kapattı. Burnunda, ağzında ve titreşen gözlerinde kan toplanıyordu.</p>

  <p>“Nasıl yapıyordu?” diye sordu yorgun bir sesle. Başı göğsüne doğru düştü. “New York’u nasıl buraya getiriyor, bizi nasıl orada yürütebiliyordu? Deneyelim. O kadar da zor olmamalı. Düşün! New York’u düşün,” diye fısıldadı uykuya dalarken. “New York ve Central Park ve sonra baharda Illionis, çiçek açan elma ağaçları ve yeşil çimler.” işe yaramadı. Aynı şey değildi. New York gitmişti ve hiçbir şey onu geri getiremezdi. Her sabah kalkacak, ölü denizde yürüyüp onu arayacak, sonsuza kadar Mars’ı gezip onu arayacak ve asla bulamayacaktı. Sonunda yürümekten çok yorulup uzanacak, New York’u zihninde aramayı deneyecek ve bulamayacaktı.</p>

  <p>Uykuya dalmadan önce son duyduğu şey küreğin kalkması, inmesi ve metalin muazzam gürültüsüyle, kalkan altın sisle, kokuyla ve renkle ve sesle New York’un çöktüğü, düştüğü ve gömüldüğü bir çukuru kazması oldu.</p>

  <p>Saul gece boyunca uykusunda ağladı.</p>
</body>
</html>
