<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kaleydoskop</b></h1>
  <hr style="width:100%" />

  <p>İlk sarsıntı roketin yanını dev bir konserve açacağı gibi kesti. Mürettebat uzaya bir düzine kımıl kımıl oynayan gümüşçün gibi saçılmıştı. Karanlık bir denize saçılmışlardı; gemileriyse, milyon parçaya bölünmüş halde, yoluna kayıp bir güneş arayan gök taşları gibi devam ediyordu.</p>

  <p>“Barkley, Barkley, neredesin?”</p>

  <p>Seslenişler soğuk bir gecedeki kayıp çocukların seslerini andırıyordu.</p>

  <p>“Woode, Woode!”</p>

  <p>“Kaptan!”</p>

  <p>“Hollis, Hollis, ben Stone.”</p>

  <p>“Stone, ben Hollis. Neredesin?”</p>

  <p>“Bilmiyorum. Nereden bileyim? Hangi taraf yukarı ki? Düşüyorum. Yüce tanrım, düşüyorum.” Düştüler. Kuyuya düşen çakıl taşları gibi düştüler. Dev bir elin attığı beştaş taşları gibi dağılmışlardı. Artık insan değil, her türden sesti onlar. Bedensiz, heyecanlı, dehşet ve teslimiyete farklı seviyelerde kendini bırakmış sesler.</p>

  <p>“Birbirimizden uzaklaşıyoruz.”</p>

  <p>Bu doğruydu. Boşlukta tepetaklak dönen Hollis bunun doğru olduğunu biliyordu. Bunu muğlak bir kabullenmeyle biliyordu. Kendi yollarına gitmek için ayrılıyorlardı ve onları hiçbir şey onları bir araya getiremezdi. Onları dış etkenlere karşı koruyacak uzay giysilerini giymişlerdi, cam kasklarının ardındaki solgun suratları görünebiliyordu. Ama güç ünitelerini kilitleyecek zamanları olmamıştı. Güç üniteleriyle uzayda ufak cankurtaran sandalları olabilirlerdi, kendilerini, birbirlerini kurtarıp, bir araya gelebilir, birbirlerini bulup planı olan, insanlardan oluşan bir adaya dönüşebilirlerdi. Ama omuzlarında güç üniteleri olmadan meteorlar gibi amaçsızdılar, hepsi ayrı ve değişmez kaderlerine doğru gidiyordu.</p>

  <p>İlk dehşet anlarının sönüp yerini metalik bir sakinliğe bırakması için belki de on dakika geçti. Uzay, muazzam ve karanlık bir dokuma tezgahında garip sesleri bir içeri, bir dışarı dokumaya başladı, ilmiklerle son bir desen oluşturuyordu.</p>

  <p>“Stone’dan Hollis’e. Sesli iletişimi daha ne kadar sürdürebiliriz?”</p>

  <p>“Senin yolunda ne kadar hızla ilerlediğine ve benim yolumda ne kadar hızla ilerlediğime göre değişir”.</p>

  <p>“Bir saat diye tahmin ediyorum.”</p>

  <p>“Yeterli,” dedi Hollis, dalgın ve sessizdi.</p>

  <p>Bir dakika sonra “Ne oldu?” dedi Hollis.</p>

  <p>“Roket patladı, o kadar. Roketler patlar.”</p>

  <p>“Ne yönde gidiyorsun?”</p>

  <p>“Ay’a çarpacağım galiba.”</p>

  <p>“Dünya’ya gidiyorum ben. Saatte 16.000 kilometre hızla gezegenimize dönüyorum. Kibrit gibi tutuşacağım.” Hollis bunu tuhaf bir dalgınlıkla düşündü. Bedeninden ayrılmış gibiydi, uzayda düşen bedenine çoktan geçip gitmiş bir kış mevsiminin ilk düşen kar tanesine olduğu kadar kayıtsızdı.</p>

  <p>Diğerleri sessizdi, onları bu düşüşe getiren kaderi düşünüyorlardı, olanları değiştirecek hiçbir şey yapamazlardı. Kaptan bile sessizdi, çünkü işleri düzeltebilecek bir emir veya plan yoktu.</p>

  <p>“Ah, çok yol var. Ah, çok, çok, çok uzun yol var,” dedi bir ses. “Ölmek istemiyorum, ölmek istemiyorum, çok yol var.”</p>

  <p>“Kim bu?”</p>

  <p>“Bilmiyorum.”</p>

  <p>“Stimson, galiba. Stimson, sen misin?”</p>

  <p>“Uzun, çok uzun yol var ve bu benim hoşuma gitmiyor. Tanrım, hiç hoşuma gitmiyor.”</p>

  <p>“Stimson, ben Hollis. Stimson, beni duyuyor musun?”</p>

  <p>Birbirlerinden ayrı düşerken bir duraksama yaşandı.</p>

  <p>“Stimson?”</p>

  <p>“Evet.” Sonunda cevap vermişti.</p>

  <p>“Stimson, sakin ol. Hepimiz aynı durumdayız.”</p>

  <p>“Burada olmak istemiyorum. Başka bir yerde olmak istiyorum.”</p>

  <p>“Belki bizi bulurlar.”</p>

  <p>“Bulunmalıyım, bulunmalıyım,” dedi Stimson. “İnanmıyorum, bunların olduğuna inanamıyorum.”</p>

  <p>“Kötü bir rüya,” dedi biri.</p>

  <p>“Kapa çeneni!” dedi Hollis.</p>

  <p>“Gel de sen kapat,” dedi ses. Applegate’ti bu. Benzer bir kayıtsızlıkla, kolayca güldü. “Gel de beni sustur.”</p>

  <p>Hollis ilk kez durumunun imkânsızlığını hissetmişti. İçi büyük bir öfkeyle doldu, çünkü o an Applegate’e bir şeyler yapabilmeyi her şeyden çok istiyordu. Yıllarca bir şeyler yapmak istemişti ve artık çok geçti. Applegate sadece uzaklardan gelen bir sesten ibaretti.</p>

  <p>Düşüyor, düşüyor, düşüyordu...</p>

  <p>Adamlardan ikisi dehşetin farkına varmışlarcasına çığlık atmaya başlamıştı. Hollis bir kâbusta adamlardan birinin çok yakından çığlık ata ata geçtiğini görmüştü.</p>

  <p>“Kes şunu!” Adam neredeyse parmak uçlarındaydı, delicesine çığlık atıyordu. Duracak gibi değildi. Milyon kilometre boyunca çığlık atmaya devam edecek, telsiz menzilinde olduğu sürece onlara rahatsızlık vererek birbirleriyle konuşmalarına imkân vermeyecekti.</p>

  <p>Hollis uzandı. Böylesi daha iyiydi. Fazladan çaba gösterip adama dokundu. Adamı ayak bileğinden tuttu ve başına ulaşıncaya kadar kendini yukarı çekti. Adam boğulmakta olan bir yüzücü gibi delicesine çığlık atıp çırpınıyordu. Çığlıkları evreni dolduruyordu.</p>

  <p>Nasıl olduğunun önemi yok diye düşündü Hollis. Ay, Dünya ya da meteorlar adamı zaten öldürecekti, şimdi niye ölmesindi ki?</p>

  <p>Demir yumruğuyla adamın cam maskesini kırdı. Çığlıklar kesildi. Kendini cesetten itti ve cesedi döne döne yoluna gitmeye, düşmeye bıraktı.</p>

  <p>Uzun, sonsuz düşüşün ve sessizliğin dönüşü içinde Hollis ve diğerleri düşmeye devam etti. “Hollis, hâlâ orada mısın?”</p>

  <p>Hollis konuşmadı, ama yüzüne basan sıcağı hissedebiliyordu.</p>

  <p>“Benim yine, Applegate.”</p>

  <p>“Tamam, Applegate.”</p>

  <p>“Konuşalım. Yapacak başka bir şeyimiz yok.” Kaptan araya girdi. “Bu kadarı yeter. Bir çıkış yolu bulmamız lazım.”</p>

  <p>“Kaptan, çeneni kapatsana sen.” dedi Applegate.</p>

  <p>“Ne!”</p>

  <p>“Beni duydun, Kaptan. Bana patronluk taslama, zaten 16.000 kilometre uzaktasındır şimdiye. Hem kendimizi kandırmayalım, Stimson’ın da dediği gibi çok yol var.”</p>

  <p>“Bana bak, Applegate!”</p>

  <p>“Kes. Tek kişilik isyan başlattım. Kaybedecek hiçbir şeyim yok. Gemin kötü bir gemiydi ve sen de kötü bir kaptandın, umarım Ay’a çarptığında paramparça olursun.”</p>

  <p>“Susmanı emrediyorum!”</p>

  <p>“Devam et, yine emir ver.” Applegate 16.000 kilometre uzaktan gülümsedi. Kaptan susmuştu. Applegate devam etti, “Nerede kalmıştık, Hollis? Ah evet, hatırladım. Senden de nefret ediyorum. Ama bunu biliyorsun zaten. Uzun zamandır biliyordun.”</p>

  <p>Elinden bir şey gelmeyen Hollis yumruklarını sıktı.</p>

  <p>“Sana bir şey söylemek istiyorum,” dedi Applegate. “Seni mutlu edeyim. Beş yıl önce Roket Şirketi’nde önünü kapayan bendim.”</p>

  <p>Bir meteor hızla geçti. Hollis başını eğip baktığında sol elinin gittiğini gördü. Kan fışkırıyordu. Birden giysisinde hiç hava kalmamıştı. Akciğerlerinde kalan hava, sağ eliyle sol dirseğindeki eklemi sıkıştırıp sızıntıyı giderecek düğmeyi çevirmeye yetmişti. Bu o kadar hızlı gerçekleşmişti ki şaşıramamıştı bile. Artık onu hiçbir şey şaşırtamazdı. Giysisindeki hava düzeyi hızla normale dönmüştü ve böylece sızıntı sona ermişti. Turnike yapıncaya kadar düğmeyi sıkmaya devam etti, biraz önce hızla akan kan artık durmuştu.</p>

  <p>Tüm bunlar olurken Hollis’in çıtı çıkmamıştı. Diğerleri konuşuyordu. Adamlardan biri, Lespere, Mars’taki eşinden, Venüs’teki eşinden, Jüpiter’deki eşinden, parasından, harika anılarından, sarhoşluğundan, kumar merakından, mutluluğundan bahsedip duruyordu. Hepsi düşerken o konuşmaya devam ediyordu. Lespere, ölüme giderken, mutlu mesut eski günleri anıyordu.</p>

  <p>Çok tuhaftı. Uzayda, binlerce kilometrelik uzayın ortasında bu sesler titreşiyordu. Kimse görünmüyordu, sadece radyo dalgaları titriyor ve diğerlerinde duygu uyandırmaya çalışıyordu.</p>

  <p>“Kızgın mısın, Hollis?”</p>

  <p>“Hayır.” Kızgın değildi. Kayıtsızlık geri dönmüştü ve Hollis sonsuza kadar hiçliğe düşen hissiz, betondan bir varlıktı artık.</p>

  <p>“Hayatın boyunca zirveye çıkmak istedin, Hollis. Ne olduğunu hep merak etmiştin. Atılmadan önce seni de yaktım.”</p>

  <p>“Bunun bir önemi yok,” dedi Hollis. Önemi yoktu. Geride kalmıştı. Yaşam sona ererken ekranda aniden görülen kısacık bir film şeridi gibiydi, yaşamın tüm önyargıları ve tutkuları boşlukta bir an için yoğunlaşır ve aydınlanır, siz daha “Buradaki gün iyiydi, şuradakiyse kötü, şu yüz ne kötüydü, buysa ne iyi,” diyemeden film yanıp kül olur, ekransa kararırdı.</p>

  <p>Hayatının dış sınırında geriye baktığında Hollis’in tek pişmanlığı vardı, o da hayatını yaşamaya devam edememesiydi. Ölmekte olan herkes böyle mi düşünürdü, sanki daha önce hiç yaşamamışlar gibi? Hayat gerçekten o kadar mı kısa gelirdi, tek nefes alamadan bitip gitmiş gibi? Bu herkes için bu kadar ani ve imkânsız mıydı yoksa sadece onun için, burada, şimdi, düşünmek için sadece birkaç saat kaldığında mı böyleydi?</p>

  <p>Diğerlerinden biri, Lespere, konuşuyordu. “Ben güzel vakit geçirdim doğrusu. Mars, Venüs ve Jüpiter’de eşim vardı. Hepsi de paralıydı, bana da iyi davranırlardı. Bir keresinde sarhoş olup kumarda 20.000 dolar kaybetmiştim.”</p>

  <p>Ama şimdi buradasın, diye düşündü Hollis. Bende onların hiçbiri yoktu. Yaşarken seni kıskanırdım, Lespere; önümde göreceğim başka bir gün varken senin kadınlarını ve geçirdiği güzel günleri kıskanırdım. Kadınlar beni korkuturdu ve ben de uzaya çıktım, onları hep istedim ve sen onlara, paraya ve kendi çılgın tarzında yaşayabileceğin tüm o mutluluğa sahip olduğun için seni kıskandım. Ama şimdi, burada düşerken, her şey bitmişken, artık seni kıskanmıyorum, çünkü benim kadar senin de sonun geldi ve artık hiçbir şey yaşanmamış gibi. Hollis yüzünü ileri uzattı ve telefona bağırdı.</p>

  <p>“Hepsi bitti, Lespere!”</p>

  <p>Sessizlik.</p>

  <p>“Hiçbir şey yaşanmamış gibi artık, Lespere!”</p>

  <p>“Kim o?” dedi Lespere’in bocalayan sesi.</p>

  <p>“Ben Hollis.”</p>

  <p>Hollis zalimce davranıyordu. Zalimliği, ölümün mantıksız zalimliğini hissetmişti. Applegate onun canını yakmıştı, o da başkasının canını yakmak istiyordu. Applegate de, uzay da onu yaralamıştı.</p>

  <p>“Senin de durumun belli, Lespere. Her şey sona erdi. Artık hiçbiri yaşanmamış gibi, öyle değil mi?”</p>

  <p>“Hayır.”</p>

  <p>“Bir şey bittiğinde aslında hiçbir zaman yaşanmamış gibi olur. Şu an senin hayatın benimkinden iyi mi? Asıl önemli olan şu andır. İyi mi benimkinden? İyi mi?”</p>

  <p>“Evet, iyi!”</p>

  <p>“Nasıl!”</p>

  <p>“Çünkü düşüncelerim var, hatırlıyorum!” diye gücenmiş bir şekilde haykırdı Lespere uzaklardan, iki eliyle anılarını göğsüne bastırarak.</p>

  <p>Ve haklıydı. Başından bedenine soğuk suların aktığı hissine kapılan Hollis, Lespere’in haklı olduğunu biliyordu. Anılar ve hayaller arasında fark vardı. Hollis’in elinde sadece yapmak istediği şeylerin hayali varken Lespere yaptığı ve başardığı şeylerin anılarına sahipti. Ve bu bilgi Hollis’in içini yavaş yavaş oymaya başladı.</p>

  <p>“Bunların sana ne yararı var ki?” diye yakardı Hollis. “Şu anda? Bir şey bitince artık hiçbir faydası kalmaz. Senin durumun benimkinden iyi değil.”</p>

  <p>“Benim kafam rahat,” dedi Lespere. “Ben yaşayacağımı yaşadım. Senin gibi sona geldiğimde zalimleşmiyorum. ”</p>

  <p>“Zalimleşmek mi?” Hollis kelimeyi dilinde döndürdü. Hatırlayabildiği kadarıyla, hayatı boyunca hiç zalimlik yapmamıştı. Tüm o yılların zalimliğini böyle bir an için saklamıştı demek. “Zalim.” Hollis kelimeyi zihninin gerilerine itti. Gözyaşlarının gözlerinden yüzüne indiğini hissetti. Biri onun kesilen soluğunu duymuş olmalıydı. “Sakin ol, Hollis.”</p>

  <p>Elbette bu çok saçmaydı. Daha bir dakika önce diğerlerine, Stimson’a akıl veriyordu; şimdiyse sahici olduğunu sandığı cesaretin aslında sadece şok ve şokun verdiği kayıtsızlıktan başka bir şey olmadığını biliyordu. Ömrü boyunca bastırdığı duygularını birkaç dakikaya sığdırmaya çalışıyordu.</p>

  <p>“Neler hissettiğini biliyorum, Hollis,” dedi Lespere, artık 30.000 kilometre uzaktaydı ve sesi azalıyordu. “Üzerime alınmıyorum.”</p>

  <p>Ama biz eşit değil miyiz? Diye merak etti Hollis. Lespere ve ben? Şimdi, burada? Bir şey sona erdiyse, bittiyse, ne değeri olurdu ki? Ne de olsa ölüp gidecektin. Ama Hollis bahane bulmaya çalıştığının farkındaydı, yaptığının bir canlıyla ölü arasındaki farkı anlatmaya çalışmaktan farkı yoktu. Birinde bir kıvılcım, bir aura, gizemli bir element vardı, diğerindeyse yoktu.</p>

  <p>Lespere ile arasındaki fark da böyleydi; Lespere iyi bir yaşam sürmüştü ve şimdi bu onu farklı biri kılmıştı, Hollis ise uzun yıllardır ölü gibiydi. Ölüme farklı yollardan geçip gelmişlerdi ve eğer ölümün farklı türleri varsa, büyük ihtimalle ölümleri birbirinden çok farklı olacaktı. Ölüm kalitesinde, tıpkı yaşam kalitesinde olduğu gibi, sonsuz çeşitlilik olmalıydı, ayrıca biri, Hollis gibi; zaten bir kez öldüyse tekrar ve temelli ölmekten ne bekleyebilirdi ki?</p>

  <p>Bir saniye sonra sağ ayağının koptuğunu fark etti. Neredeyse gülecekti. Giysisindeki hava tekrar boşalmıştı. Çabucak eğildi, kan akıyordu, meteor eti ve giysiyi bileğe kadar götürmüştü. Ah, uzayda ölüm ne kadar da komikti. İnsanı parça parça, siyah ve görünmez bir kasap gibi kesiyordu. Dizindeki valfi sıktı, zihni acıyla boğuşuyor, uyanık kalmaya çalışıyordu. Valf sıkılınca kan durdu, hava doldu, Hollis doğruldu ve düşmeye devam etti, çünkü düşmek artık yapabileceği tek şeydi.</p>

  <p>“Hollis?”</p>

  <p>Hollis uykulu uykulu başını salladı, ölümü beklemekten yorulmuştu.</p>

  <p>“Benim yine, Applegate,” dedi ses.</p>

  <p>“Evet.”</p>

  <p>“Düşünecek zamanım oldu. Seni dinledim. Olanlar iyi değil. Bizi kötü yapıyor. Ölmek için kötü bir yol. İçimizdeki tüm kötülüğü açığa çıkarıyor. Dinliyor musun, Hollis?”</p>

  <p>“Evet.”</p>

  <p>“Yalan söyledim. Bir dakika önce. Yalan söyledim. Senin önünü kapamadım. Bunu niye söylediğimi bilmiyorum. Galiba senin canını yakmak istedim. Canı yakılacak kişi senmişsin gibi geldi. Hep kavga edip durduk. Hızla yaşlanıp hızla tövbe ediyorum galiba. Galiba senin zalimce laflarını dinlemek beni utandırdı. Nedeni ne olursa olsun, benim de aptallık yaptığımı bilmeni istiyorum. Söylediklerimin tek kelimesi doğru değildi. Cehenneme kadar yolun var.”</p>

  <p>Hollis kalbinin tekrar çalışmaya başladığını hissetti. Beş dakikadır çalışmamış gibiydi, ama şimdi tüm uzuvlarına renk ve sıcaklık gelmişti. Şok geride kalmıştı, öfke, korku ve yalnızlığın artçı şoklarıysa geçiyordu. Sabah vakti soğuk duştan çıkan, kahvaltıya ve yeni güne hazır biri gibi hissediyordu.</p>

  <p>“Teşekkür ederim, Applegate.”</p>

  <p>“Ne demek, piç herif seni.”</p>

  <p>“Hey;” dedi Stone.</p>

  <p>“Ne?” diye duyurdu sesini Hollis uzayda, iyi bir arkadaş olan Stone’a.</p>

  <p>“Meteorların, ufak asteroidlerin arasına karıştım.”</p>

  <p>“Meteorlar mı?”</p>

  <p>“Galiba beş yılda bir Mars’ın yanında geçip Dünya’ya doğru giden Myrmidon kümesi olacak bu. Tam ortasındayım. Kocaman bir kaleydoskop gibi. Her tür renk, şekil ve boyut var. Tanrım, çok güzel, tüm bu metaller.”</p>

  <p>Sessizlik.</p>

  <p>“Onlarla gidiyorum,” dedi Stone. “Beni yanlarında götürüyorlar. Şu işe bak!” Stone kahkaha attı.</p>

  <p>Hollis bakındı, ama bir şey göremedi. Sadece uzayın kadife mürekkepleri, devasa elmasları, safirleri, zümrüt sisleri ve Tanrı’nın kristal ateşler arasına karışan sesi vardı. Stone’un meteorlarla gidip beş yılda bir Mars’ı geçerek Dünya’ya doğru gelmesi, milyon yüzyıl boyunca gezegenin görüş alanına bir girip bir çıkması fikrinde hayranlık uyandıran, hayal gücünü harekete geçiren bir şeyler vardı. Stone ve Myrmidon kümesi bir sonsuzluk içinde, çocukken uzun boruyu güneşe tutup çevirdiğinizde gördüğünüz kaleydoskop renkleri gibi, hareket edip şekil değiştiriyordu.</p>

  <p>“Elveda, Hollis.” Stone’un sesi, artık çok kısık. “Elveda.”</p>

  <p>“İyi şanslar,” diye bağırdı Hollis 50.000 kilometre öteye.</p>

  <p>“Komik olma,” dedi Stone ve kaybolup gitti.</p>

  <p>Yıldızlar yaklaştı.</p>

  <p>Artık tüm sesler kayboluyordu, hepsi kendi yörüngesinde, kimi Mars’a, kimi uzayın derinliklerine gidiyordu. Hollis ise... Aşağıya baktı. İçlerinden sadece o, tek başına Dünya’ya dönüyordu.</p>

  <p>“Elveda.”</p>

  <p>“Sakin ol.”</p>

  <p>“Elveda, Hollis.” Applegate’ti bu.</p>

  <p>Birçok vedalaşma oldu. Kısa vedalaşmalar. .. Ve şimdi bu büyük, dağınık beyin çözülüyordu. Uzayda ilerleyen roket kafatasının içindeyken öylesine güzel ve verimli çalışan beynin parçaları birer birer ölüyor; beraber sürdükleri hayatın anlamı parçalanıyordu. Beyin işlevini yitirdiğinde vücut nasıl ölüyorsa, geminin ruhu ve beraber geçirdikleri uzun zamanla birbirleri için taşıdıkları anlam da öyle ölüyordu. Applegate şimdi vücuttan kopmuş bir parmak kadar bile değildi, artık ondan nefret edilmeyecek, aleyhine çalışılmayacaktı. Beyin patlamıştı ve hissiz, kullanışsız parçaları uzaklara dağılmıştı. Sesler sustu ve şimdi tüm uzay sessizdi. Hollis yalnızdı ve düşüyordu.</p>

  <p>Hepsi yalnızdı. Tanrının ettiği sözlerin yankıları gibi ölmüştü sesleri, yıldızlı derinlikte titreşiyorlardı. Kaptan, Ay’a gidiyordu, Stone meteorlarla beraberdi, Stimson da gidiyordu, Applegate ise Plüton’a doğru ilerliyordu, Smith ve Turner ve Underwood ve tüm diğerleri, uzun süre bir düşünce düzeni oluşturmuş kaleydoskop parçaları, dağılıp gitmişti.</p>

  <p>Ve ben? diye düşündü Hollis. Ne yapabilirim? Berbat ve boş bir hayatı telafi etmek için yapabileceğim bir şey var mı şimdi? Bunca yıldır içimde haberim bile olmadan biriktirdiğim zalimliği telafi edebilecek tek iyi şey yapabilseydim ya! Ama burada benden başka kimse yok, tek başına nasıl iyilik yapabilirsin ki? Yapamazsın. Yarın gece Dünya’nın atmosferine çarpacağım.</p>

  <p>Yanacağım, diye düşündü ve kıtalara kül olarak serpileceğim. İşe yarayacağım. Az belki, ama kül küldür, toprağa eklenir.</p>

  <p>Hızla düştü, mermi gibi, çakıl taşı gibi, demir ağırlık gibi, kayıtsız, artık hep kayıtsız, üzgün veya mutlu veya başka bir duyguyla değil, ama sadece, artık her şey gittiğine göre, kendi için, kendinin bileceği bir iyilik yapmayı dileyerek.</p>

  <p>Atmosfere çarptığımda bir meteor gibi yanacağım.</p>

  <p>“Merak ediyorum,” dedi, “acaba beni gören olacak mı?”</p>

  <p>Yol kenarındaki küçük çocuk yukarı baktı ve bağırdı.</p>

  <p>“Bak, anne, bak! Yıldız kayıyor!”</p>

  <p>Illinois semalarında gurup vakti parlak, beyaz bir yıldız kaydı.</p>

  <p>“Dilek tut,” dedi çocuğun annesi. “Dilek tut.”</p>

  <p><i>Resimli Adam ayışığında döndü. Sonra tekrar döndü... ve tekrar... ve tekrar...</i></p>
</body>
</html>
