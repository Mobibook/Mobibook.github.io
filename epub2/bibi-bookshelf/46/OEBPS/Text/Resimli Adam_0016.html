<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Belirli Bir Gece veya Sabaha</b></h1>
  <hr style="width:100%" />

  <p>Bir paket sigarayı iki saatte içmişti.</p>

  <p>“Ne kadar uzaktayız?”</p>

  <p>“Bir milyar kilometre.”</p>

  <p>“Nereden bir milyar kilometre uzaktayız?” dedi Hitchcock.</p>

  <p>“Değişir,” dedi hiç sigara içmeyen Clemens. “Evden bir milyar kilometre uzaktayız diyebilirsin.”</p>

  <p>“Diyelim o zaman.”</p>

  <p>“Evden. Dünya. New York. Chicago. Nereliysen artık.”</p>

  <p>“Hatırlamıyorum bile,” dedi Hitchcock. “Artık bir Dünya olduğuna da inanmıyorum, ya sen?”</p>

  <p>“İnanıyorum,” dedi Clemens. “Daha bu sabah rüyamda gördüm. ”</p>

  <p>“Uzayda sabah olmaz.”</p>

  <p>“Gece gördüm o zaman.”</p>

  <p>“He zaman gece zaten,” dedi Hithcock sessizce. “Hangi gece?”</p>

  <p>“Kes sesini,” dedi Clemens kızarak. “Bırak da bitireyim.”</p>

  <p>Hitchcock bir sigara daha yaktı. Eli titremedi, ama sanki güneşin yaktığı derisinin altında kendi kendine titriyormuş, ellerinde küçük, vücudundaysa görünmeyen büyük bir titreme varmış gibi duruyordu. İki adam gözlem koridorunda yere oturmuş, yıldızlara bakıyordu. Clemens’in gözleri parlıyordu, ama Hitchock’un gözleri hiçbir şeye odaklanmadan, boş ve şaşkın bakıyordu.</p>

  <p>Sanki sağ eliyle konuşurcasına “Ben sabah beşte kalktım,” dedi Hitchcock. “Ve kendimi ‘Neredeyim ben? Neredeyim ben?’ diye çığlık atarken buldum. Cevabıysa ‘Hiçbir yerde!’ Ve dedim ki, ‘Neredeydim?’. Ve dedim ki, ‘Dünya!’. ‘Dünya nedir?’ diye sordum. ‘Doğduğum yer,’ dedim. Ama bu hiçbir şeydi ve hiçbir şeyden de kötüydü. Görmediğim, duymadığım veya dokunmadığım hiçbir şeye inanmıyorum. Dünya’yı görmüyorsam ona neden inanayım? İnanmamak daha güvenli.”</p>

  <p>“işte Dünya,” diye gösterdi Clemens gülümseyerek. “Şuradaki parlayan nokta.”</p>

  <p>“O Dünya değil, bizim güneşimiz. Dünya’yı buradan göremezsin.”</p>

  <p>“Ben görebiliyorum. Hafızam kuvvetlidir.”</p>

  <p>“Aynı şey değil, seni aptal,” dedi Hitchcock birden. Sesinde hiddet seziliyordu. “Görmekten bahsediyorum. Ben hep böyle olmuşumdur. Boston’daysam New York benim için ölüdür. New York’taysam da Boston. Birini bir gün görmeyeyim, ölmüştür. Sokakta yürürken görürsem, Tanrım, dirilmiştir! Onu gördüğüme o kadar sevinirim ki neredeyse dans edeceğim gelir. Eskiden ederdim. Artık dans etmiyorum. Sadece bakıyorum. Adam yürüyüp gidince tekrar ölür.”</p>

  <p>Clemens güldü. “Senin zihnin ilkel düzeyde işliyor da ondan. Hiçbir şeye tutunamıyorsun. Sende hayal gücü yok yaşlı Hitchcock. Tutunmayı öğrenmen lazım.”</p>

  <p>“Kullanamayacağım şeylere neden tutunayım?” dedi Hitchcock, gözlerini kocaman açmış, hâlâ uzaya bakıyordu. “Ben pratik adamım. Dünya burada değilse, üzerinde gezemeyeceksem, anısında mı gezeceğim? İnsanın canını yakar bu. Anılar, babamın da bir keresinde dediği gibi, kirpi gibidir. Canları cehenneme! Onlardan uzak dur. İnsanı mutsuz ederler, işini bozarlar. Adamı ağlatırlar.”</p>

  <p>“Ben şu an Dünya’da yürüyorum,” dedi Clemens gözlerini kısıp.</p>

  <p>“Sen kirpileri tekmeliyorsun. İlerleyen saatlerde öğle yemeği yiyemeyeceksin, nedenini merak edeceksin,” dedi Hitchcock ölü bir sesle. “Çünkü ayaklarına saplanan iğnelerin acısını hissedeceksin. Canı cehenneme! Bir şeyi içemiyorsam, çimdikleyemiyorsam, yumruklayamıyorsam veya üzerine yatamıyorsam atalım güneşe gitsin. Ben Dünya için ölüyüm. O da benim için ölü. Bu gece New York’ta arkamdan gözyaşı döken yok. Salla New York’u gitsin. Burada mevsim de yok, kış da gitmiş, yaz da. İlkbahar ve sonbahar da yok. Belirli bir gece veya sabah yok; sadece uzay ve uzay var. Şu an sadece sen, ben ve bu gemi var. Emin olduğum tek şeyse benim. Hepsi bu kadar.”</p>

  <p>Clemens bunu umursamadı. “Şimdi telefona jeton atıyorum,” dedi ve yavaşça gülümseyerek jeton atar gibi yaptı. “Ve Evanston’daki sevgilimi arıyorum. Merhaba, Barbara!”</p>

  <p>Roket uzayda ilerledi.</p>

  <p>Öğlen yemeği zili 13:05’te çaldı. Adamlar yumuşak kauçuktan ayakkabılarıyla koşup minderdi sandalyelerine oturdular.</p>

  <p>Clemens aç değildi.</p>

  <p>“Gördün mü, dedik sana!” dedi Hitchcock. “Sen ve senin lanet kirpilerin! Sana dediğimi yap, uğraşma onlarla. Bir de bana bak, nasıl yiyorum.” Bunları mekanik, yavaş ve ciddi bir sesle söylemişti. “Bana bak.” Koca bir dilim turtayı ağzına koydu ve diliyle yokladı. Tabağındaki turtaya dokusunu görmek istercesine baktı. Turtayı çatalıyla dürttü. Çatalın sapını kavradı. Turtanın içindeki limonlu harcı ezdi ve çatalın dişlerinin arasından taşmasını izledi. Sonra bir şişe sütü aldı ve sesini dinleyerek bardağına yarım litre kadar doldurdu. Süte sanki onu daha beyaz yapmak istercesine baktı. O kadar hızlı içti ki tadını almış olamazdı. Tüm yemeğini birkaç dakika içinde ağzına tıkıştırarak bitirmişti. Daha fazlası için etrafına bakındı ama bir şey kalmamıştı. Boş bakışlarla roketin penceresinden dışarı baktı. “Şunlar da gerçek değil,” dedi.</p>

  <p>“Neler?”</p>

  <p>“Yıldızlar. Hiçbirine dokunan olmuş mu? Onları görebiliyorum, tamam, ama milyon veya milyar kilometre ötedeki bir şeyi görmenin ne faydası var? O kadar uzaktaki bir şeyle uğraşmaya değmez.”</p>

  <p>Birden “Bu yolculuğa neden çıktın?” diye sordu Clemens.</p>

  <p>Hitchcock şaşılacak şekilde boş olan bardağının içine baktı ve bardağı sıkıca kavradı. Sonra elini gevşetti ve tekrar sıktı. “Bilmiyorum.” Dilini bardağın kenarında gezdirdi. “Sadece yapmam gerekiyordu. Bu hayatta yaptıklarını neden yaptığını nasıl bilebilirsin ki?”</p>

  <p>“Uzay yolculuğu fikrini mi sevdin? Bir yerlere gitmeyi?”</p>

  <p>“Bilmiyorum. Evet. Hayır. Bir yere gitmekle alakası yok. Arada olmakla alakalı.” Hitchcock ilk kez gözlerini bir şeye odaklamayı denedi. Ama bu şey o kadar bulanık ve uzaktaydı ki gözleri gereken ayan yapamadı. “Daha çok uzay yüzünden. O kadar boş ki. Yukarda hiçbir şey olmaması, aşağıda hiçbir şey olmaması, arada da bolca hiçbir şey olmaması ve hiçbir şeyin ortasında benim olmam fikri hoşuma gitti.”</p>

  <p>“Bunun böyle ifade edildiğini hiç duymamıştım.”</p>

  <p>Hitchcock sigaralarını çıkardı ve tekrar tekrar yakmaya, içine çekmeye ve dumanı üflemeye başladı.</p>

  <p>“Çocukluğun nasıldı, Hitchcock?” diye sordu Clemens.</p>

  <p>“Ben hiç genç olmadım. O zaman olduğum kişi öldü. Al sana biraz daha iğne. Her tarafıma batmasınlar, ben almayayım. Hep her gün öldüğümüzü ve her günün numaralanmış ve muntazam kutular olduğunu düşünürüm. Ama geri dönüp kutuların kapağını açmak olmaz, çünkü hayatın boyunca birkaç bin kere ölmüşsündür, bu da birçok ceset anlamına gelir. Hepsi farklı şekilde ölmüştür, hepsinin yüz ifadesi birbirinden beterdir. O günlerin hepsinde farklı bir sen yaşamıştır, tanımadığın, anlamadığın veya anlamak istemediğin biri.”</p>

  <p>“Böylece kendinden kopmuş oluyorsun.”</p>

  <p>“Genç Hitchcock’la niye, ne alakam olsun? Aptalın tekiydi, itilip kakıldı, istismar edildi ve kullanıldı. Babası işe yaramaz biriydi, annesi öldüğündeyse sevindi, çünkü o da aynıydı. Niye geri dönüp o günkü yüzüne bakmaktan zevk alayım ki? Aptalın tekiydi.”</p>

  <p>“Hepimiz aptalız,” dedi Clemens, “hem de her zaman. Sadece her gün farklı türden aptalız. Sanıyoruz ki bugün aptal değiliz, dersimizi aldık. Dün aptaldım ama bu sabah değilim. Ertesi gün anlıyoruz ki, evet, o gün de aptaldık Bence bu dünyada büyümenin ve ilerlemenin tek yolu mükemmel olmadığımızı kabul edip buna göre yaşamaktan geçiyor.”</p>

  <p>“Mükemmel olmayan şeyleri hatırlamak istemiyorum,” dedi Hitchcock. “Genç Hitchcock’un elini sıkamam, değil mi? Nerede o? Benim için onu bulabilir misin? O öldü, cehennemin dibine gitsin o zaman! Yarın ne yapacağımı dün yaptığım saçma sapan işlere göre şekillendiremem.”</p>

  <p>“Yanlış düşünüyorsun.”</p>

  <p>“Doğrusunu anlat o zaman.” Hitchcock oturdu, yemeğini bitirmiş, lombozdan bakıyordu. Diğerleri de ona bakıyordu.</p>

  <p>“Meteorlar gerçekten var mı?” diye sordu Hitchcock.</p>

  <p>“Sen de çok iyi biliyorsun var olduklarını.”</p>

  <p>“Evet, uzaydaki ışık çizgileri olarak radarlarımızda varlar. Hayır, benim önümde var olmayan, gerçekleşmeyen hiçbir şeye inanmıyorum. Bazen...” Yemeklerini bitirmekte olan adamları gösterdi. “Bazen kendim hariç hiç kimseye ve hiçbir şeye inanmıyorum.” Ayağa kalktı. “Bu geminin üst katı var mı?”</p>

  <p>“Evet.”</p>

  <p>“Hemen gidip görmem lazım.”</p>

  <p>“Fazla heyecanlanma.</p>

  <p>“Sen burada bekle. Hemen döneceğim.” Hitchcock hızla uzaklaştı. Diğerleri hâlâ oturmuş yavaş yavaş yemeklerini yiyordu. Bir süre sonra adamlardan biri başını kaldırdı. “Ne zamandır böyle? Hitchcock yani.”</p>

  <p>“Sırf bugün böyleydi.”</p>

  <p>“Geçen gün de bir tuhaftı.”</p>

  <p>“Evet, ama bugün daha kötü.”</p>

  <p>“Psikiyatriste söylediniz mi bari?”</p>

  <p>“Kendine geleceğini düşünmüştük Uzaya kez ilk çıkanlara hep böyle olur. Bana da olmuştu. Çılgıncasına felsefi konuşursun, sonra korkarsın. Terlersin, ebeveynlerinden şüphe edersin, Dünya’ya inanmazsın, sarhoş olursun, akşamdan kalma uyanırsın ve biter.”</p>

  <p>“Ama Hitchcock sarhoş olmadı,” dedi biri. “Keşke olsaydı.”</p>

  <p>“Kontrollerden nasıl geçmiş?”</p>

  <p>“Biz nasıl geçtik ki? Uzaya çıkacak adam lazım. Çoğu insan uzaydan korkuyor. Yönetim kurulu da böyle uçuk tipleri kabul ediyor.”</p>

  <p>“O adam uçuk değil ki,” dedi biri. “Uçmuş da sonra düşüp dağılmış.”</p>

  <p>Beş dakika beklediler. Hitchcock geri dönmedi. Sonunda Clemens yerinden kalkıp üst güverteye çıkan sarmal merdivenlerden çıktı. Hitchcock oradaydı, duvara nazikçe dokunuyordu.</p>

  <p>“Burada,” dedi.</p>

  <p>“Elbette öyle.”</p>

  <p>“Burada olmayacağından korkmuştum.” Hitchcock, Clemens’e baktı. “Sen de hayattasın.”</p>

  <p>“Uzun zamandır öyleyim.”</p>

  <p>“Hayır,” dedi Hitchcock. “Şimdi, şu an, benimleyken, hayattasın. Bir dakika önce hiçbir şey değildin.”</p>

  <p>“Benim için öyleydi,” dedi başka biri.</p>

  <p>“Bunun önemi yok. Burada benimle birlikte değildin,” dedi Hitchcock. “Önemli olan tek şey bu. Mürettebat aşağıda mı?”</p>

  <p>“Evet.”</p>

  <p>“İspatlayabilir misin?”</p>

  <p>“Bak, Hitchcock, ben sen gidip Doktor Edwards’ı bir gör. Senin bakıma girmen lazım.”</p>

  <p>“Hayır, ben iyiyim. Doktor kim ki zaten? Gemide olduğunu ispatlayabilir misin?”</p>

  <p>“Evet. Tek yapmam gereken onu çağırmak.”</p>

  <p>“Hayır. Demek istediğim bunu şu anda, burada dururken yapabilir misin? Yapamazsın, değil mi?"</p>

  <p>“Hareket etmeden yapamam.”</p>

  <p>“Görüyorsun ya, sende zihinsel kanıt yok. Benim istediğim bu, <i>hissedebileceğim</i> zihinsel bir kanıt. Gidip çekiştire çekiştire getireceğin fiziksel kanıtları istemiyorum. Her zaman zihninde taşıyabileceğin, dokunabileceğin, koklayabileceğin ve hissedebileceğin türden kanıt istiyorum. Ama bunu yapmak imkansız. Bir şeye inanmak için onu yanında taşımalısın. Dünya’yı veya başka birini cebinde taşıyamazsın. Ben bunu yapmanın bir yolunu arıyorum, bir şeyleri daima yanımda taşıyabileyim ki onlara inanabileyim. Bir şeyi ispatlamak için gidip fiziksel kanıt getirme zahmetine girmek ne kadar da incelikten yoksun bir davranış. Fiziksel şeylerden nefret ediyorum çünkü onlar geride bırakılabilir ve böylece onlara inanmak imkansız hale gelir.”</p>

  <p>“Oyunun kuralları böyle.”</p>

  <p>“Ben bunları değiştirmek istiyorum. Bir şeyleri zihnimizle ispat etmezsek ve bazı şeylerin her zaman yerlerinde olduğunu bilsek fena olmaz mıydı? Bir yerin ben orada olmadığım zaman nasıl olduğunu bilmek istiyorum. Emin olmak istiyorum.”</p>

  <p>“Bu mümkün değil.”</p>

  <p>“Biliyor musun,” dedi Hitchcock, “uzaya çıkma fikri aklıma ilk kez beş sene önce geldi. İşimi kaybettiğim sıralarda. Yazar olmak istediğimi biliyor muydun? Evet, ben de şu hep yazmaktan bahseden ama nadiren yazan adamlardandım. Oldukça da asabiydim. İşimi kaybettim, editörlüğü bıraktım, başka iş bulamadım. İşler iyice kötüye gitti. Sonra eşim öldü. Görüyorsun ya, <i>hiçbir şey</i> bıraktığın yerde durmuyor, fiziksel şeylere güvenemezsin. Oğlumu halasına bırakmak zorunda kaldım. Ve işler daha da kötüleşti; bir gün ismimi taşıyan bir hikâye yayımlattım, ama yazarı ben değildim.”</p>

  <p>“Anlamıyorum.”</p>

  <p>Hitchcock’un yüzü solgun ve terliydi.</p>

  <p>“Sayfadaki ismime baktım. Yazarı Joseph Hitchcock. Ama bu başka biriydi. O adamın ben olduğumu ispatlamanın, gerçekten, sahiden ispatlamanın bir yolu yoktu. Hikâye tanıdıktı, yazdığımı biliyordum, ama kâğıttaki isim hâlâ ben değildim. Bir semboldü, bir isimdi. Yabancıydı. Ve sonra yazarlıkta başarılı olsam bile benim için bir anlamı olmayacağını anladım. Çünkü kendimi o isimle tanımlayamayacaktım. Anlamsız olacaktı. Ben de yazmayı bıraktım. Yazdığımı hatırlasam da birkaç gün sonra masamda bulduğum hikâyelerin benim olduğundan asla emin olamıyordum zaten. O kanıt boşluğu hep vardı. Yapmak ve yapmış olmak arasındaki boşluk. Yapılmış olan ölüdür ve kanıt değildir, çünkü artık eylem değildir. Sadece eylemler önemlidir. Kâğıt parçaları bitmiş ve tanıklık edilmemiş eylemlerin artığıydı. Yapmanın kanıtı bitmişti. Geriye sadece anılar kalmıştı ve ben anılara güvenmiyordum. Bu hikâyeleri benim yazdığımı kanıtlayabilir miydim? Hayır. Hangi yazar bunu kanıtlayabilir ki? Kanıttan bahsediyorum. Eylem olarak kanıttan. Hayır. Pek sayılmaz. Sen yazarken biri odada olursa belki. O zaman da anılardan yola çıkıp yazıyorsundur belki. Bir şey başarıldıktan sonra geriye kanıtı değil, anısı kalır. Sonra her şeyin arasında boşluklar bulmaya başladım. Evlendiğimden, çocuğum olduğundan veya çalıştığımdan şüphe ettim. Illinois’de doğduğumdan, ayyaş babamla yabani annemin varlığından şüphe ettim. Hiçbir şeyi ispatlayamıyordum. Ah, evet, insanlar ‘Sen busun, şöylesin, böylesin’ diyebilir ama bunun bir anlamı yoktur.”</p>

  <p>“Böyle şeyleri aklından çıkarmalısın,” dedi Clemens.</p>

  <p>“Yapamam. Tüm o boşluklar. İşte böylece yıldızları düşünmeye başladım. Uzayda bir rokette, hiçbir şeyin, hiçbir şeyin içinde olmak, hiçbir şeye sadece ince bir şeyin, metal bir yumurta kabuğunun içinde gitmek, kendilerini ispatlayamayan İçleri boş tüm o şeylerden uzağa gitmek. Mutluluğu sadece uzayda bulabileceğimi biliyordum. Aldebaran II’ye vardığımızda beş yıl sürecek olan Dünya’ya dönüş yolculuğuna yazılacağım ve hayatımın geri kalanı boyunca mekik dokuyacağım.”</p>

  <p>“Bunu psikiyatriste anlattın mı?”</p>

  <p>“Benim için boşlukları sıvamaya çalışsın, onları sesle ve ılık suyla ve kelimelerle ve bana dokunan ellerle ve diğer zırvalarla doldursun diye mi? İstemem, kalsın.” Hitchcock durdu. “Kötüye gidiyorum, değil mi? Öyle düşünmüştüm. Bu sabah kalktığımda kötüye gittiğimi düşündüm. Yoksa iyiye mi gidiyorum?” Tekrar duraksadı ve gözünü Clemens’e dikti. “Orada mısın? <i>Gerçekten</i> orada mısın? Hadi, ispatla.”</p>

  <p>Clemens hızla Hitchcock’un koluna vurdu. “Evet,” dedi Hitchcock dikkatle baktığı kolunu ovarak. “Buradaydın. Bir anın küçük bir parçası boyunca buradaydın. Ama şimdi burada olup olmadığını merak ediyorum.”</p>

  <p>“Sonra görüşürüz,” dedi Clemens. Doktoru bulmaya gidiyordu. Uzaklaştı.</p>

  <p>Bir zil çaldı. İki zil, üç zil çaldı. Roket sanki tokat yemiş gibi sallandı. Elektrikli süpürge sesine benzer bir ses duyuldu. Clemens çığlıklar duydu ve havanın inceldiğini hissetti. Hava kulaklarında tıslıyordu. Birden burnunda veya akciğerlerinde hiçbir şey kalmamıştı. Tökezledi ve tıslama sona erdi.</p>

  <p>Birinin bağırdığını duydu. “Meteor.” Başka biri, “Yama yapıldı!” dedi. Bu doğruydu. Geminin acil durum örümceği gövdenin dışında ilerleyerek deliği yamamış ve iyice kaynaklamıştı.</p>

  <p>Biri uzakta konuşuyor ve konuşuyor, sonra da bağırmaya başlıyordu. Clemens koridorda, tazeleşen ve yoğunlaşan havanın içinde koştu. Köşeyi döndüğünde biraz önce kapatılan deliği ve odada küçük oyuncaklar gibi duran meteor parçalarını gördü. Kaptanı ve mürettebatı ve yerde yatan bir adamı gördü. Yerde yatan adam Hitchcock’tu. Gözleri kapalıydı ve ağlıyordu “Beni öldürmeye çalıştı,” diye tekrarlayıp duruyordu. “Beni öldürmeye çalıştı.” Onu ayağa kaldırdılar. “Bunu yapamaz,” dedi Hitchcock. “Böyle olmamalıydı. Bunun gibi şeyler gerçekleşemez, değil mi? Benim peşimden geldi. Bunu neden yaptı?”</p>

  <p>“Geçti artık, Hitchcock,” dedi Kaptan.</p>

  <p>Doktor, Hitchcock’un kolundaki ufak kesiği sarıyordu. Hitchcock solgun yüzünü kaldırıp baktığında Clemens’in ona baktığını gördü. “Beni öldürmeye çalıştı,” dedi.</p>

  <p>“Biliyorum,” dedi Clemens.</p>

  <p>On yedi saat geçti. Gemi uzaydaki yolculuğuna devam ediyordu.</p>

  <p>Clemens bir bölmeden geçti ve bekledi. Psikiyatrist ve Kaptan da oradaydı. Hitchcock dizlerini karnına kadar çekmiş, dizlerine sıkıca sarılmış, yerde oturuyordu.</p>

  <p>Kaptan “Hitchcock,” dedi.</p>

  <p>Yanıt gelmedi.</p>

  <p>“Hitchcock, beni dinle,” dedi psikiyatrist.</p>

  <p>Clemens’e döndüler. “Onun arkadaşı mısın?”</p>

  <p>“Evet.”</p>

  <p>“Bize yardım etmek istiyor musun?”</p>

  <p>“Elimden gelirse.”</p>

  <p>“Şu lanet meteor yüzünden,” dedi Kaptan. “O olmasaydı böyle olmayabilirdi.”</p>

  <p>Doktor “Eninde sonunda olacaktı bu,” dedi. “Onunla konuşabilirsin.”</p>

  <p>Clemens sessizce yürüdü ve Hitchcock’un yanına çöktü. Yavaşça elini sıktı ve alçak sesle “Merhaba, Hitchcock,” dedi.</p>

  <p>Yanıt gelmedi.</p>

  <p>“Bak, benim. Benim, Clemens,” dedi Clemens. “Bak, buradayım.” Koluna hafifçe vurdu. Hitchcock’un eğdiği başının arkasını ve kaskatı ensesini ovdu. Sessizce iç geçiren psikiyatriste baktı. Kaptan omuz silkti.</p>

  <p>“Şok tedavisi mi yapacaksın?”</p>

  <p>Psikiyatrist başını salladı. “Bir saat içinde başlarız.”</p>

  <p>Evet, diye düşündü Clemens, şok tedavisi. Ona birkaç düzine caz plağı çalın, burnunun altında taze yeşil klorofil ve karahindibalar sallayın, ayaklarının altına çimen serin, havaya Chanel sıkın, saçını traş edin, tırnaklarını kesin, ona bir kadın getirin, ona bağırın, vurun, elektrikle kızartın, boşlukları doldurun, ama kanıtınız nerede? Sonsuza kadar ispat etmeyi sürdüremezsiniz. Bir bebeği otuz yıl boyunca her gece çıngıraklarla oyalayamazsınız. Bazen durmanız gerekir. Durduğunuzdaysa o yine kaybolur. O da ancak size daha önce dikkatini verdiyse olur.</p>

  <p>Sesinin yettiği kadar “Hitchcock!” diye, neredeyse delicesine bağırdı, sanki uçup sonra da düşen oydu. “Benim. Arkadaşın! Hey!”</p>

  <p>Clemens arkasını döndü ve sessiz odadan çıkıp gitti.</p>

  <p>On iki saat sonra başka bir alarm zili çaldı.</p>

  <p>Koşuşturma bittikten sonra Kaptan açıkladı: “Hitchcock bir dakika kadar kendine gelmiş. Tek başınaymış. Bir uzay giysisi giymiş. Sonra da hava kilitlerinden birini açmış. Ve uzaya yürümüş, tek başına.”</p>

  <p>Clemens gözlerini kırparak yıldızların bulanıklığının ve uzak karanlığın olduğu geniş lombozdan baktı. “Şimdi orada mı?”</p>

  <p>“Evet. Bir milyon kilometre gerimizde. Onu bulmamıza imkan yok. Dışarıda olduğunu ancak miğferindeki telsizden kontrol odasına sinyal geldiğinde anladım. Kendi kendine konuştuğunu duydum.”</p>

  <p>“Ne diyordu?”</p>

  <p>“‘Artık uzay gemisi yok. Hiç olmadı. İnsanlar yok. Evrende tek insan yok. Hiç olmadı. Bitkiler yok. Yıldızlar yok.’ Böyle dedi. Ve sonra elleri, ayakları ve bacaklarıyla ilgili bir şeyler söyledi. ‘Eller yok,’ dedi. ‘Artık ellerim yok. Hiç olmadı. Ayaklarım yok. Hiç olmadı. İspatlayamam. Vücudum yok. Hiç olmadı. Dudaklarım yok. Yüzüm yok. Başım yok. Hiçbir şey yok. Sadece uzay. Sadece uzay var. Boşluk var.”’</p>

  <p>Adamlar sessizce dönüp lombozdan dışarı uzak ve soğuk yıldızlara baktılar.</p>

  <p>Uzay; diye düşündü Clemens. Hitchcock’un çok sevdiği uzay. Üstünde bir şey olmayan, altında bir şey olmayan, ortasında sayısız boş hiçlikleriyle uzay. Ve Hitchcock hiçliğin ortasında, belirli bir gece ve belirli bir sabaha gitmeksizin düşüyordu.</p>
</body>
</html>
