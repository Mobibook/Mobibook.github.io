<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>O Adam</b></h1>
  <hr style="width:100%" />

  <p>Kaptan Hart roketin kapısında durdu. “Niye gelmiyorlar?” dedi.</p>

  <p>“Kim bilir?” dedi Kaptan Hart’ın yaveri Martin. “Ben bilir miyim, Kaptan?”</p>

  <p>“Burası nasıl bir yer zaten?” Kaptan bir puro yaktı. Kibriti parıldayan çimenlere attı. Çimenler tutuşmaya başlamıştı.</p>

  <p>Martin ateşi ayağıyla ezerek söndürmek için bir adım atacak oldu.</p>

  <p>“Hayır,” diye emir verdi Kaptan Hart, “Bırak yansın. Belki bu cahil aptallar ne olduğuna bakmaya gelir böylece.”</p>

  <p>Martin omzunu silkti ve ayağını yayılan ateşten çekti.</p>

  <p>Kaptan Hart saatine baktı. “Buraya ineli bir saat oldu, karşılama komitesi bandoyla fırlayıp elimizi sıkmaya geldi mi? Elbette hayır! Uzaydan milyonlarca kilometre yol yapıp geliyoruz, meçhul bir gezegenin aptal bir kasabasının iyi vatandaşlarıysa bizi görmezden geliyor!” Burnunu çekip saatine parmağının ucuyla vurdu. “Onlara beş dakika daha veririz ve sonra...”</p>

  <p>“Sonra ne?” diye sordu Martin, her zamanki gibi kibarca, Kaptan Hart’ın oynayan gerdanına bakarak.</p>

  <p>“Lanet şehirlerinin üzerinden bir kez daha geçip onların ödünü koparırız.” Sesi alçaldı. “Ne dersin, Martin, indiğimizi görmediler mi yoksa?”</p>

  <p>“Gördüler, biz geçerken yukarı bakıyorlardı.”</p>

  <p>“O zaman neden koşup gelmiyorlar? Saklanıyorlar mı? Ödlek mi bunlar?”</p>

  <p>Martin başını sağa sola salladı. “Hayır. Dürbünü alın, efendim. Kendiniz bakın. Hepsi ortalıkta dolaşıyor. Korkmamışlar. Pek umurlarında değiliz gibi.”</p>

  <p>Kaptan Hart dürbünü yorgun gözlerine götürdü. Martin yukarı baktığında oradaki sinir, yorgunluk ve gerginlik izlerini gözlemleyecek zamanı olmuştu. Hart milyon yaşındaymış gibi duruyordu; hiç uyumuyor, çok az yiyor ve kendini zorlamaya devam ediyordu. Tuttuğu dürbünün altındaki yaşlı ve kederli ama keskin ağzı kıpırdandı.</p>

  <p>“Martin, neden uğraşıyoruz, sahiden bilmiyorum. Roket yapıyoruz, uzayı geçmekle uğraşıyoruz, onları arıyoruz, elimize geçen bu oluyor. İlgisizlik. Şurada dolaşan aptallara bak. Bu olayın öneminin farkında değiller mi? Yaşadıkları taşraya ilk kez uzaydan araç iniyor. Bu kaç kez olur ki? İçleri mi geçmiş bunların?”</p>

  <p>Martin bilmiyordu.</p>

  <p>Kaptan Hart dürbünü ona yorgun bir tavırla geri verdi.</p>

  <p>“Bunu neden yapıyoruz, Martin? Uzay yolculuğunu yani. Sürekli hareket halindeyiz. Sürekli arayıştayız. Hep gerginiz, hiç dinlenemiyoruz.”</p>

  <p>“Belki de huzur ve sükunet arıyoruzdur. Bunları Dünya’da bulamayacağımız açık,” dedi Martin.</p>

  <p>“Bulamayız, değil mi?” Kaptan Hart düşünceliydi, ateşse sönmüştü. “Darwin’den beri yok, değil mi? inandığımız her şey bir kenara atıldığından beri. ilahi güç ve bunun gibi şeyler. Belki bu yüzden yıldızlara gittiğimizi düşünüyorsun, öyle mi, Martin? Kaybolan ruhlarımızı mı arıyoruz, bu mudur? Kötülükle çevrili gezegenimizden uzaklaşıp iyiliğin olduğu bir gezegen mi arıyoruz?”</p>

  <p>“Belki de, efendim. Bir şeyleri aradığımız muhakkak.”</p>

  <p>Kaptan Hart boğazını temizledi ve kendine çekidüzen verdi. “Neyse, şimdi şuradaki şehrin belediye başkanını bulalım. Gidip onlara kim olduğumuzu söyle. Yıldız Sistemi Üç, Gezegen Kırk Üç’e gelen ilk keşif heyeti olduğumuzu söyle. Kaptan Hart’ın selamını söyle ve başkanla tanışmak istediğini ilet. Hadi, koşar adım!”</p>

  <p>“Emredersiniz efendim.” Martin çayırı yavaş adımlarla geçmeye başladı.</p>

  <p>“Acele et!” diye çıkıştı Kaptan.</p>

  <p>“Emredersiniz efendim!” Martin bir an için hızlandı, ama sonra yine gülümseyerek yürümeye başladı.</p>

  <p>Martin dönene kadar Kaptan Hart iki puro içmişti.</p>

  <p>Martin durdu ve roketin kapısına baktı. Olduğu yerde sallanıyordu, gözlerini odaklayamıyor ve düşünemiyor gibiydi.</p>

  <p>“Ne oldu? Bizi karşılamaya gelecekler mi?” dedi Hart.</p>

  <p>“Hayır.” Martin başı döndüğü için gemiye yaslanmıştı.</p>

  <p>“Neden gelmiyorlar?”</p>

  <p>“Önemi yok,” dedi Martin. “Kaptan, lütfen bana bir sigara verir misin?” Kaptan Hart’ın uzattığı paketi körlemesine yokladı çünkü kırptığı gözleri altın şehirdeydi. Sigaralardan birini yaktı ve dumanı uzun süre içine çekti.</p>

  <p>“Bir şeyler söyle!” diye bağırdı Kaptan. “Roketimizle ilgilenmiyorlar mı?”</p>

  <p>“Ne? Ha. Roketle mi?” dedi Martin. Sigarasını inceledi. “Hayır, ilgilenmiyorlar. Vakitsiz gelmişiz.”</p>

  <p>“Vakitsiz mi gelmişiz!”</p>

  <p>Martin sabırlıydı. “Kaptan, dinle. Dün şehirde büyük bir olay yaşanmış. O kadar büyük, o kadar önemli ki biz ikinci plandayız. Oturmam lazım.” Martin dengesini kaybetti ve sertçe oturdu, nefesi kesilmişti.</p>

  <p>Kaptan Hart sinirli bir şekilde purosunu çiğniyordu. “Ne olmuş?”</p>

  <p>Martin başını kaldırdı, yanan sigaranın dumanı parmaklarından havaya karışıyordu. “Dün o şehirde harikulade bir adam görülmüş, iyi huylu, zeki, şefkatliymiş, bilgeliğinin de sonu yokmuş.”</p>

  <p>Kaptan Hart, yaverine şöyle bir baktı. “Bunun bizimle ne alakası var?”</p>

  <p>“Açıklaması zor. Ama bu adamı uzun zamandır, belki bir milyon yıldır bekliyorlarmış. Dün de şehirlerine gelmiş. O yüzden bugün roketimizin inişinin hiçbir önemi yok. ”</p>

  <p>Kaptan şiddetle oturdu. “ Kimmiş o adam? Ashley mi yoksa? Roketiyle benden önce gelip övgüleri mi toplamış?” Dehşete düşen Kaptan, Martin’i kolundan tuttu, yüzü solgundu.</p>

  <p>“Ashley değil, efendim.”</p>

  <p>“Burton o zaman! Biliyordum. Burton gelip inişimi mahvetti. Artık kimseye güven olmuyor.”</p>

  <p>“Burton da değil, efendim,” dedi Martin sessizce.</p>

  <p>Kaptan kuşkuluydu. “Sadece üç roket var. Biz de en öndeydik. Bu adam da bizden önce gelmiş, öyle mi? Adı neymiş?”</p>

  <p>“Adı yokmuş. Ada ihtiyacı yok. Adı her gezegende farklı olurdu, efendim.”</p>

  <p>Kaptan, yaverine sert, kuşkucu gözleriyle baktı.</p>

  <p>“O kadar harika olan ne yapmış ki bu adam, millet gemimize bile bakmıyor?”</p>

  <p>“Bir kere,” dedi Martin tereddüt etmeksizin, “hastaları iyileştirmiş ve fakirleri teselli etmiş. Riyakârlıkla ve kirli politikalarla savaşmış, halkın arasına karışıp gün boyu onlarla konuşmuş.”</p>

  <p>“O kadar harika mı bu yaptıkları?”</p>

  <p>“Evet, Kaptan.”</p>

  <p>“Anlamıyorum.” Kaptan, Marvin’in yüzüne ve gözlerine bakıp ona çıkıştı. “içki içtin, değil mi?” Şüphelenmişti. Geri çekildi. “Anlayamıyorum.”</p>

  <p>Martin şehre baktı. “Kaptan, eğer anlamıyorsan sana anlatmanın bir yolu yok demektir.”</p>

  <p>Kaptan onun bakışlarını takip etti. Şehir sakin ve güzeldi, üzerine büyük bir huzur çökmüştü. Kaptan ileri çıktı, purosunu dudaklarından aldı. Gözlerini kısıp önce Martin’e, sonra da binaların altın kulelerine baktı.</p>

  <p>“Demek istediğin... Olamaz... Bahsettiğin adam...”</p>

  <p>Martin başını sallayarak Kaptan Hart’ı onayladı. “Demek istediğim buydu, efendim.”</p>

  <p>Kaptan sessizce, hareket etmeden durdu. Ayağa kalktı.</p>

  <p>Sonunda “İnanmıyorum.” dedi.</p>

  <p>Kaptan Hart tam öğle vakti, yanında Teğmen Martin ve bazı elektrikli ekipmanları taşıyan bir yaverle beraber canlı adımlarla şehre doğru yürüdü. Arada bir ellerini kalçalarına koyup başını sallayarak kahkahalar atıyordu.</p>

  <p>Şehrin belediye başkanı onu karşıladı. Martin bir üçayak kurdu, üzerine bir kutu taktı ve pilleri aktif duruma getirdi.</p>

  <p>“Başkan sen misin?” dedi Kaptan parmağını uzatarak.</p>

  <p>“Benim,” dedi Başkan.</p>

  <p>Martin ve diğer yaverin kontrol edip ayarladığı hassas cihaz Başkan ve Kaptan Hart’ın arasında duruyordu. Cihaz her dilden çeviriyi anında gerçekleştiriyordu. Kelimeler şehrin ılık havasında net duyuluyordu.</p>

  <p>“Şu dünkü olay,” dedi Kaptan.” Yaşandı mı?”</p>

  <p>“Evet.”</p>

  <p>“Tanık var mı?”</p>

  <p>“Var.”</p>

  <p>“Tanıklarla konuşabilir miyiz?”</p>

  <p>“Hepimizle konuşabilirsiniz,” dedi Başkan. “Hepimiz tanığız.”</p>

  <p>Kaptan bir ara Martin’e dönüp “Toplu halüsinasyon,” dedi. Başkan’a dönüp, “Bu adam, bu yabancı, nasıl biriydi?”</p>

  <p>“Anlatması biraz zor olur,” dedi hafifçe gülümseyen Başkan.</p>

  <p>“Neden?”</p>

  <p>“Fikirler biraz farklı olabilir.”</p>

  <p>“Ben sizin fikrinizi duymak isterim zaten, efendim,” dedi Kaptan. Arkasına dönüp “Bunu kaydet,” dedi Martin’e. Teğmen kayıt cihazının düğmesine bastı.</p>

  <p>“Çok mülayim ve nazik biriydi. Zekâsı ve bilgisi muazzamdı.”</p>

  <p>“Evet, evet, biliyorum, biliyorum.” Kaptan parmaklarını salladı. “Genellemeler. Ben özel bir şeyler istiyorum. Dış görünüşü nasıldı?”</p>

  <p>“Bunun bir öneminin olduğunu sanmıyorum,” diye cevap verdi Başkan.</p>

  <p>“Önemi var, hem de çok,” dedi Kaptan sert bir sesle. “Bu adamın eşkalini öğrenmek istiyorum. Sizden öğrenemezsem başkasından öğrenirim.” Martin’e “Burton olduğuna eminim, yine şu eşek şakalarından birini yapıyordur.”</p>

  <p>Martin, Kaptan’ın yüzüne bakmıyordu. Buz gibi bir sessizlik içindeydi.</p>

  <p>Kaptan parmaklarını şaklattı. “Başka bir şey daha varmış, birine şifa mı vermiş, ne?”</p>

  <p>“Birçok kişiye şifa verdi,” dedi Başkan.</p>

  <p>“Birini görebilir miyiz?”</p>

  <p>“Görebilirsiniz,” dedi Başkan. “Oğlum.” Önce çıkan ufak çocuğu gösterdi. “Kolu sakattı. Bakın, şimdi nasıl.”</p>

  <p>Bu noktada Kaptan hoşgörülü bir kahkaha attı. “Evet, evet. Bu ikinci derecede delil bile sayılmaz. Çocuğun kolunu sakatken görmedim. Kolunu sadece sağlamken gördüm. Buna delil bile denmez. Çocuğunun kolunun dün sakat, bugünse sağlam olduğunun delili var mı?”</p>

  <p>“Sözüm delilimdir,” dedi Başkan sadece. “Sevgili dostum!” dedi Kaptan. “Kulaktan dolma laflara inanmamı beklemiyorsun, değil mi? Hayır, olmaz!”</p>

  <p>“Üzgünüm,” dedi Başkan. Kaptan Hart’a bakışlarında merak ve acıma vardı.</p>

  <p>“Çocuğun bugünden önceki durumunu gösteren bir resim var mı?”</p>

  <p>Bir süre sonra çocuğu sakat koluyla gösteren kocaman bir yağlı boya portre getirildi.</p>

  <p>“Sevgili dostum!” Kaptan Hart elini dışarı doğru sallayarak tabloyu gönderdi. “Herkes resim yapabilir. Resimler yalan söyler. Çocuğun fotoğrafını istiyorum.”</p>

  <p>Fotoğraf yoktu. Bu toplumda fotoğrafçılık bilinen bir sanat değildi.</p>

  <p>“Peki,” diye iç geçirdi Kaptan, yüzü seğiriyordu. “Diğer vatandaşlarla konuşayım. Sonuç alamıyoruz.” Parmağını bir kadına çevirdi. “Sen.” Kadın tereddüt etti. “Evet, sen, gel buraya,” diye emir verdi Kaptan. “Dün gördüğün şu harikulade adamı anlat.”</p>

  <p>Kadın, Kaptan Hart’a kararlı bir bakışla bakıyordu. “Aramızda yürüdü ve çok iyi biriydi.”</p>

  <p>“Gözleri ne renkti?”</p>

  <p>“Güneşin rengi, denizin rengi, bir çiçeğin rengi, dağların rengi, gecenin rengiydi.”</p>

  <p>“Bu kadarı yeter.” Kaptan pes edercesine kollarını yukarı kaldırdı. “Görüyor musun, Martin? Hiçbir şey çıkmadı. Şarlatanın teki kulaklarına güzel ama boş sözler fısıldayarak dolanıyor ve...”</p>

  <p>“Lütfen, kes şunu,” dedi Martin.</p>

  <p>Kaptan geri adım attı. “Ne?”</p>

  <p>“Ne dediğimi duydun,” dedi Martin. “Bu insanları sevdim. Dediklerine inanıyorum. İstediğinize inanabilirsiniz, ama bunu kendinize saklayın, efendim.”</p>

  <p>“Benimle böyle konuşamazsın,” diye bağırdı Kaptan.</p>

  <p>“Zorbalığından bıktım,” dedi Martin. “Bu insanları rahat bırak. Ellerinde iyi ve temiz bir şey var, sense gelip bunu bozuyor, bununla dalga geçiyorsun. Ben de onlarla konuştum. Şehri dolaştım, yüzlerini gördüm. Onlarda senin hiçbir zaman sahip olamayacağın bir şey var, biraz inanç. Ve bu inançla dağları yerinden oynatırlar. Sense biri senin yerine övgüleri topladı, buraya senden önce gelip seni önemsiz kıldı diye geriliyorsun.”</p>

  <p>“Lafını bitirmen için sana beş saniye vereceğim,” dedi Kaptan. “Anlıyorum, baskı altındaydın, Martin. Uzayda aylarca seyahat etmek, nostalji, yalnızlık. Şimdi de bu olunca sana hak veriyorum, Martin. Bu ufak itaatsizliği görmezden geleceğim.”</p>

  <p>“Ama ben senin ufak despotluğunu görmezden gelmeyeceğim,” diye cevap verdi Martin. “Ben bırakıyorum. Burada kalacağım.”</p>

  <p>“Bunu yapamazsın!”</p>

  <p>“Yapamaz mıyım? Beni durdurmayı denesene. Aradığım şey buydu. Ne aradığımı bilmiyordum, ama aradığım buydu. Pisliğini başka yere götür ve şüphenle, bilimsel yönteminle başka şeyleri boz!” Hızlıca etrafına bakındı. “Bu insanlar bir deneyim yaşadı, sense bunun gerçekten olduğunu ve buna neredeyse yetişecek kadar şanslı olduğumuzu kafana sokamıyorsun.”</p>

  <p>“Bu adam eski dünyada yürüdükten sonra insanlar ondan yirmi yüzyıl boyunca bahsetti. Hepimiz onu görmek ve duymak istedik ama bu şansı hiç yakalayamadık. Ve şimdi, bugün, onu sadece birkaç saatle kaçırdık.”</p>

  <p>Kaptan Hart, Martin’in yanaklarına baktı. “Bebek gibi ağlıyorsun. Kes şunu.”</p>

  <p>“Umurumda değil.”</p>

  <p>“Ama benim umurumda. Bu yerlilerin önünde üstünlüğümüzü zedelememeliyiz. Senin sinirlerin bozulmuş. Dediğim gibi, seni affediyorum.”</p>

  <p>“Affını istemiyorum.”</p>

  <p>“Seni aptal. Bunun da Burton’ın numaralarından biri olduğunu görmüyor musun? Buradaki petrol ve minerallere erişme çabasını insanları dinle kandırarak saklamaya çalışıyor. Martin, seni aptal. Seni aptalın önde gideni! Dünyalıları tanıyor olman lazım. Amaçlarına ulaşmak için her şeyi yaparlar. Kutsala küfrederler, yalan söylerler, hile yaparlar, çalarlar, öldürürler. Sonuç alabiliyorsa her yol mübahtır Burton için, tam bir pragmatisttir. Tanırsın onu!”</p>

  <p>Kaptan Hart, Martin’i hor görerek konuşuyordu. “Kendine gel, Martin. Kabul et, bunlar tam da Burton’ın yapacağı şeyler. Bu vatandaşları yağlayıp zamanı gelince onları yolacak.”</p>

  <p>“Hayır,” dedi Martin düşünüp.</p>

  <p>Kaptan ellerini yukarı kaldırdı. “Burton bu. Onun tarzı. Onun kirli numaraları, ahlaksız oyunları. Ama yaşlı ejdere hakkını vermek lazım. Buraya alevler içinde, başında haleyle, dilinde nazik sözlerle, sevecen bir dokunuşla iniyor. Biraz da merhem ve iyileştirme ışını yanında! Tam Burton’ın tarzı!”</p>

  <p>“Hayır.” Martin’in sesi şaşkındı. Gözlerini kapadı. “Hayır, söylediklerine inanmayacağım.”</p>

  <p>“İnanmak istemiyorsun.” Kaptan Hart bastırdı. “Kabul et. Kabul et. Tam da Burton’ın yapacağı şey. Hayal kurmayı kes, Martin. Uyan! Sabah oldu. Burası gerçek dünya ve biz gerçeğiz, hepimiz namussuzuz, Burton’sa en namussuzumuz!”</p>

  <p>Martin arkasını döndü.</p>

  <p>“Sıkma canım, Martin,” dedi Hart, adamın sırtın makinemsi bir soğuklukla sıvazlayarak. “Anlıyorum. Senin için büyük şok oldu. Biliyorum. Çok yazık. Şu Burton tam bir üçkâğıtçı. Sen rahat ol. Bırak da bu işle ben ilgileneyim.”</p>

  <p>Martin yavaşça rokete doğru yürümeye başladı.</p>

  <p>Kaptan Hart onun gidişini izledi. Sonra derin bir nefes alıp sorguladığı kadına döndü. “Şu adamı anlatmaya devam edin. Nerede kalmıştık, hanımefendi?”</p>

  <p>Daha sonra geminin subayları dışarıda kurulan masalarda akşam yemeği yedi. Kaptan, sessizce oturan, gözleri kızarmış ve moralsizce yemeğini karıştıran Martin’e topladığı veriyi aktardı.</p>

  <p>“Üç düzine insanla konuştuk, hepsi de aynı yalanlara kanmıştı,” dedi Kaptan. “Kesin Burton’ın işi, bundan eminim. Yarın mı olur, gelecek hafta mı, çıkıp gelir, mucizelerini pekiştirir, biz de avucumuzu yalarız. Sanırım burada kalıp işini bozacağım.”</p>

  <p>Martin birden Kaptan’a baktı. “Onu öldüreceğim,” dedi.</p>

  <p>“Aman, Martin! Sakin ol.”</p>

  <p>“Onu öldüreceğim, yemin ederim yapacağım bunu.”</p>

  <p>“Onun icabına bakarız. Ama kabul etmen lazım, adam zeki. Davranışlar ahlakdışı ama zekice.”</p>

  <p>“O namussuz biri.”</p>

  <p>“Şiddet içeren bir şey yapmayacağına söz vermelisin.” Kaptan Hart elindeki rakamlara baktı. “Buna göre otuz şifa mucizesi gerçekleştirilmiş, kör birinin gözleri açılmış, bir cüzzamlı tedavi edilmiş. Burton verimli çalışmış, hakkını yemeyelim.”</p>

  <p>Bir gonk sesi duyuldu. Bir süre sonra bir adam koşarak geldi. “Kaptan, rapor veriyorum. Burton’ın gemisi iniyor. Ashley’nin gemisi de iniyor, efendim!”</p>

  <p>“Gördün mü?” Kaptan Hart masaya vurdu. “Çakallar ziyafete geliyor. Beslenmek için sabırsızlanıyorlar. Bekle de gör nasıl alıyorum payımı!”</p>

  <p>Martin’in midesi bulanıyor gibiydi. Kaptan’a dik dik baktı.</p>

  <p>“Evladım, iş dünyası böyledir,” dedi Kaptan.</p>

  <p>Herkes yukarı bakıyordu. İki roket dönerek iniyordu.</p>

  <p>İnişleri neredeyse düşüş gibi oldu.</p>

  <p>“Bu aptalların nesi var?” diye bağırdı Kaptan yerinden sıçrayarak. Mürettebat çayırı koşarak aştı ve dumanlar çıkararak gemilerin yanına vardı. Kaptan da gelmişti. Burton’ın gemisinin kapısı açıldı.</p>

  <p>Bir adam kollarına düştü.</p>

  <p>“Ne oldu?” diye bağırdı Kaptan Hart.</p>

  <p>Adam yere yattı. Adamı doğrulttuklarında çok kötü yandığını gördüler. Vücudu yanan ve tüten yaralarla kaplıydı. Şişmiş gözleriyle bakıyor, kalın dili <i>yarılmış</i> dudaklarında hareket ediyordu.</p>

  <p>“Ne oldu?” diye sordu Kaptan eğilip, adamın elini sıkıyordu.</p>

  <p>“Efendim, efendim,” diye fısıldadı ölmekte olan adam. “48 saat önce Uzay Sektörü 79 DFS, bu sistemin Gezegen Bir’inin yakınlarında bizim ve Ashley’nin gemisi kozmik fırtınaya yakalandı, efendim.” Adamın burnundan gri bir sıvı akıyordu. Ağzındansa kan geliyordu. “Herkes öldü. Tüm mürettebat. Burton öldü. Ashley bir saat önce öldü. Sadece üç kişi kurtuldu.”</p>

  <p>“Beni dinle!” diye bağırdı Hart kan kaybeden adamın üzerine eğilip. “Bu gezegene daha önce gelmediniz mi? ”</p>

  <p>Sessizlik.</p>

  <p>“Cevap ver!” diye bağırdı Hart.</p>

  <p>Ölmekte olan adam “Hayır. Fırtına. Burton iki gün önce öldü. Altı aydır ilk inişimizi şimdi yaptık.”</p>

  <p>“Emin misin?” diye bağırdı Hart, şiddetle titriyor, adamı kollarının arasında tutuyordu. “Emin misin?”</p>

  <p>“Eminim, eminim,” dedi ölmekte olan adam.</p>

  <p>“Burton iki gün önce mi öldü? Emin misin?”</p>

  <p>“Evet, evet,” diye fısıldadı adam. Başı öne düştü. Ölmüştü.</p>

  <p>Kaptan diz çöküp sessiz bedenin yanında durdu. Kaptan’ın yüzü seğirdi, kaslar istemsizce oynuyordu. Mürettebatın geri kalanı ona bakarak arkasında duruyordu. Martin bekledi. Kaptan sonunda kalkmak için yardım istedi ve ona yardım ettiler. Hepsi şehre bakarak durdu. “Demek ki...”</p>

  <p>“Demek ki, ne?” dedi Martin.</p>

  <p>“Buraya gelen sadece bizmişiz,” diye fısıldadı Kaptan Hart. “Bir de şu adam...”</p>

  <p>“Ne olmuş o adama?” diye sordu Martin.</p>

  <p>Kaptan’ın yüzü seğiriyordu. Çok yaşlı ve gri görünüyordu. Gözleri donuklaşmıştı. Kuru çimenlerin üzerinde ilerledi.</p>

  <p>“Gel, Martin. Benimle gel. Bana destek ol. Düşmekten korkuyorum. Ve acele et. Zaman kaybedemeyiz.”</p>

  <p>Uzun, kuru otların arasında, uğuldayan rüzgarla tökezleyerek ilerlediler.</p>

  <p>Birkaç saat sonra Başkan’ın salonunda oturuyorlardı. Bin kişi gelip, konuşup, gitmişti. Kaptan yorgun suratıyla yerinden hiç kalkmamış, dinlemiş, dinlemişti. Gelip tanıklık yapanların, konuşanların yüzlerinde öylesine bir ışık vardı ki onları görmeye dayanamıyordu. Tüm bunlar olurken elleri dizlerinde dolaşmış, kemerinin üzerinde durup titremişti.</p>

  <p>Son yerli de konuştuktan sonra Kaptan Hart, Başkan’a dönüp tuhaf gözlerle sordu;</p>

  <p>“Ama nereye gittiğini biliyor olmalısınız?”</p>

  <p>“Nereye gideceğini söylemedi,” diye cevap verdi Başkan.</p>

  <p>“Yakınlardaki dünyalardan birine mi?” diye bastırdı Kaptan.</p>

  <p>“Bilmiyorum.”</p>

  <p>“Biliyor olmalısınız.”</p>

  <p>Kalabalığı kastederek sordu Başkan; “Onu görüyor musunuz?”</p>

  <p>Kaptan baktı. “Hayır.”</p>

  <p>“O zaman gitmiştir muhtemelen,” dedi Başkan.</p>

  <p>“Muhtemelen, muhtemelen!” diye yakardı Kaptan cılız bir sesle. “Korkunç bir hata yaptım ve şimdi onu görmek istiyorum. Şimdi anlıyorum ki, tarihteki en olağandışı olaylardan biri bu. Böyle bir şeye denk gelmek. Milyonlarca gezegen arasında bu gezegene O geldikten bir gün sonra gelmek milyarda bir ihtimal! Nereye gittiğini biliyor olmalısınız!”</p>

  <p>“Herkes onu kendi yöntemiyle bulur,” dedi Başkan nazikçe.</p>

  <p>“Onu saklıyorsunuz.” Kaptan Hart’ın yüzü yavaş yavaş çirkinleşti. Eski sertliği yavaş yavaş geri dönüyordu. Biraz ayaklanır gibi oldu.</p>

  <p>“Hayır,” dedi Başkan.</p>

  <p>“Nerede olduğunu biliyorsunuz o zaman? Hart’ın parmakları birden sağ tarafındaki tabanca kılıfına uzandı.</p>

  <p>“Tam olarak nerede olduğunu söyleyemem,” dedi Başkan.</p>

  <p>“Konuşmaya başlamanı tavsiye ederim,” dedi Kaptan ve ufak, çelikten bir tabanca çekti.</p>

  <p>“Size bir şey anlatmanın imkânı yok,” dedi Başkan.</p>

  <p>“Yalancı!”</p>

  <p>Hart’a bakan Başkan’ın yüzüne bir acıma ifadesi geldi.</p>

  <p>“Çok yorgunsunuz,” dedi. “Uzun bir yoldan geldiniz ve uzun zamandır inançsız olan bir halktansınız. İnanmayı o kadar istiyorsunuz ki kendi kendinize engel oluyorsunuz. Öldürürseniz sadece işiniz güçleşir. Onu asla bu şekilde bulamazsınız.”</p>

  <p>“Nereye gidecekti? Sana söylemiştir, biliyorsundur. Hadi, söyle bana!” Kaptan silahını sallıyordu.</p>

  <p>Başkan başını sağa sola salladı.</p>

  <p>“Söyle! Söyle!”</p>

  <p>Silah bir, iki kez patladı. Kolundan yaralanan Başkan yere düştü.</p>

  <p>Martin ileri atıldı. “Kaptan!”</p>

  <p>Silah Martin’e çevrildi. “Sen karışma.”</p>

  <p>Başkan yerdeyken kolunu tutarak yukarı baktı. “Silahını kaldır. Kendine kötülük ediyorsun. Hiç inanmadın, şimdi de inandığını sanıp insanlara zarar veriyorsun.”</p>

  <p>“Sana ihtiyacım yok,” dedi Başkan’ın tepesinde duran Hart. “Onu burada bir günle kaçırdıysam yoluma devam ederim. Gezegenden gezegene giderim. Bir sonraki gezegende onu yarım günle kaçırırım, üçüncü gezegendeyse çeyrek günle, sonrakinde iki saatle, sonrakinde bir saatle, sonra yarım saat, sonra da bir dakika. Ama bundan sonra bir gün ona yetişirim. Duydun mu beni?” Artık yerdeki adamın üzerine yorgun bir vaziyette eğilmiş bağırıyordu. Yorgunluktan yalpalıyordu. “Gel benimle, Martin.” Silah hâlâ elindeydi, ama tutuşu gevşemişti.</p>

  <p>“Hayır,” dedi Martin. “Burada kalıyorum.”</p>

  <p>“Sen bir aptalsın. İstiyorsan kalabilirsin. Ama ben diğerleriyle gidebildiğim yere kadar gideceğim.”</p>

  <p>Başkan başını kaldırıp Martin’e baktı. “iyi olacağım. Sen git. Diğerleri yarama bakar. ”</p>

  <p>“Döneceğim,” dedi Martin. “Rokete kadar yürüyeceğim.”</p>

  <p>Şehirde hızla ilerlediler. Kaptan Hart’ın devam edebilmek ve hâlâ kuvvetinden bir şey kaybetmediğini göstermek için çabaladığı açıkça görülebiliyordu. Rokete vardığında titreyen eliyle roketin yanına avucunun içiyle vurdu. Silahını kılıfına yerleştirdi. Martin’e baktı.</p>

  <p>“Evet, Martin?”</p>

  <p>Martin ona baktı. “Evet, Kaptan?”</p>

  <p>Kaptan Hart’ın gözleri gökyüzündeydi. “Benimle... Benimle gelmeyeceğinden emin misin?”</p>

  <p>“Evet, efendim.”</p>

  <p>“Tanrı biliyor ya, harika bir macera olacak. Onu bulacağımı biliyorum.”</p>

  <p>“Aklınıza koydunuz bunu, değil mi, efendim?” diye sordu Martin.</p>

  <p>Kaptan Hart’ın yüzü titredi, gözleriyse kapanmıştı. “Evet.”</p>

  <p>“Bilmek istediğim bir şey var.”</p>

  <p>“Nedir?”</p>

  <p>“Onu bulduğunuzda, <i>eğer bulabilirseniz tabii,</i> ondan ne isteyeceksiniz?” diye sordu Martin.</p>

  <p>“Ne mi?” Kaptan bocaladı, gözlerini açmıştı.</p>

  <p>Ellerini bir sıkıyor, bir açıyordu. Bir an için düşündü, sonra yüzünde tuhaf bir gülümseme belirdi. “Biraz huzur ve sükunet isteyeceğim.” Rokete dokundu. “Kendimi en son rahat hissetmemin üzerinden çok ama çok uzun zaman geçti.”</p>

  <p>“Bunu yapmayı denediğin oldu mu, Kaptan?”</p>

  <p>“Anlamadım,” dedi Hart.</p>

  <p>“Boş verin. Elveda, Kaptan.”</p>

  <p>“Hoşça kal, Bay Martin.”</p>

  <p>Mürettebat geminin iskele tarafında duruyordu. İçlerinden sadece üçü Hart’la gidecekti. Yedi kişiyse Martin’le kalacaklarını söylemişti.</p>

  <p>Kaptan Hart onlara baktı ve haklarındaki hükmünü açıkladı: “Aptallar!”</p>

  <p>Gemiye en son binen Kaptan Hart oldu. Çakı gibi bir selam verdi ve coşkun bir kahkaha attı. Kapı kapandı.</p>

  <p>Roket bir ateş sütunu üzerinde göğe yükseldi. Martin roketin uzaklara gidip gözden kaybolmasını izledi.</p>

  <p>Çayırın ucunda Başkan göründü. Birkaç kişinin desteğiyle duruyordu. Martin’i çağırdı.</p>

  <p>“Gitti,” dedi Martin yürürken.</p>

  <p>“Evet, zavallı adam, gitti,” dedi Başkan. “Gezegenden gezegene gitmeye devam edecek, arayacak ve arayacak. Ve her seferinde bir saat, yarım saat, on dakika veya bir dakika geç kalacak. Sonunda onu sadece birkaç saniyeyle kaçıracak Ve üç yüz gezegen sonra, yetmiş, seksen yaşındayken onu sadece saniyenin onda biriyle, sonra yüzde biriyle kaçıracak Hep devam edecek, burada, bu gezegende, bu şehirde bıraktığı şeyi bulmayı düşünerek devam edecek...”</p>

  <p>Martin kararlı bakışlarda Başkan’a baktı.</p>

  <p>Başkan elini uzattı. “Hiç şüphen olmuş muydu?”</p>

  <p>Diğerlerini çağırdı ve döndü. “Gelin. Onu bekletmeyelim.”</p>

  <p>Şehre doğru yürüdüler.</p>
</body>
</html>
