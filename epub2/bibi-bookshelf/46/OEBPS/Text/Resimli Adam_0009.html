<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otoyol</b></h1>
  <hr style="width:100%" />

  <p>Serinletici öğleden sonra yağmuru vadinin üzerine çökmüş, dağdaki sürülmüş tarlalardaki mısıra dokunmuş, kulübenin kuru ottan çatısına vuruyordu. Bir kadın yağmurun karanlığında volkanik taşların arasında mısır öğütüyor, durmadan çalışıyordu. Islak ışıksızlıkta, bir yerlerden bir bebek ağlaması duyuldu.</p>

  <p>Hernando ahşap sabanını tekrar tarlaya çıkarabilmek için yağmurun dinmesini bekliyordu. Aşağıdaki nehir kahverengi ve kaynarcasına akıyor, hızını giderek artırıyordu. Diğer nehir betondan bir yoldu ve hiç akmıyordu; parlak ve boş şekilde duruyordu. Bir saattir üzerinden araba geçmemişti Bu tuhaf bir durumdu. Yıllardır bir arabanın durup birinin “Merhaba, fotoğrafınızı çekebilir miyiz?” diye seslendikten sonra elinde madeni para ve tıklayan ufak bir kutuyla arabadan çıkmadığı tek bir saat olmamıştı. Eğer Hernando tarlada şapkası olmadan yavaşça yürürse “Şapkanı takınanı istiyoruz!” derlerdi. Zamanı gösteren veya hiçbir şey yapmayıp güneşte örümcek gözü gibi parlayan altın şeylerle zenginleşmiş ellerini sallarlardı. O da şapkasını almak için geri dönerdi.</p>

  <p>Eşi konuştu. “Bir şey mi var, Hernando?”</p>

  <p>“Si. Yol. Büyük bir şey olmuş. Yolu böylesine boşaltacak büyük bir şey.”</p>

  <p>Kulübeden yavaş ve sakin adımlarla uzaklaştı. Yağmur, ottan örülmüş lastik tabanlı ayakkabılarını ıslatıyordu. Bu ayakkabıların hikâyesini iyi hatırlıyordu. Araba lastiği bir gece eve şiddetle çarpmış, tavukları ve çanakları darmadağın etmişti. Tek başına, hızla dönerek gelmişti. Lastiğin koptuğu araba önce hızla viraja kadar gelmiş, farları açık bir şekilde bir an asılı kalmış, sonra da nehre uçmuştu. Araba hâlâ oradaydı. Nehrin yavaş aktığı ve çamurun temizlendiği iyi günlerde araba görülebilirdi. Araba dipte, parlayan metaliyle, uzun ve alçak ve çok zengin, yatıyordu. Ama sonra çamur tekrar gelirdi ve hiçbir şey göremezdiniz.</p>

  <p>Hernando sonraki gün lastikten kendine ayakkabı tabanı oymuştu.</p>

  <p>Otoyola ulaşmış, üzerinde durup yolun yağmurda çıkardığı sesi dinledi.</p>

  <p>Sonra, aniden, sanki işaret verilmiş gibi, arabalar geldi. Yüzlercesi, kilometreler boyunca, hızla yanından geçip gittiler. Büyük uzun siyah arabalar kuzeye, Birleşik Devletler’e doğru gürültüyle ilerliyor, virajları fazla hızlı alıyordu. Kornaları susmuyordu. Arabalara doluşmuş insanların yüzlerinde bir şey, onu derin bir sessizliğe iten bir şey vardı. Orada durup arabaların geçmesini izledi. Yorulana kadar onları saydı. Beş yüz, bin araba geçti ve içindekilerin hepsinin yüzünde bir şey vardı. Ama bu şeyin ne olduğunu anlayamayacağı kadar hızlı gidiyorlardı.</p>

  <p>Sonunda sessizlik ve boşluk döndü. Hızlı, uzun, alçak, üstü açılabilir arabalar gitmişti. Son korna sesinin de kaybolduğunu duydu.</p>

  <p>Yol bir kez daha boştu.</p>

  <p>Sanki cenaze korteji geçmişti. Ama bu kortej çılgınca, yarışırcasına kuzeydeki bir törene ilerliyordu. Neden? Hernando sadece başını sallayıp parmaklarıyla yavaşça yanlarını ovabildi.</p>

  <p>Şimdi tek başına, son bir araba görünmüştü. Bu arabanın son araba olduğu belliydi. Eski bir Ford, ince, serin yağmurda, altında koca buhar bulutları yayarak, dağ yolundan indi. Yapabildiği kadar hız yapıyordu. Hernando arabanın her an dağılabileceğim düşünmüştü. Hemando’yu gören bu kadim Ford kenara çekti. Çamur ve pasla kaplanmıştı, radyatörü fokur fokur kaynıyordu.</p>

  <p>“Senyor, lütfen, biraz su alabilir miyiz?”</p>

  <p>Arabayı, muhtemelen yirmi bir yaşında, genç bir adam sürüyordu. Sarı bir kazak, açık yakalı beyaz bir gömlek ve gri pantolon giyiyordu. Yağmur, üstü açık arabadaki genç adamın ve içeride sıkışmış, hareket bile edemeyen beş genç kadının üzerine düşüyordu. Kadınların hepsi çok güzeldi ve kendileriyle genç adamı eski gazetelerle yağmurdan korumaya çalışıyorlardı. Ama yağmur gazeteleri geçmiş, kadınların parlak elbiselerini ve genç adamı ıslatmıştı. Genç adamın saçları yağmurdan birbirlerine yapışmıştı. Ama bunu umursamıyor gibiydiler. Hiçbiri şikayet etmiyordu ve bu tuhaftı. Hep şikayet ederlerdi; yağmur, sıcak, zaman, soğuk ve mesafe yüzünden.</p>

  <p>Hernando başını sallayarak, “Size su getiririm,” dedi.</p>

  <p>“Lütfen, acele edin!” diye yakardı kızlardan biri. Sesi çok yüksek ve korkuyla çıkmıştı. Sabırsızlanmıyordu, korkuyla konuşuyordu. Hernando ilk kez bir turist istediği için koştu, daha önce istenildiğinde hep inadına yavaş yürürdü.</p>

  <p>Su dolu bir jant kapağıyla geri döndü. Bu da otoyolun bir armağanıydı. Bir öğleden sonra tarlasına fırlatılmış bir madeni para gibi düşmüştü, yuvarlak ve parlaktı. Düştüğü araba yoluna devam etti, gümüş bir göz kaybettiğinin farkında değildi. Bu zaman dek Hernando ve eşi jant kapağını bulaşık yıkamak ve yemek yapmakta kullanmıştı, jant kapağından iyi kase oluyordu.</p>

  <p>Suyu kaynayan radyatöre dökerken arabadakilerin çökmüş yüzlerine baktı. “Teşekkür ederim, teşekkür ederim,” dedi kızlardan biri. “Bize ne kadar yardım ettiniz, bilemezsiniz.”</p>

  <p>Hernando gülümsedi. “Çok trafik var. Herkes aynı yöne gidiyor. Kuzeye.”</p>

  <p>Onları üzmek için konuşmamıştı. Ama bakışlarını tekrar onlara çevirdiğinde hepsinin yağmurda oturup ağladığını gördü. Çok kötü ağlıyorlardı. Genç adam elini sırayla omuzlarına koyarak, onları nazikçe sallayarak ağlamalarını durdurmaya çalışıyordu ama kadınlar gazeteleri başlarına tutmuş, ağızları oynayarak, gözleri kapalıyken, yüzlerinin rengi gitmişken ağlıyordu. Kimi yüksek sesle, kimi sessiz sessiz.</p>

  <p>Hernando elinde yarısı boşalmış kapakla durdu. “Bir şey demek istememiştim, senyor,” diye özür diledi.</p>

  <p>“Sorun değil,” dedi şoför.</p>

  <p>“Sorun nedir, senyor?”</p>

  <p>“Duymadınız mı?” diye cevap verdi tek eli direksiyonda olan genç adam, dönüp ileri uzanarak.</p>

  <p>“Sonunda oldu.”</p>

  <p>Bu kötüydü. Bunu duyan diğerleri daha da kötü ağlamaya başladı. Gazeteleri unutup birbirlerine sarıldılar, düşen yağmur taneleri gözyaşlarıyla karışıyordu.</p>

  <p>Hernando doğruldu. Suyun geri kalanını radyatöre doldurdu. Fırtınanın kararttığı gökyüzüne baktı. Şiddetle akan nehre baktı. Ayakkabılarının altındaki asfaltı hissetti.</p>

  <p>Arabanın yan tarafına geldi. Genç adam elini sıktı ve ona bir peso verdi. “Hayır.” Hernando parayı geri verdi. “O zevk bana ait.”</p>

  <p>“Teşekkür ederim, çok naziksiniz,” dedi kızlardan biri hala hıçkırarak. “Ah, anne, baba. Evimde olmak istiyorum. Eve gitmek istiyorum. Ah, anne, baba.” Diğerleri ona sarıldı.</p>

  <p>“Duymadım, senyor,” dedi Hernando sessizce.</p>

  <p>“Savaş!” diye bağırdı genç adam kimse duyamıyormuş gibi. “Başladı, atom savaşı, dünyanın sonu!”</p>

  <p>“Senyor, senyor,” dedi Hernando.</p>

  <p>“Teşekkür ederim, yardımınız için teşekkür ederim. Hoşça kalın,” dedi genç adam.</p>

  <p>“Hoşça kalın,” dedi arabadaki herkes onu görmeden.</p>

  <p>Araba çalışıp yola koyuldu. Vadinin içinden geçip kaybolurken Hernando yerinde durdu. Araba, son araba, başlarının üzerinde çırpışan gazeteleri tutan genç kadınlarla beraber, sonunda gözden kayboldu.</p>

  <p>Hernando uzun süre hareket etmedi. Yağmur yanaklarından aşağıya, parmaklarından bacaklarına soğuk soğuk iniyordu. Nefesini tuttu, gergin vaziyette bekledi.</p>

  <p>Otoyolu izledi ama başka hareket yoktu. Çok uzun zaman boyunca pek hareket etmeyeceğini tahmin etti.</p>

  <p>Yağmur durdu. Gökyüzü kırılan bulutların ardında göründü. Fırtına on dakikada bitmişti. Tatlı bir rüzgar Hernando’ya cangıl kokusu taşıdı. Nehrin yavaş yavaş, kendi yolunda aktığını duyabiliyordu. Cangıl çok yeşildi; her şey tazeydi. Tarlayı geçip evine vardı ve sabanını aldı. Eli sabanındayken güneşin yakmaya başladığı gökyüzüne baktı.</p>

  <p>Eşi çalışmayı bırakmadan sordu, “Hernando, ne oldu?”</p>

  <p>“Bir şey yok,” diye cevapladı.</p>

  <p>Sabanı karığa sürdü ve eşeğine seslendi, “Burrrr-o!”<a href="../Text/not.html#not1" id="not1g">*</a> Açılan göğün altında, derin nehrin yanındaki eğimli topraklarındaki verimli tarlada beraber yürüdüler.</p>

  <p>‘“Dünya da ne demekti acaba?” diye sordu.</p>
</body>
</html>
