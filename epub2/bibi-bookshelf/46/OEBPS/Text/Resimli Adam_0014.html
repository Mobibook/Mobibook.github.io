<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Dünyanın Son Gecesi</b></h1>
  <hr style="width:100%" />

  <p>“Bu gece dünyanın sonunun geleceğini bilsen ne yapardın?”</p>

  <p>“Ne mi yapardım? Sahiden mi?”</p>

  <p>“Sahiden.”</p>

  <p>“Bilmiyorum. Hiç düşünmedim.”</p>

  <p>Biraz kahve koydu. Arka planda iki kız, yeşil denizci fenerlerinin ışığında, halının üzerine yaydıkları yapı bloklarıyla oynuyordu. Kahvenin taze kokusu akşam havasına karışmıştı.</p>

  <p>“Bence düşünmeye başlasan iyi olur,” dedi adam.</p>

  <p>“Ciddi olamazsın!”</p>

  <p>Adam başını sallayarak ciddiyetini belli etti. “Savaş mı?”</p>

  <p>Adam başını salladı.</p>

  <p>“Hidrojen veya atom bombası değil mi?”</p>

  <p>“Hayır.”</p>

  <p>“Biyolojik savaş da mı değil?”</p>

  <p>“Bunlardan hiçbiri değil,” dedi kahvesini yavaşça karıştırırken. “Ama kitabın sonu diyelim biz.”</p>

  <p>“Anladığımı sanmıyorum.”</p>

  <p>“Ben de anladığımı söyleyemem, içimde öyle bir his var sadece. Bazen beni korkutuyor, bazense hiç korkmuyorum, aklım rahat oluyor.” Kızlara ve lambanın ışığında parıldayan sarı saçlarına baktı. “Sana bir şey demedim. İlk defa dört gece önce oldu.”</p>

  <p>“Ne?”</p>

  <p>“Bir rüya gördüm. Her şeyi sona erdiğini gördüm, bir ses de öyle dedi. Hatırlayabileceğim türden bir ses değildi, ama neticede bir sesti ve bana Dünya’daki şeylerin duracağım söyledi. Ertesi gün rüyayı pek düşünmedim. Ama sonra ofiste Stan Willis’i gün ortasında pencereden dışarı bakarken yakaladım ve aklında ne olduğunu sordum. Bana geçen gece bir rüya gördüğünü söyledi ve daha anlatmadan gördüğü rüyanın ne olduğunu biliyordum. Ona anlatabilirdim, ama o bana anlattı ve onu dinledim.”</p>

  <p>“Aynı rüya mıydı?”</p>

  <p>“Aynı rüyaydı. Stan’e aynı rüyayı gördüğümü söyledim. Şaşırmamıştı. Hattâ rahatladı. Sonra öylesine ofiste dolanmaya başladık. Planlı bir şey değildi. ‘Hadi ortalıkta dolanalım’ demedik Sadece dolandık ve her yerde masalarına, ellerine veya pencereden dışarıya bakan insanlar gördük. Birkaçıyla konuştum. Stan de başkalarıyla konuştu.”</p>

  <p>“Hepsi aynı rüyayı mı görmüş?”</p>

  <p>“Hepsi. Aynı rüya, hiç fark yok.”</p>

  <p>“Buna inandın mı?”</p>

  <p>“Evet. Hiçbir şeyden bu kadar emin olmamıştım.”</p>

  <p>“Ne zaman duracak? Dünya, yani.”</p>

  <p>“Bizim için gece vakti bir ara duracak. Sonra gece de dünyada devam ederken sona erecek. Her şeyin bitmesi yirmi dört saat alacak.”</p>

  <p>Kahvelerine dokunmadan bir süre oturdular. Sonra birbirlerine bakarak kahvelerini yavaşça kaldırıp içtiler.</p>

  <p>“Bunu hak ediyor muyuz?”</p>

  <p>“Bu hak edip etmeme meselesi değil; sadece bazı şeyler yürümedi. Anlattıklarıma hiç itiraz etmediğin dikkatimden kaçmadı. Neden?”</p>

  <p>“Bir nedenim var galiba,” dedi kadın. “Ofistekilerin nedeniyle aynı mı?”</p>

  <p>Kadın onayladı. “Bir şey söylemek istemedim. Geçen gece oldu. Komşu kadınlar da kendi aralarında bundan bahsediyordu bugün. Rüya görmüşler. Sadece bir tesadüf olduğunu düşünmüştüm.” Önünde duran gazeteyi aldı. “Gazetede bu konuda hiçbir şey yok.”</p>

  <p>“Herkes biliyor nasılsa, gerek yok.”</p>

  <p>Adam arkasına yaslandı, kadını izliyordu. “Korkuyor musun?”</p>

  <p>“Hayır. Hep korkacağımı sanmışımdır, ama korkmuyorum.”</p>

  <p>“Şu hep bahsettikleri kendi varlığını koruma ruhu nerede?”</p>

  <p>“Bilmiyorum. Olanların mantıklı olduğunu hissedince pek heyecanlanmıyorsun. Bunlar mantıklı. Yaşam tarzımızdan başka bir sonuç çıkamazdı.”</p>

  <p>“Çok kötü değildik, değil mi?”</p>

  <p>“Hayır, ama çok iyi de değildik. Galiba sorun da buydu. Dünyanın büyük kısmı çok kötü şeyler yaparken biz kendimiz dışında pek bir şey olmadık.”</p>

  <p>Kızlar salonda gülüyordu.</p>

  <p>“Hep böyle bir şey olursa insanların sokaklarda çığlık çığlığa koşacağını düşünmüşümdür.”</p>

  <p>“Demek ki öyle değilmiş. Asıl son gelince insan çığlık atmıyor.”</p>

  <p>“Biliyor musun, sen ve kızlar hariç hiçbir şeyi özlemeyeceğim. Üçünüz hariç işimi, şehirleri veya başka şeyleri hiçbir zaman sevmedim. Havanın değişmesi, sıcak havada içilen bir bardak soğuk su dışında pek bir şeyi özlemeyeceğim, o da belki. Bir de uyumayı özleyebilirim. Nasıl oluyor da oturup bunları bu kadar sakince konuşabiliyoruz?”</p>

  <p>“Çünkü yapacak bir şey yok.”</p>

  <p>“Haklısın, çünkü yapacak bir şey olsaydı zaten yapıyor olurduk. Galiba dünya tarihinde ilk kez herkes gece vakti ne yapacağını biliyor. ”</p>

  <p>“Herkesin bu gece, önümüzdeki birkaç saat içinde, ne yapacağını merak ediyorum.”</p>

  <p>“Bir oyuna giderler, radyo dinlerler, televizyon seyrederler, kâğıt oynarlar, çocuklarını yatağa yatırırlar, kendileri yatarlar, her zaman olduğu gibi.”</p>

  <p>“Bir bakıma bu gurur duyulacak bir şey, her zamanki gibi.”</p>

  <p>Biraz daha oturdular. Adam biraz daha kahve koydu.</p>

  <p>“Neden bu gece olacak dersin?”</p>

  <p>“Neden?”</p>

  <p>“Neden geçen yüzyılda değildi, beş ya da on yüzyıl önce değildi?”</p>

  <p>“Belki daha önce tarihte hiç 19 Ekim 1969 olmadığından, şimdi olduğundandır ve tek nedeni budur. Belki de bu tarih diğer tüm tarihlerden daha fazla anlam taşıyordur. Belki de bu yıl bazı şeyler dünyanın her yerinde oldukları gibidir ve bu yüzden son gelmiştir.</p>

  <p>“Okyanusun iki tarafından da bir daha karayı göremeyecek bombardıman uçakları kalkmıştır bu gece.”</p>

  <p>“Sonun gelmesinin nedenlerinden biri bu.”</p>

  <p>“Peki, ne yapacağız? Bulaşıkları mı yıkayacağız?” dedi adam ayağa kalkarken.</p>

  <p>Bulaşıkları yıkadılar ve yıkadıklarını özel bir titizlikle dizdiler. Saat 8:30 olduğunda kızları yataklarına yatırdılar, onları öperek iyi geceler dilediler, başuçlarındaki gece lambalarını yaktılar ve kapıyı azıcık aralık bıraktılar.</p>

  <p>“Merak ediyorum da,” dedi adam piposuyla çocukların odasından dönerken arkasına bakarak. “Ne?”</p>

  <p>“Kapı sonuna kadar kapanır mı, yoksa içeri biraz ışık girebileceği kadar açık kalır mı?”</p>

  <p>“Acaba çocuklar biliyor mu?”</p>

  <p>“Hayır, elbette bilmiyorlar.”</p>

  <p>Oturdular, gazete okudular, konuştular ve müzik dinlediler. Sonra şöminenin önünde oturdular ve saat on buçuk, on bir ve on bir buçuğu gösterirken közleri seyrettiler. Akşamlarını kendilerine göre özel biçimde geçiren tüm diğer insanları düşündüler.</p>

  <p>“Peki,” dedi adam sonunda.</p>

  <p>Eşini uzun uzun öptü.</p>

  <p>“Birbirimize hep iyi gelmişizdir zaten.”</p>

  <p>“Ağlamak istiyor musun?” diye sordu adam. “Sanmıyorum.”</p>

  <p>Evde dolaşıp ışıkları söndürdüler ve yatak odalarına gittiler. Soğuk karanlıkta soyundular, yatak örtüsünü kaldırdılar. “Çarşaflar ne kadar da temiz ve güzel.”</p>

  <p>“Yoruldum.”</p>

  <p>“<i>Hepimiz</i> yorulduk.”</p>

  <p>Yatağa girip uzandılar.</p>

  <p>“Bir dakika,” dedi kadın.</p>

  <p>Adam kadının yataktan çıkıp mutfağa gittiğini duydu. Kadın çok geçmeden geri döndü. “Musluğu açık bırakmışım,” dedi.</p>

  <p>Bu söylediğinde o kadar komik bir şey vardı ki adam gülmese olmazdı.</p>

  <p>Yaptığının komik olduğunun farkına varınca kendi de güldü. Sonunda gülmeyi kestiler ve serin yatağa baş başa ve el ele uzandılar.</p>

  <p>“İyi geceler,” dedi adam bir süre sonra.</p>

  <p>“İyi geceler,” dedi kadın.</p>
</body>
</html>
