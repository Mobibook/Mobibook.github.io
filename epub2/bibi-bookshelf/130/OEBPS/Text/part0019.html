<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Aşk Yeniden</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre12">
  <p class="calibre_4"><span class="calibre13"><span class="bold">On Beşinci Bölüm</span></span></p>

  <p class="calibre_4">Mel duş aldı, temiz kıyafetler giydi ve bara gidip hak ettiği cezayı çekmek için hazırlanmaya başladı. Kendini korkunç hissediyordu; Jack’in gözlerindeki bakışı hatırladıkça kalbi sıkışıyordu. Jack’ın asla öyle bir sahneye şahit olmamalıydı. Onu çok derinden sarsmış olmalıydı. Şimdilik sadece kendisini affetmesini umabilirdi.</p>

  <p class="calibre_4">Sonraki iş günü için de birkaç parça kıyafet ve makyaj malzemesi aldı yanına. Eğer Jack onunla birlikte kulübeye gelmek istemezse, Mel onun dairesinde kalmaya kararlıydı. Bu şeyi aşmak zorundaydılar. Hepsi kendi suçuydu. Ve artık ikisi yalnız değillerdi. Jack bu bebeği istiyordu. Onu <span class="calibre2"><span class="bold">ve</span></span> bebeği istiyordu. Mel de bu olanları düzeltecek bir yol bulmak zorundaydı.</p>

  <p class="calibre_4">Barın kapısını araladığında içeride sadece bir düzine kadar müşteri olduğunu gördü; Bristol’lar ve Carpenter’lar dört kişilik bir masada oturuyorlardı. Hope ve doktor bardaydı, birkaç adam masalarında bira içip kâğıt oynuyorlardı ve diğer bir masada da genç bir karı koca vardı. Mel içeri girerken Jack barın arkasından çıkmadan başını hafifçe sallayarak onu selamladı. Oldukça sönük bir hareketti ve Mel, çekilmesi gereken bir ceza olacaktı elbette, diye düşündü.</p>

  <p class="calibre_4">Bristol ve Carpenter’lann masasında durarak çiftlerle selâmlaştı ve kısaca Givens’larm bebeğiyle ilgili bilgi verdi. Sonra bara doğru ilerleyerek doktorun yanındaki tabureye oturdu. “Bugün dinlenebildin mi hiç?” diye sordu.</p>

  <p class="calibre_4">Doktor, “Ben gün ışığında uyumam,” diye homurdandı. Ağzına bir mide ilacı atarken Jack önüne viskisini koydu.</p>

  <p class="calibre_4">“Uzun bir gece olmuş ha?” dedi Hope.</p>

  <p class="calibre_4">“Givens’lar için uzun bir gece oldu,” dedi Mel. “Ama her şey yolunda.”</p>

  <p class="calibre_4">Hope, “Aferin sana Mel,” dedi. “Seni buraya getirmenin akıllıca bir iş olduğunu biliyordum.” Sigarasını söndürerek kalktı ve insanlarla konuşa konuşa kapıya doğru ilerledi.</p>

  <p class="calibre_4">Jack Mel’in istemesine gerek kalmadan önüne bir diyet kola koydu. Mel ses çıkarmadan dudaklarıyla, özür dilerim, dedi. Jack’in dudakları hafifçe yukarı doğru kıvrıldı ama gözlerinde aynı kırgın ifade vardı. Biraz öne uzanarak Mel’in alnını hafifçe öptü. <span class="calibre2">Ah,</span> diye düşündü Mel. <span class="calibre2">Durum kötü.</span></p>

  <p class="calibre_4">Ve giderek daha da kötü oldu. Mel yemek yerken aralarında son derece sıradan bir konuşma geçti ama Mel kararlı bir şekilde barın boşalmasını bekledi. Saat sekiz olduğunda Peder yerleri süpürürken, Jack temiz bardakları yerleştiriyordu. Mel sessizce, “Konuşmayacak mıyız?” diye sordu.</p>

  <p class="calibre_4">Jack, “Boş verip önümüze bakmaya ne dersin,” dedi.</p>

  <p class="calibre_4">Mel, Peder’in duymaması için fısıldayarak, “Jack,” dedi. “Seni seviyorum.”</p>

  <p class="calibre_4">“Böyle bir şey söylemek zorunda değilsin.”</p>

  <p class="calibre_4">“Ama doğru söylüyorum. Lütfen inan bana.”</p>

  <p class="calibre_4">Jack, Mel’in çenesini yukarı kaldırarak dudaklarını hafifçe öptü. “Pekâlâ,” dedi. “Sana inanıyorum.”</p>

  <p class="calibre_4">Mel, “Jack lütfen,” derken gözleri yaşlarla dolamaya başlamıştı.</p>

  <p class="calibre_4">Jack, “Mel, Tanrım lütfen,” dedi. “Yine ağlamaya başlama. Korkarım neden ağladığını anlayamayacağım ve bu, işleri daha da kötü bir hale sokacak.”</p>

  <p class="calibre_4">Mel yutkunarak kendini toparlama çalıştı. Sinirlerinin giderek gerildiğini hissediyordu, içinden geçen tek düşünce, “Tanrım ya bu yüzden benden vazgeçerse ne yaparım?” düşüncesiydi. Jack’e, “Dairene gidiyorum,” dedi. “Sen gelene kadar da hiçbir yere gitmiyorum, ikimizin birbirimize ait olduğunu anlatmama izin vereceksin. Özellikle de şu andan itibaren”</p>

  <p class="calibre_4">Jack başını belli belirsiz sallayınca Mel taburesinden kalkarak arka taraftaki daireye doğru ilerledi. Yalnızdı ve artık gözyaşlarını tutamıyordu. <span class="calibre2">Jack şimdi yaşamım boyunca kendimi Ölü kocama açıklamaya çalışacağımı, kendisine hissettiklerim için Mark’tan özür dileyeceğimi sanıyor. Gerçi</span> yaptığım tam olarak da buydu, <span class="calibre2">başka nasıl düşünebilirdi ki? Bunun doğru olmadığım, yaşamımızın hiç de öyle olmayacağım söylesem bile bunun doğru olduğuna inanmayacak. Tek seferlik bir şey olduğunu; yaşadığım</span> şoktan, yorgunluktan, içinde olduğum nevrotik hislerden kaynaklandığına inanmayacak.</p>

  <p class="calibre_4">Jack’in oturma odasındaki büyük koltuğa oturdu. Yine aynı noktada yağmurdan sırılsıklam halde oturduğu, Jack’in onu şefkatle soyarak kuruladığı, giydirdiği ve yatağa yatırdığı geceyi hatırladı. Uzun bir süre kabul edemese de o gün, karşısında yaşamım birlikte geçireceği bir hayat arkadaşı olduğunu anlamıştı. Ultrasondan beri, o gece hamile kaldığından emindi. Jack onu açmış, içinde varlığından bile haberi olmadığı bir tutkuyu açığa çıkarmış ve ona bu bebeği vermişti. Bunların hepsi birer mucizeydi; aşkı, tutkusu, bebeği. Sadece yeni bir yaşama geçişin bu kadar zorlayıcı olabileceğinden haberi yoktu, ikinci bir yaşama. Tamamen farklı bir yaşama. Böylece Mel bir saat boyunca koltukta oturdu. Ve bekledi.</p>

  <p class="calibre_4">★★★</p>

  <p class="calibre_4">Jack temiz bardak ve tabakları yerleştirdi, barı sildi ve kendine bir kadeh viski doldurdu. Özel seri, yıllanmış bir şişe Glenlivet’ı vardı. Özel günler için saklıyordu. Ya da acil durumlar için.</p>

  <p class="calibre_4">Peder süpürgesini kaldırarak bara gitti. “Her şey yolunda mı dostum?” diye sordu.</p>

  <p class="calibre_4">Jack bir kadeh çıkararak arkadaşına da doldurdu. Sonra</p>

  <p class="calibre_4">kendi kadehini ona doğru kaldırarak ciddi bir sesle, “Mel hamile,” dedi ve kadehi başına dikerek tek yudumda içti. “Dostum,” dedi Peder. “Ne yapacaksın peki?”</p>

  <p class="calibre_4">“Baba olacağım,” dedi Jack. “Onunla evleneceğim.”</p>

  <p class="calibre_4">Peder kadehine uzanarak tereddütle eline aldı ve bir yudum içti. “Emin misin?”</p>

  <p class="calibre_4">“Eminim.”</p>

  <p class="calibre_4">“Yani istediğinin bu olduğundan?”</p>

  <p class="calibre_4">“Kesinlikle.”</p>

  <p class="calibre_4">Pederin yüzüne kocaman bir gülümseme yayıldı. “Çavuşum. Bir aile babası. Kimin akima gelirdi?”</p>

  <p class="calibre_4">Jack şişeyi alarak her iki kadehi de tazeledi. “Evet,” dedi. “Ama pek keyifli görünmüyorsun,” dedi Peder.</p>

  <p class="calibre_4">‘Yok bir şey,” diye yalan söyledi Jack. “Daha yeni öğrendik. Her şey harika olacak. Mükemmel olacak.” Sonra gülümsedi. “Kimsenin bana yapmak istemediğim bir şeyi zorla yaptıramayacağım biliyorsun. Peder Amca.” ikinci kadehini de kafaya diktikten sonra bara bıraktı. “İyi geceler.”</p>

  <p class="calibre_4">Jack Mel’i dairede bu kadar uzun süre yalnız bıraktığı için kendini kötü hissediyordu ama her ikisinin de kafalarını toplayacak vakte ihtiyacı vardı. Eğer Mel’in akıtması gereken daha fazla gözyaşı varsa bu kez yoluna çıkmamaya karar vermişti. En azından bunu yapması gerektiğini biliyordu, o yüzden acele etmemişti. Mel kendini oldukça çaresiz hissediyor olmalıydı; sonuçta hamileydi, Mark’ın resmine bakıp özür dilerken yakalanmıştı ve muhtemelen Jack’ın bununla başa çıkamayacak durumda olduğundan korkuyordu. Oysa her ikisinin de bu konuda yapabileceği hiçbir şey yoktu; Jack en başından beri Mark’ın hâlâ aralarında olduğunu biliyordu. Mel’in yaşamında, kalbinde. Asla Mel’e tam anlamıyla sahip olamayacaktı. Pekâlâ, o halde elindekiyle yetinirdi. Mel’in burnunu falan sürtmeyecekti, sadece tüm gücüyle sevecekti onu. Her ne kadar kulağına ideal bir senaryo gibi gelmese de yapabileceği başka bir şey yoktu. Zamanla belki Mel de ona katılırdı. Mark’ın anısı öyle soluklaşırdı ki sonunda Mel de Jack’in yaşamındaki tek erkek olmasa da en önemli erkek olduğunu hissetmeye başlardı. Belki bebeklerini kucağına aldığında yaşamına tam anlamıyla devam edebileceğini hissetmeye başlardı.</p>

  <p class="calibre_4">Jack içeri girerek koltuktaki Mel'e baktı. Eğilerek botlarını çıkardı. Gömleğini pantolonunun içinden çıkararak düğmelerini açtı ve üzerinden çıkardı. Dolabına giderek askıya astı. Kemerini çıkararak yine dolabın içine attı. Sonra Mel’e doğru giderek elini genç kadına uzattı.</p>

  <p class="calibre_4">Mel uzatılan eli tuttu ve Jack'in kendini kaldırmasına izin verdi. Başını onun göğsüne dayayarak, “Özür dilerim,” dedi. “Seni seviyorum. Seninle birlikte olmak istiyorum.”</p>

  <p class="calibre_4">Jack ona sarılarak, “Bu kadarı benim için yeterli,” dedi. Uzanarak onu özenle öpmeye başladı.</p>

  <p class="calibre_4">“Sanırım birkaç kadeh bir şeyler içmişsin,” dedi Mel. “Viski.”</p>

  <p class="calibre_4">“Canım çekti,” dedi Jack. Yavaş yavaş Mel’m kıyafetlerini çıkarmaya ve yere atmaya başladı. Kelimelerin tükendiği zamanlarda bile Mel’in bedeniyle her zaman iletişim kurabildiğini hissediyordu. Bu konuda hiçbir belirsizliğe yer yoktu; Mel’e dokunduğunda, sadece kendisine ait olduğunu biliyordu. Mel ona karşılık verirken sakındığı, kendini Jack’e bırakmadığı hiçbir hücresi kalmıyordu. Kalbinde hâlâ taze bir yara olabilirdi. Hâlâ kısmen geçmişte takılı kaldığı noktaları olabilirdi. Ama Jack’in dudaklarının ve ellerinin dokunuşunda bedeni tamamen iyileşiyor ve yaşamaya başlıyordu.</p>

  <p class="calibre_4">Mel’i kucaklayarak yatağa götürdü, özenle örtülerin üzerine yatırdı ve onu sevmeye başladı. Onu doldurduğunu, hoşuna gittiğini, zevk verdiğini, sakinleştirdiğini bildiği şekillerde Mel’i öpmeye, okşamaya ve sevmeye başladı. Mel sıcacık ve hazır bir halde doğrularak bacaklarım ona sardı. Jack’i içine alıyor ve kendini tamamen ona veriyordu. Tanrım, bir kadını bu kadar arzulayabileceğin i düşünemezdi. Böyle sevebileceğini.</p>

  <p class="calibre_4"><span class="calibre2">Pekâlâ,</span> diye düşündü<span class="calibre2">,gerçek olan bu.</span> Buna her zaman o sahip olacaktı. Bir erkeğin hissedebileceği en inanılmaz tatmini yaşıyordu. Mel’e her gece sarılacak, her sabah onunla birlikte uyanacaktı. Herhangi bir şeyle karşılaştırılması mümkün olmayan bir tutkuyla bir araya geldikleri böyle nice seferler yaşayacaklardı. Hayatlarında ne olursa olsun bu ortak zevk sadece onlara aitti. Sadece ikisine. Bu dakikalarda aralarına hiçbir hayalet giremezdi. Yeterli bir telafi. Tatlı bir teselli.</p>

  <p class="calibre_4">Mel ona doğru sokularak, “Jack,” dedi. “Seni incittiğim için çok özür dilerim.”</p>

  <p class="calibre_4">Jack yüzünü genç kadının saçlarına gömdü ve tatlı kokusunu içine çekti. “Artık bu konudan bahsetmeyelim. Geride kaldı. Önümüzde ilgilenmemiz gereken bir sürü şey var.”</p>

  <p class="calibre_4">“Sence bir süre Joey’ın yanına gitsem iyi olur mu? Sen biraz kendini dinlersin? Ben de kafamı toplamaya çalışırım?”</p>

  <p class="calibre_4">Jack dirseğinin üzerinde doğrularak Mel’e baktı. “Yapma bunu Mel. Zor bir şeyle karşılaştık diye hemen kaçma. Bunu halledeceğiz.”</p>

  <p class="calibre_4">“Emin misin?”</p>

  <p class="calibre_4">Jack fısıltıyı andıran bir sesle, “Mel,” dedi. “Karnında bebeğimi taşıyorsun. Ben de bunun bir parçası olmak istiyorum. Hadi ama...”</p>

  <p class="calibre_4">Mel tekrar gözlerine bastırmaya başlayan yaşlarla mücadele ediyordu. “Bu kadar ağlak bir kadınla uğraşmak zorunda kaldığın için üzgünüm.”</p>

  <p class="calibre_4">Jack gülümsedi ve “Hamile kadınların böyle olmaya başladığını duymuştum,” dedi.</p>

  <p class="calibre_4">“İyi bir vaka örneğiyim sanırım.”</p>

  <p class="calibre_4">“Evlen benimle,” dedi Jack.</p>

  <p class="calibre_4">Mel uzanarak onun güzel yüzüne dokundu. “Bunu söylemek zorunda değilsin.”</p>

  <p class="calibre_4">“Melinda, altı ay önce hiç kimseyle bağı olmayan iki insandık. Asla aile sahibi olmayacağını kabullenmiş iki insan. Şimdi öyle değiliz. Birbirimize ve bir bebeğe sahibiz. İkimizin de istediği bir bebeğe. Bunu mahvetmeyelim.”</p>

  <p class="calibre_4">“Emin misin?”</p>

  <p class="calibre_4">“Hayatımda hiçbir §eyden bu kadar emin olmadım. Böyle olmasını istiyorum. Eğer burada kalamayacağını düşünüyorsan seninle istediğin yere gelirim.”</p>

  <p class="calibre_4">“Ama Jack sen burayı çok seviyorsun!”</p>

  <p class="calibre_4">“Seni çok daha fazla sevdiğimi göremiyor musun? Yaşamımda sana ihtiyacım var. Sana ve bebeğimize. Tanrım, Mel, nerede olacağı umurumda bile değil. Olması yeterli benim için.”</p>

  <p class="calibre_4">Mel, “Jack,” diye fısıldadı. “Ya fikrini değiştirirsen? Ya bir şey olursa? Daha önce de aklımın ucundan bile geçmeyen korkunç bir şey yaşadım ve-”</p>

  <p class="calibre_4">Jack parmağını Mel’in dudaklarının üzerine koyarak onu susturdu. Şu anda Mark’ın adını duymak istemiyordu. “Şşşş,” dedi. “Bana güvenmeni istiyorum Mel. Benim yanımda kendini güvende hissetmeni istiyorum.”</p>

  <p class="calibre_4">Mel yine mırıldanarak uyandı. Bu sabahki şarkı onca diğer şarkı arasından ABBA’nın “Mamma Mia”sıydı. Gülümsedi. Yataktan kalkarak duşa girdi. Duştan çıktığında Jack’in gömleklerinden birini giydi. Banyo tezgâhında kendisini bekleyen bir fincan sıcak kahve vardı. Fincanın altında da bir not. <span class="calibre2">Kafeinsiz.</span> İmza: <span class="calibre2">Babacık.</span> Jack çoktan kalkmış, bara geçmiş ve kahvaltı hazırlamaya başlamıştı. Mel’le ilgilenmeye. Kafeinini azaltmaya.</p>

  <p class="calibre_4">Mel kıyafetlerini giydi. Son dönemde dikkati çok dağılmıştı ve önündeki iş gününde kendini nasıl bir programın beklediğine dair hiçbir fikri yoktu. Sabaha randevu yazdığını hatırlamıyordu. Yine de aceleyle hazırlandı. Saat daha erken-di ve yapması gereken önemli bir telefon görüşmesi vardı.</p>

  <p class="calibre_4">“Joey, söyleyeceğim şeyi duyduğundaki yüz ifadeni görmek isterdim,” dedi. “Umarım oturuyorsundur. Ben hamileyim.”</p>

  <p class="calibre_4">Mel, ablasının soluğunun kesildiğini duydu. Ve hâlâ bir ses gelmiyordu.</p>

  <p class="calibre_4">Mel, “Hamileyim,” dedi tekrar. “Bildiğin hamile.”</p>

  <p class="calibre_4">“Emin misin?”</p>

  <p class="calibre_4">“Üç aylık!”</p>

  <p class="calibre_4">“Aman Tanrım! Mel!”</p>

  <p class="calibre_4">“Biliyorum! Benim de aklım almıyor hâlâ.”</p>

  <p class="calibre_4">“Üç aylık mı? O halde...”</p>

  <p class="calibre_4">“Zahmet edip de hesaplamaya çalışma. Jack bana ilk dokunduğundan beri âdet görmedim zaten. Sanırım o ikimize de yetecek kadar güçlü bir adam. İlk başta mümkün değil dedim, absürt bir fantezi gibi geldi. Stresten, değişimlerden, yaşamımın tuhaflaşmasındandır dedim. Ama gerçekmiş Joey. Elimde ultrason resmi var.”</p>

  <p class="calibre_4">“Mel! Tanrım, bu nasıl mümkün olabilir!”</p>

  <p class="calibre_4">“Bana sorma dostum, daha garip şeyler de oluyor dünyada. Ama sanırım burası için hiçbir şey garip değil. Etrafım hamile kalamayacaklarından emin olup pat diye bebek doğuran kadınlarla dolu! Bilemiyorum... suyla ilgili bir dedikodu var. Ciddi ciddi Los Angeles’taki doktorumu arayıp buradan bahsetmeyi düşünüyorum.”</p>

  <p class="calibre_4">“Sen ne yapacaksın peki Mel?”</p>

  <p class="calibre_4">“Jack’le evleneceğim.”</p>

  <p class="calibre_4">Joey sesini alçaltarak, “Mel, onu seviyor musun?” diye sordu. Çok temkinliydi.</p>

  <p class="calibre_4">Mel derin bir nefes alarak ses tonunu sakinleştirmeye çalıştı. Sesinin fazlaca duygusal çıkacağını ve titreyeceğini tahmin edebiliyordu. “Evet,” dedi. “Joey, onu çok seviyorum. Öyle çok seviyorum ki neredeyse canım yanıyor. Birini böyle sevebileceğimi hayal bile edemezdim. Ama sanırım bir süre bunu kabul etmeye cesaret edemedim. İnkâr içindeydim.”</p>

  <p class="calibre_4">“Mel,” dedi Joey ve ağlamaya başladı. “Benim tatlı bebeğim.”</p>

  <p class="calibre_4">“Yanlış bir şey yapıyormuşum gibi suçlu hissediyordum kendimi; tek gerçek aşkımı kaybetmiş ve bir daha ona yakın bir şeyler bile hissedemeyecek olma fikrine saplanıp kalmıştım. Ondan daha da güçlü bir şeyler hissedebileceğimi hiç hesaba katmamıştım. Bir an gerçekten Mark’a ihanet ediyor-muşum gibi hissettim kendimi. Hatta Jack, Mark’ın resmine karşı üzgün olduğumu, bunu hiç beklemediğimi söylerken, onu asla unutmayacağıma söz verirken duydu beni. Tanrım. Korkunç bir andı.”</p>

  <p class="calibre_4">“Bebeğim, yanlış bir şey yapmadın sen. Çok şey yaşadın ve şu andaki mutluluğunu hak ediyorsun.”</p>

  <p class="calibre_4">“Yani, şu anda olaya mantıklı baktığımda, evet, farkındayım. Jack problemlerimi biliyordu ama asla benden vazgeçmedi. Beni sevmeye, hep daha çok sevmeye, benim ihtiyaçlarımı kendinınkilerden önce düşünmeye devam etti. Bana hep yanında güvende olacağımı, ona sonuna kadar güvenebileceğimi söyleyip durdu. Ah Tanrım...” Uçacak kadar mutlu hissetmesine rağmen yine gözyaşları akmaya başlamıştı. “Tanrım, öyle harika bir adam ki Joey,” dedi fısıldayarak. “Bebeği de en az benim kadar istiyor.”</p>

  <p class="calibre_4">“Tüm bu olanlar inanılmaz. Peki ne zaman evleniyorsunuz? Ne zaman geliyoruz yani?”</p>

  <p class="calibre_4">“Daha konuşma fırsatımız olmadı. Bebek haberini daha dün verdim, evlenme teklifini de dün akşam aldım. Netle-şince haber veririm.”</p>

  <p class="calibre_4">“Peki, bunlar orada kalacağın anlamına mı geliyor?”</p>

  <p class="calibre_4">Mel güldü. “Haklıydın, biliyorsun değil mi? Buraya gelmek çılgınlıktan başka bir şey değildi. Tamamen mantıksızdı. Bırak saunayı bir alışveriş merkezi bile olmayan, tek res-toranlı bir kasabaya geldiğimi düşünmek? Lütfen. Tıp teknolojisi, ambulans servisi ya da yerel polisi olmayan bir kasabadan söz ediyorum; Tanrım, buranın daha kolay, daha sakin ve stressiz bir yer olacağını nasıl düşündüm? Kasabaya gelirken neredeyse dağdan şarampole yuvarlanıyordum!”</p>

  <p class="calibre_4">“Ah... Mel...”</p>

  <p class="calibre_4">“Kablolu televizyonumuz yok. Çoğu zaman cep telefonu çekmiyor. Ayrıca Cole Haan çizmelerimi görüp hayran kalacak tek bir kişi yok civarda. Bu arada çizmelerim orman ve çiftlikleri arşınlamaktan çöpe döndü. Biliyor musun, burada kritik bir hastalık ya da yaralanma olduğunda helikopter gelmesi gerekiyor? İnsanın bunu rahatlatıcı, sakinleştirici bulması için deli olması gerekir.” Mel gülmeye başladı. “Los Angeles’tan ayrılırken içinde bulunduğum ruh haliyle, bütün zorluklardan uzaklaşmaya ihtiyacım olduğunu düşünüyordum. Zorlukların bana iyi geleceğini hiç düşünmemiştim. Ama tamamen farklı zorlukların.”</p>

  <p class="calibre_4">“Mel...”</p>

  <p class="calibre_4">“Jack’e doğum kontrol konusunu benim halledeceğimi söyleyip sonra da ‘Hey, ben hamileyim,’ dedikten sonra, bana ‘Tamam bebek, elveda,’ demesi gerekirdi. Ama bunun yerine ne dedi biliyor musun? ‘Senin ve bu bebeğin hayatımda olmanıza ihtiyacım var; eğer sen burada kakımıyorsan ben senin istediğin yere gelirim.’” Mel burnunu çekerken gözünden bir damla daha yaş aktı. “Sabah kalktığımda yaptığım ilk şey bahçede geyik var mı diye bakmak oluyor. Sonra aklıma, <span class="calibre2">acaba bugün Peder ne pişirecek</span> düşüncesi geliyor. Jack genelde kasabaya gitmiş oluyor. Sabah erkenden odun kırmayı seviyor. Kasabanın yarısı saat altıda onun balta sesiyle uyanıyor. Onu günde yedi sekiz kez görüyorum ve her seferinde bana sanki bir yıldır ayrıymışız gibi bakıyor. Eğer doğumda bir hastam varsa, belki bir şeye ihtiyacım olur diye bütün gece barı açık tutuyor ve uyanık bekliyor. Ve hastam olmadığı geceler, beni uyuyana kadar kollarıyla sarmalarken, lanet televizyonun neden iyi çekmediği aklıma bile gelmiyor.</p>

  <p class="calibre_4">“Yani burada mı kalıyorum? Ben buraya benim için önemli olan her şeyi kaybettiğimi düşünerek geldim ve dünyada isteyebileceğim her şeyi barındıran bir kasaba buldum. Evet, Joey. Kalıyorum. Jack burada. Ayrıca artık ben de buraya aidim. Onlara aidim. Onlar da bana.”</p>

  <p class="calibre_4">Mel hafif bir kahvaltıdan sonra doğruca kliniğe gitti. Doktora hemen haberleri vermek istiyordu ve içeri girdiğinde her tarafın sessiz olduğunu fark etti. İyi, diye düşündü. <span class="calibre2">Demek henüz hasta yok.</span> Doktorun ofisine giderek kapıyı hafifçe çaldı ve açtı. Yaşlı adam çalışma masasının başında oturmuş, kafasını arkaya yaslamıştı. Gözleri kapalıydı. <span class="calibre2">Hımnı. Demek gün ışığında uyuyamıyorsun ha?</span> İlerleyerek sandalyenin yanında durdu. Doktoru bir kez olsun böyle sakin görmek hoşuna gitmişti.</p>

  <p class="calibre_4">Çıkıp daha müsait bir zamanı beklemeye karar verdi ama tam ayrılırken durup doktora daha yakından baktı. Gözleri sıkıca kapanmış ve yüzünü buruşturmuştu. Rengi de iyice solmuştu. Hemen uzanarak elini tuttu ve parmaklarını bileğine dayadı. Nabzı çok hızlıydı. Doktorun alnına dokundu, cildi soğuk ve nemliydi. Doktorun gözleri hafifçe aralandı. “Neler oluyor?” diye sordu Mel.</p>

  <p class="calibre_4">“Hiçbir şey,” dedi doktor. “Midem yanıyor.”</p>

  <p class="calibre_4"><span class="calibre2">Mide yanması nabzını tuzlandırmaz, soğuk terler döktürmez,</span> diye düşündü Mel. Muayene odasına koşarak stetoskobu ve tansiyon aletini aldı. Doktorun yanına döndü. “Neyin olduğunu söyleyecek misin, yoksa tahmin mi edeyim?”</p>

  <p class="calibre_4">“Söyledim ya... Bir şeyim yok. Birkaç dakikaya düzelir.” Mel işbirliği yapması konusunda doktorla biraz mücadele etmek zorunda kalsa da tansiyonunu ölçtü. “Kahvaltı ettin mi?” diye sordu.</p>

  <p class="calibre_4">“Biraz oldu.”</p>

  <p class="calibre_4">“Ne yedin? Sucuklu yumurta? Sosis?”</p>

  <p class="calibre_4">“O kadar iyi değildi. Peder bu sabah pek döktürmemiş...” Tansiyonu çok yüksekti. “Göğsünde ağrı var mı?” “Hayır.”</p>

  <p class="calibre_4">Oturmuş haldeyken doktorun şiş karnındaki yağ dokuları iç organlarını hissetmeyi ne kadar zorlaştırsa da, karnım elle muayene etmeye başladı. Doktor da bir taraftan Mel’in eline vurup onu iteliyordu. Ama Mel eliyle bastırdıkça doktorun yüzü giderek buruşuyordu. “Kaç tane oldu?” diye sordu Mel. “Ne kaç tane?”</p>

  <p class="calibre_4">“Nöbet. Kaç tane böyle nöbet geldi.”</p>

  <p class="calibre_4">“Bir iki tane.”</p>

  <p class="calibre_4">“Küçük hemşirene yalan söyleme bayım,” diye azarladı Mel. “Ne kadar süredir devam ediyor bu?”</p>

  <p class="calibre_4">Mel doktorun göz kapaklarını iyice kaldırdığında gözlerinin sararmaya başladığını gördü. Sarılık olmuştu. “Karaciğerinin patlamasını mı bekliyorsun?”</p>

  <p class="calibre_4">“Geçer.”</p>

  <p class="calibre_4">Doktor çok ciddi bir safra kesesi krizi yaşıyordu ve Mel her şeyin bundan ibaret olduğundan da emin değildi. Daha fazla düşünmeden hemen telefonu kaldırdı ve barı aradı. “Jack,” dedi. “Biraz buraya gelir misin? Doktoru hastaneye götürmem gerek.” Telefonu kapadı.</p>

  <p class="calibre_4">“Hayır,” dedi doktor.</p>

  <p class="calibre_4">“Evet,” dedi Mel. “Ve eğer bana karşı koyarsan Jack ve Peder’in zoruyla seni itfaiye brandasına sarıp Hummer’ın arkasına atarım. O zaman emin ol miden düzelir.” Doktorun yüzüne baktı. “Sırtın nasıl?”</p>

  <p class="calibre_4">“Berbat. Bu biraz ağır geçiyor.”</p>

  <p class="calibre_4">“Sapsarı kesilmeye başladın doktor,” dedi Mel. “Bekleyemeyiz. Sanırım biliyer krizi geçiriyorsun. Damar yolu açıp seruma başlıyorum, sen de ağzını açmıyorsun.”</p>

  <p class="calibre_4">Mel iğneyi sokarken Jack ve Peder geldi. “Arabaya taşıyalım, ben kullanırım,” dedi Jack. “Nesi var?”</p>

  <p class="calibre_4">“Sanırım safra kesesi krizi geçiriyor, ama konuşmuyor. Ciddi gözüküyor. Tansiyonu fırlamış ve çok ağrısı var.” “Zaman kaybından başka bir şey değil,” dedi doktor. “Birazdan geçer.”</p>

  <p class="calibre_4">“Lütfen kıpırdama,” dedi Mel. “Bu büyük oğlanlardan seni zapt etmelerini istemek zorunda kalmayayım.”</p>

  <p class="calibre_4">Serumu taktıktan sonra hızla ilaç dolabına doğru koştu. Jack ve Peder doktorun iki koluna girmiş, yavaşça kapıya doğru ilerliyorlardı. Jack bir eliyle serumu yukarıda tutuyordu. Hummer’a vardıklarında Mel onlara yetişti.</p>

  <p class="calibre_4">“Uzanmayacağım” dedi doktor.</p>

  <p class="calibre_4">“Bence yatman-”</p>

  <p class="calibre_4">“Olmaz,” dedi doktor. “Otururken bile çok kötü.”</p>

  <p class="calibre_4">“Pekâlâ, o zaman sedyeyi çıkarıp arka koltuğu açarız. Serum ayağını ileri alıp senin yanına otururum. Ağrı için bir şeyler aldın mı?”</p>

  <p class="calibre_4">“Ciddi ciddi biraz morfini düşünmeye başlamıştım,” dedi doktor. Jack sedyeyi kliniğin verandasına bırakarak arka koltuğu ayarladı. Doktor zar zor arka koltuğa tırmandı. “Ama sağlam ilaçlarımız yok,” diye mırıldandı.</p>

  <p class="calibre_4">“İlaç olmadan hastaneye kadar dayanabilir misin? Böylece doktora temiz bir çalışma alanı vermiş oluruz?”</p>

  <p class="calibre_4">“Aahhh,” diye kıvrandı doktor.</p>

  <p class="calibre_4">“Eğer istiyorsan bir şeyler veririm, ama kararı acil doktoruna bırakmak en iyisi.” Mel derin bir nefes aldı. “Yanıma biraz morfin aldım.”</p>

  <p class="calibre_4">Doktor kısık gözlerinin arasından ona baktı. “Hemen yap,” dedi. “Çok ağrım var.”</p>

  <p class="calibre_4">Mel derin bir nefes alarak çantasından bir ampul morfin çıkardı ve seruma ilave etti.</p>

  <p class="calibre_4">Birkaç dakika içinde doktor, “Ohhh...” dedi.</p>

  <p class="calibre_4">“Bu konuda herhangi doktorla görüştün mü?” diye sordu Mel.</p>

  <p class="calibre_4">“Ben de bir doktorum, genç bayan. Başımın çaresine bakabilirim.”</p>

  <p class="calibre_4">“Sana inanamıyorum,” dedi Mel.</p>

  <p class="calibre_4">Jack arabayı çalıştırırken, “Garberville’de bir klinik var,” dedi. “Vadi Hastanesi’nden daha yakın.”</p>

  <p class="calibre_4">“Bir cerraha ihtiyacımız olacak,” dedi Mel.</p>

  <p class="calibre_4">Doktor, “Ameliyat falan gerekmeyecek,” diye karşı çıktı.</p>

  <p class="calibre_4">Mel, “iddiaya var mısın?” dedi sadece.</p>

  <p class="calibre_4">Doktor Mullins bünyesine yayılan morfinle biraz daha rahatlamıştı ve bu çok iyi bir şeydi, çünkü yol Jack’in hızlı ve becerikli araba sürüşüyle bile bir saatten uzun sürecekti. Sorun mesafeden ziyade yolların durumuydu; otobana bağlanan kasaba yolu çok engebeli ve virajlıydı. Hızlı gitmek mümkün değildi. Mel pencereden bakarken buraya geldiği ilk akşamı hatırladı. Keskin dönemeçler, engebe ve tümsekler, dik yokuşlar karşısında dehşete düşmüştü. Şimdi ise Jack’in sürdüğü Hummer içinde gayet rahat ilerliyorlardı. Çok geçmeden dağ yolundan çıkarak vadiye doğru hızla ilerlemeye başladılar. Mel dikkati doktorun üzerinde olduğundan manzarayı gerektiği gibi izleyemiyordu. Yine de şunu fark etti; bu civarda her yola çıkışında çevresindeki güzellikler karşısında adeta ilk kez görüyormuş gibi ağzı açık kalıyordu. İster istemez içinden eğer doktora kötü bir şey olursa tek başına kalacağını düşünmeye başladı. Hem bebek büyütüp hem de kasabayla ilgilenmesi mümkün olabilir miydi acaba? Joey’in sorusunu düşündü: <span class="calibre2">Orada mı kalacaksın?</span> Gülümsedi. Yaşamını bu muhteşem yerde geçirmemek şu anda ona bir ceza gibi geliyordu.</p>

  <p class="calibre_4">Bu, Mel’in acil servise ikinci gelişiydi; ilki Connie’yle olmuştu. Anne’in sezaryen olduğu gece kadın doğum bölümüne giderlerken de buradan geçmişlerdi ama acil personelini hiç tanımıyordu. Gerçi personeldeki herkes doktoru tanıyordu. Doktor Mullins yaklaşık kırk yıldır acile hasta getirip götürüyordu. Çalışanların hepsi Mel’i sanki eski bir arkadaşlarıymış gibi selamladı.</p>

  <p class="calibre_4">Doktorsa hâlâ paçayı kurtarma peşindeydi; burada olmasının hâlâ gereksiz olduğunu söyleyip duruyordu. Acil servis doktoru, Mel ve Jack’i dışarıda bırakarak Doktor Mullins’i muayene odasına aldı. Sonra odaya bir doktor daha girdi ve içeriden yaşlı doktorun bağırdığı duyuldu. “Ah Tanrım lütfen! Senden daha iyi bir cerrahım olamaz mı? O lanet masada kalmak istemiyorum!”</p>

  <p class="calibre_4">Mel’in rengi hafifçe solsa da acil servis personelinin gülüştüğünü gördü. Bir süre sonra cerrah muayene odasından çıkarak yanlarına geldi. Gülümsüyordu. Elini uzattı. “Ben Dr. Si-mon. Bayan...?”</p>

  <p class="calibre_4">Mel ayağa kalkarak, “Monroe,” dedi. “Mel Monroe. Doktorun yanında çalışıyorum. İyileşecek mi?”</p>

  <p class="calibre_4">“Ah evet, öyle düşünüyorum. Biz doktorlar harika hastalar oluyoruz değil mi? Hemen girişini yapıyorum. Safra kesesini almamız gerek, ama şu andaki bıliyer krizi bitmeden ameliyata alamayız. Onu getirmekle çok iyi yapmışsınız Bayan Monroe. Mullins’in size hiç yardımcı olmadığını söylemek yanlış olmaz herhalde?”</p>

  <p class="calibre_4">“Kesinlikle olmadı. Onu görebilir miyim?”</p>

  <p class="calibre_4">“Elbette.”</p>

  <p class="calibre_4">Mel odaya girdiğinde doktoru yatakta sırtı dik bir pozisyonda buldu. Hemşire serumu ayarlamakla meşguldü. Acil doktoru hasta dosyasını dolduruyordu. Mel’in geldiğini görünce başım hafifçe eğerek selam verdi. Mullins’in suratında ise Mel’in giderek sevmeye başladığı huysuz ve memnuniyetsiz bir ifade vardı. Mel gözlerini acil serviste dolaştırdı; burası Los Angeles’ta alışık olduğu acil servisten çok daha küçük ve sakindi. Yine de eski anıları canlandı; bu ortamda çalışarak geçirdiği günler ve geceler. Acil durumların pompaladığı adrenalin; onu heyecanlandıran ve uyaran huzursuz bir atmosfer. Hemşire bankosunun orada genç bir doktor bir hemşirenin omzunun üzerine eğilmiş bir şey okuyor, kulağına fısıldadığı bir şeyle hemşireyi güldürüyordu. Birkaç sene önceki Mark ve Mel’i andırıyorlardı. Mel bu duyguların artık çok ötesine geçtiğini fark ettiğinde gözlerini yavaşça kapadı. Hissetmeye aşina olduğu özlem yükünü artık duymuyordu. Artık özlem duyduğu tek adam, onu bu odanın kapısının arkasında bekliyordu. Onunla her şeyi aşmaya hazır olan bir adamdı. Mel’in elleri birden karnına doğru giderek orada durdu. Her şeyin yolunda olduğunu hissediyordu. <span class="calibre2">Yaşadığım şey çok kötüydü; sahip olduğum şey ise harika.</span></p>

  <p class="calibre_4">“Genç bayan,” dedi Doktor Mullins. “Rahatsızlandın mı yoksa?”</p>

  <p class="calibre_4">Mel, “Ha?” dedikten sonra kendini topladı. “Hayır. Gayet iyiyim.”</p>

  <p class="calibre_4">“Bir an ağlayacakmışsın gibi durdun. Ya da kusacak gibi.”</p>

  <p class="calibre_4">Mel sadece gülümsedi. “Özür dilerim. Bir an başka bir dünyaya gitti aklım. Sen nasılsın? Biraz daha iyi misin bari?”</p>

  <p class="calibre_4">‘Yaşayacağım işte. Sen gitsen iyi olur. Kliniğe hasta gelebilir.”</p>

  <p class="calibre_4">“Ameliyatın için geri geleceğim,” dedi Mel.</p>

  <p class="calibre_4">“Hayır, gerek yok! Zaten muhtemelen o bebek beni doğradıktan sonra ameliyat masasından kalkamayacağım; sana Virgin River’dakilerin ihtiyacı var. Birinin işleri halletmesi gerek. Sanırım şimdilik yetkili sensin. Tanrı hepimize yardımcı olsun.”</p>

  <p class="calibre_4">“Nasıl olduğunu kontrol etmek için sürekli arayacağım ve ameliyatın için geleceğim. Son olarak da, uslu durmaya çalış, olur mu? Dikkat et seni kapı dışarı atmasınlar.”</p>

  <p class="calibre_4">Doktor yüzünü buruşturarak, “Çok komik,” dedi.</p>

  <p class="calibre_4">Mel küçük ve serin elini doktorun buruşuk alnına koydu. “İçin rahat olsun. İşini gayet güzel idare edeceğim.”</p>

  <p class="calibre_4">Mel doktorun hiç alışık olmadığı kadar yumuşak bir sesle, “Teşekkürler,” dediğini duydu.</p>

  <p class="calibre_4">Kasabaya dönerlerken Mel, “Ameliyattan sonra tekrar hasta görmeye başlaması için de biraz dinlenmesi gerekecek. Sanırım o geldikten sonra ben geceleri klinikte kalsam daha iyi olacak.”</p>

  <p class="calibre_4">Doktorun yaşı, kilosu ve tansiyonu hem ameliyat hem de ameliyat sonrası nekahet dönemi için dezavantaj oluşturuyordu. Ameliyat için bir hafta beklemeleri gerekti ve kolesistekto-mi ameliyatı sonrası müşahede dönemi çok kısa olmasına rağmen -en fazla iki gün- doktoru bir hafta daha hastanede tuttular.</p>

  <p class="calibre_4">O iki hafta boyunca Mel doktoru kontrol etmek için sık sık Vadi Hastanesi’ne gidip gelirken bir yandan da kasabanın hasta bakımıyla ilgilendi. June ve John yardım etmeyi teklif etseler de Mel idare edebildiğini söyledi. Gününü klinikte geçirirken geceleri caddenin karşısında Jack’in dairesinde kalıyordu. Ve birlikteyken en önemli uğraşları, düğünü planlamaktı.</p>

  <p class="calibre_4">Jack babası ve kız kardeşlerine Mel’le evleneceklerini söyledi. Haber büyük heyecan ve sevinçle karşılandı. Bebek haberini sonraya saklıyordu ve öğrendiklerinde yüzlerindeki ifadeyi görmek için can atıyordu. Kasabada otel ya da benzeri bir mekân olmadığından çift, Sacramento’da sadece ailelerin katılacağı bir küçük bir düğünle Sam’in evinde evlenmeye karar verdiler. Jack kız kardeşlerinden doktorun hastaneye yatışından üç hafta sonrası için küçük, sakin ve şık bir tören ayarlamalarını istedi. Mel’le birlikte oraya gidecekler, yüzüklerini takıp imzalarını atacaklar ve evlerine döneceklerdi. “Peki ya balayı?” diye sormuştu Sam.</p>

  <p class="calibre_4">“O konu için endişelenme,” dedi Jack. Aklından geçen tek şey, <span class="calibre2">artık hayatımın sonuna kadar balayı yaşayacağım,</span> düşüncesi olmuştu.</p>

  <p class="calibre_4">Rick hamilelik ve hızla yaklaşan evlilik haberi karşısında afallamıştı. “Her şey yolunda değil mi?” diye sordu Jack’e.</p>

  <p class="calibre_4">Jack, “Ah evet,” dedi. “Tamamen. Artık bir aile kurmaya hazırım, Rick.” Elini Rick’in ensesine koyarak çocuğu kendine doğru çekti. “Yani sana ve Peder’e ek olarak. Senin için de bir sorun yok değil mi?”</p>

  <p class="calibre_4">Rick, “Hey, dostum, sonuçta çok genç olmadığın ortada,” diyerek sırıttı. “Ben aslında Mel’in senin klasmanının dışında olduğunu düşünüyordum.”</p>

  <p class="calibre_4">“Öyle dostum. Şansım yaver gitti diyelim.”</p>

  <p class="calibre_4">Mel’in gidip doktoru hastaneden çıkaracağı günden bir önceki akşam Jack, “Geceleri klinikte mi kalman gerekecek?” diye sordu.</p>

  <p class="calibre_4">“Muhtemelen birkaç gece; tamamen kendine geldiğinden emin olana kadar. Hastanede kalkıp gezebiliyor ama hâlâ tam olarak kendine gelemedi. Şu andaki somurtkanlığı sadece huysuzluktan değil. Ağrı için de sürekli ilaç alması gerekecek ve ilaçları kendi alsın istemiyorum. Kafası karışıp fazla doz alabilir.”</p>

  <p class="calibre_4">Jack odasındaki büyük koltuğa oturarak Mel’e, “Bir dakika yanıma gelsene,” dedi. Mel gidince genç kadını kucağına oturttu. “Sana vermek istediğim bir şey var.” Jack cebinden küçük bir kutu çıkardığında Mel çok şaşırdı. Ağzını aça-mıyordu. Bir yüzük kutusu olduğu belliydi. “Bunun Virgin River gibi bir yerde ne kadar kullanışlı olacağını bilemiyorum. Biraz abartılı kaçabilir. Ama elimde değildi. Sana her şeyi vermek istiyorum, ama şimdilik bununla idare et.”</p>

  <p class="calibre_4">Mel kutuyu açtığında gözlerini yaşartacak kadar güzel bir pırlanta yüzük gördü. Üzerinde üç tane kocaman pırlanta olan altın bir yüzüktü bu; şık, abartısız ama son derece seçkin ve güzel bir yüzük. “Jack, Tanrım, aklından neler geçiyordu senin? Bu muhteşem. Tanrım, pırlantaları kocaman!” “İşini düşündüğümüzde çok sık takamazsan anlarım. Ve eğer dizaynı hoşuna gitmediyse de-”</p>

  <p class="calibre_4">“Dalga mı geçiyorsun sen? Bu yüzük muhteşem!” “Başlamışken kendimi tutamayıp bir de alyans aldım. Pır-lantasız. Ne dersin?”</p>

  <p class="calibre_4">“Harikasın diyebilirim sadece. Tanrım, nereden buldun bunu?”</p>

  <p class="calibre_4">“Kasaba kuyumcusundan olmadığı kesin. Sahile gitmem gerekti. Hoşuna gittiğinden emin misin?”</p>

  <p class="calibre_4">Mel kollarını onun boynuna doladı. “Sen bana bir bebek verdin,” dedi. “Bir de bunu beklemiyordum!”</p>

  <p class="calibre_4">Jack, “Bebeği bilerek vermedim,” dedi gülümseyerek. “Ama bunu bilerek aldım.”</p>

  <p class="calibre_4">Mel güldü, “insanlar bizim kibirli ve gösteriş sevdalısı olduğumuzu düşünecek.”</p>

  <p class="calibre_4">“Mel, yüzüğü yeni almadım. Hamile olduğunu ilk düşündüğüm dönem aldım. Muhtemelen sen şüphelenmeye başlamadan önce. Hamile olmadığını öğrensek bile bu kararı zaten vermiştim. Seninle evlenmeye, hayatımı seninle geçirmeye... Kendimi yapmak <span class="calibre2">zorunda</span> hissettiğim bir şey falan değil bu. Yapmak istediğim bir şey.”</p>

  <p class="calibre_4">“Tanrım, bütün bunlar nasıl oldu?”</p>

  <p class="calibre_4">“Nasıl olduğu umurumda bile değil,” dedi Jack.</p>

  <p class="calibre_4">Ertesi gün Jack de Mel’le birlikte vadiye gitti ve doktoru birlikte getirdiler. Mel doktoru evdeki yatağa yerleştirdi. Doktor her ne kadar çok sinir bozucu bir hasta olduğunu ispat etmeye devam etse de, kısa sürede tamamen kendine geleceği ve eski programına döneceği belli olmuştu. Bir hafta sonra Mel ve Jack Sacramento’ya gittiklerinde hasta bakmaya dönecek durumda olmasa da kendini idare edecek duruma gelmiş olacaktı.</p>

  <p class="calibre_4">Bu arada Mel kliniği idare etmek ve doktorla ilgilenmek arasında koştururken Jack, Peder ya da Ricky ona sürekli yemek getiriyor, Mel de arada sırada bir saatliğine bara kaçıp biraz kafasını dağıtıyordu. Geceleri ise koridorun sonundaki odada geçiyordu. Tek başına.</p>

  <p class="calibre_4">Böyle geçen bir iki gecenin ardından alt kattan gelen bir sesle irkildi. Uykulu bir şekilde doğrularak dinledi. Çok sık rastlanan bir durum olmasa da mesai saatleri dışında kliniğin kapısını aşındıran birilerinin olması olağandışı değildi. Mel kapının çalındığını duyunca kalkarak saate baktı. Sabah birdi. Yani acil bir durum vardı. Sabahlığını giyerken, eğer ev muayenesine gitmesi gerekirse diye muhtemel senaryoları planlamaya başlamıştı bile. Doktorla ilgilenmesi için Jack’i kliniğe çağırabilirdi. Ya da Jack kendisiyle gelirdi ve doktoru uyuması için yalnız bırakırlardı.</p>

  <p class="calibre_4">Birden aklına birkaç sene önce meydana gelen ve kazazedenin neredeyse öldüğü kamyon kazası geldi. <span class="calibre2">Ya tek başıma yeterince yardım edemezsem?</span> diye düşündü. <span class="calibre2">Kimi arayabilirim.</span></p>

  <p class="calibre_4">On kapıyı açtığında dışarıda kimse yoktu. Sonra tekrar kapı sesini duyduğunda gelen her kimse arka tarafta, mutfak kapısında olduğunu anladı. Mutfak kapısının camından baktığında kamptaki adamı gördü. Calvin. Eğer onu kampa çağırmaya geldiyse kesinlikle onunla gitmeyecekti. Onu göndermesi gerekecekti. Yine ilaç istemek için geldiyse de Jack’i araması gerekebilirdi.</p>

  <p class="calibre_4">Mel dudaklarında bir bahaneyle kapıyı açtığında Calvin kolunu Mel’in boğazına dayadı. Onu son gücüyle iteleyerek içeri girdi. Mel arkadaki sandalyeye çarpınca, sandalye tezgâha doğru savrularak kurumaya bırakılmış fincanları yere devirdi. Adamın dudakları bir hırıltıyla kıvrılmıştı. Gözlerinde alev gibi bir bakış ve elinde bir av bıçağı vardı. Mel bir çığlık atsa da Calvin hemen üzerine atılarak eliyle ağzını kapadı ve bıçağı boğazına dayadı.</p>

  <p class="calibre_4">Sadece, “İlaç,” dedi. “Bana elinde ne varsa ver, sonra da bu dağlardan defolup gideyim.”</p>

  <p class="calibre_4">“Şuradalar...” dedi Mel ilaç dolabını işaret ederek. “Anahtarı almam gerek.”</p>

  <p class="calibre_4">“Boş versene,” dedi Calvin. Bir yandan Mel’i tutmaya devam ederken ahşap kapıyı tekmelemeye başladı. Kabin sallanıp sarsılıyor, Mel içinden gelen sesleri duyabiliyordu.</p>

  <p class="calibre_4">“Yapma!” diye bağırdı. “İlaç şişelerini kıracaksın. İlaçları istiyor musun istemiyor musun?”</p>

  <p class="calibre_4">Calvin durdu. “Anahtar nerede?”diye sordu.</p>

  <p class="calibre_4">“Ofiste.”</p>

  <p class="calibre_4">Calvin onu tutarak geri geri yürüttü ve arka kapının kilidini çevirdi. “Hadi. Oyalanma.” Bir elini Mel’in beline sarmış, diğeriyle bıçağını boğazına dayamış halde genç kadını mutfaktan çıkardı. Mel’in onunla birlikte hareket etmekten başka şansı yoktu.</p>

  <p class="calibre_4">Koridorda ofise doğru ilerleyişleri boyunca Calvin onu tam önünde tutuyordu; klasik rehin alma pozisyonunda. İçeri girdiklerinde Mel çekmeceyi açıp anahtara uzanırken Calvin gülmeye başladı. Mel’in elini tutarak, “Sanırım bunu da alacağım,” dedi ve yüzüğüne uzandı.</p>

  <p class="calibre_4">Mel, “Ah Tanrım,” diye bağırarak kaçmaya çalıştı. Ama adam onu saçlarından kolayca yakalayarak hemen yüzüne dayadığı bıçakla tehdit etti. Mel olduğu yerde kaldı ve yüzüğü çekip çıkarmasına izin verdi.</p>

  <p class="calibre_4">Calvin yüzüğü cebine attı ve “Hadi acele et,” dedi. “Tüm gece durup seni bekleyemem.”</p>

  <p class="calibre_4">“Lütfen bana zarar verme,” dedi Mel. “İstediğin her şeyi alabilirsin.”</p>

  <p class="calibre_4">Calvin güldü. “Ya seni de istiyorsam?”</p>

  <p class="calibre_4">Mel bir an kusmak üzere olduğunu hissetti. Ama bu duruma son vermek için cesur ve güçlü davranması gerektiğini biliyordu.</p>

  <p class="calibre_4">Yine de adamın onu öldüreceğini düşünmeden edemiyordu. Calvin’in kim olduğunu, ne yaptığını biliyordu ve birden kesin olarak hissetti: Calvin onu öldürecekti. Adam istediğini alır almaz, bu bıçak boğazına saplanacaktı.</p>

  <p class="calibre_4">Masanın üzerinde Hummer’ın anahtarları duruyordu. Cipin amblemi, anahtarlıktan ve uzaktan kumandadan apaçık belli oluyordu. Calvin onları ve yüzüğü cebine atarak Mel’i ofisten mutfağa doğru itelemeye başladı. “Göt herif bana ormanda Maxine ve bir grup moruk serseriyle oturmama değecek kadar ödemiyor. Ama bunlar farkı kapatır,” diye mırıldandı. Sonra güldü.</p>

  <p class="calibre_4">Jack yatakta doğrularak, çalan telefonu açtı. Doktor son derece ciddi bir sesle, “Mel’in başı dertte,” diyordu. “Birisi evin arkasından girdi. Alt katta. Mel de aşağıda. Cam kırıldı.”</p>

  <p class="calibre_4">Jack telefonu yere atarak sandalyenin üzerindeki pantolonu kaptı. Gömlek ya da ayakkabı için vakit yoktu, dolapta asılı duran 9 mm’lik tabancasını alarak dolu olup olmadığını kontrol etti ve yatak odasından kapıya doğru fırladı. Son hızla caddenin karşısına geçti. Düşünmüyordu, otomatiğe bağlamıştı. Çenesi kasılmış, şakaklarındaki damarlar atıyordu ve giderek yükselen kan basıncını kulaklarında hissediyordu.</p>

  <p class="calibre_4">Kliniğin önünde doktorun kamyoneti ile Mel’in Hummer’ının yanında eski bir kamyonet daha vardı, içeride kimin olduğunu anında anladı.</p>

  <p class="calibre_4">Ön kapının camından baktığında Calvin’in Mel’i iteleyerek doktorun ofisine doğru götürdüğünü gördü. İlaç dolabının olduğu mutfak yönünden geliyorlardı. Hızla kliniğin etrafında dolanarak mutfak kapısının camından baktı; görünürde yoklardı. Bir süre sonra Mel ve Calvin koridordan tekrar mutfağa doğru ilerlerken Jack hızla eğildi. Ama eğilmeden önce adamın Mel’in boynuna bir bıçak dayadığını görebilmişti. Beklemeye karar verdi; adamın kaçmasına ya da kaçmadan önce Mel’e bir zarar vermesine fırsat vermeyecekti elbette. Mutfağa girmelerini beklerken geçirdiği birkaç saniye uzun saatler gibi gelmişti. Hareketlerini ve adamın Mel’e vahşi bir sesle bir şeyler söylediğini duyabiliyordu.</p>

  <p class="calibre_4">Kapıyı tekmeleyerek içeri girdiği anda Mel ve Calvin ilaç dolabının yanındaydılar. Kapı hızla açılarak arka duvara çarptı ve camı büyük bir gürültüyle etrafa saçıldı ama Jack çoktan içerideydi. Ayaklarını sabitledi, kollarını kaldırdı ve kadınını tutan adama silahı doğrulttu. “Bıçağı aşağı indir. Yavaşça.”</p>

  <p class="calibre_4">Calvin, “Buradan gitmeme izin vereceksin,” dedi. “Kadın da garanti olarak yanımda gelecek.”</p>

  <p class="calibre_4">Mel boğazına dayalı bir bıçakla öylece durup Jack’e bakarken daha önce hiç görmediği bir adamı görür gibiydi. Sadece yüzündeki ifade bile boynuna bıçağı dayayan adamın ödünü koparmaya yeterdi. Gövdesi çıplaktı, yalın ayaktı, kotunun fermuarı çekilmişti ama düğmesi iliklenmemişti. Omuzları ve kolları insanı dehşete düşürecek kadar iriydi, şişmiş pazılarındaki dövmeler de korkutucu gözüküyordu. Tamamen vahşi bir adama benziyordu. Jack silahının namlusuna baktı ve gözlerini kıstı. Çenesinin kasılmasıyla Mel onun harekete geçeceğini anladı. Emindi. Jack ona değil Calvin’e bakıyordu. Mel silahlardan korkan bir kadın olarak şu anda en ufak bir korku hissetmediğini fark etti. Jack’e güveniyordu. Jack’in kendisi için gözünü kırpmadan hayatını tehlikeye atacağından ama asla onun hayatını riske etmeyeceğinden emindi. Eğer harekete geçecekse Mel’in tehlikede olması mümkün değildi. Mel’in yüzündeki ifade korkudan güvene dönüştü.</p>

  <p class="calibre_4">Jack nişan almıştı; adamın kafasının sol tarafına. Hemen yanında Mel’in kafası vardı, Mel’in güzel yüzü. Ve boğazına bir bıçak dayalıydı. Jack bir an bile aksini düşünemezdi, onu bu şekilde kaybetmeyecekti.</p>

  <p class="calibre_4">“Sadece bir saniyen var.”</p>

  <p class="calibre_4">Jack bir an göz ucuyla Mel’in kendisine baktığını gördü. Saniyenin onda biri kadar bir sürede onu sevdiğini, ona güvendiğini söyleyen bir bakıştı bu. Sonra genç kadın gözünü kapayarak başını çok hafifçe sağa doğru kaydırdı.</p>

  <p class="calibre_4">“Adamım geri çekil-”</p>

  <p class="calibre_4">Jack’in tetiğe basmasıyla adam geriye doğru uçtu. Elindeki bıçak da yere düştü.</p>

  <p class="calibre_4">Mel hemen Jack’e doğru koştu. Hâlâ silahı tutan tek eli aşağı inerken Jack diğer koluyla Mel’e sarıldı. Genç kadın başını çıplak göğsüne koyup derin bir nefes alırken Jack onu sıkıca kendine çekti.</p>

  <p class="calibre_4">Adamın başının sol tarafında küçük, yuvarlak bir delik açılmıştı. Yerde hareketsiz yatarken başının etrafında bir kan gölü oluşmaya başlamıştı.</p>

  <p class="calibre_4">Bir süre öylece hareketsiz kaldılar. Mel soluk alış verişini düzenlemeye çalışırken Jack adamı izliyordu. Hâlâ tetikteydi. Mel biraz geri çekilip Jack’e baktığında yüzündeki ifadeyle şaşırdı. Jack hâlâ deli gibi öfkeli görünüyordu. “Beni öldürecekti,” dedi fısıldayarak.</p>

  <p class="calibre_4">Jack gözlerini adamdan ayırmadan, “Sana hiçbir şey olmasına izin vermem,” dedi.</p>

  <p class="calibre_4">Arkalarından koşturan ayak sesleri gelmeye başlamıştı ama Jack dönmedi.</p>

  <p class="calibre_4">Peder bir an kapıda durdu. Soluk soluğa başını uzattı. İleri baktığında mutfak zeminindeki adamı gördü. Mel korkuyla Jack’e sarılmıştı ve Jack’in elinde hâlâ bir silah vardı. Birden Peder’in yüzündeki ifade karardı. Kaşları çatıldı ve yüzü asıldı. Mutfağa girerek yerdeki bıçağı ayağıyla iteledi ve adama doğru eğildi. Adamın boynuna uzanarak nabzını kontrol etti. Omzunun üzerinden Jack’e dönerek başını salladı. “Tamam Jack. Ölmüş.”</p>

  <p class="calibre_4">Jack silahı, masaya koydu. Kollarını Mel’den ayırmadan duvardaki telefona döndü. Ahizeyi kaldırarak tuşlara bastı ve “Ben Virgin River’dan Jack Sheridan,” dedi. “Doktor Mullins’in kliniğindeyim. Az önce bir adam öldürdüm.”</p>

  <p class="calibre_4" id="filepos872177"><a href="../Text/part0018.html#filepos806258">1</a></p>

  <p class="calibre_4">Rahmin tümden çıkarılması ameliyatı -ed.n.</p>

  <div class="calibre_6" id="calibre_pb_18"></div>
</body>
</html>
