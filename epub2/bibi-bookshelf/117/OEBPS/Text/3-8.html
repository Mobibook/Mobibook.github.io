<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3-8.html" xml:lang="tr-TR">
    <div class="Basic-Text-Frame">
      <p class="x1" id="toc_marker-9">DOKUZUNCU BÖLÜM</p>

      <p class="Normal-1 para-style-override-2"></p>

      <p class="Normal-1 para-style-override-2">Bu dünyada insanoğlunda, içine düştüğü duruma uymayı gerektiren ve sağlayan bir dayanma gücü bulunur. Hayatın, karşısına çıkardığı engelleri aşması ancak böylelikle kolaylaşır. Ancak sonuna kadar kullanılan bu dayanıklılık onun sinirlerini de gererek iyice yıpratır. Nitekim yaşadığım günlerin olayları karşısında geçirdiğim heyecan, akşama doğru bende tam bir bitkinlik oluşturmuştu. Bünyemin yarattığı bu bitkinlik benim bayılmama neden oldu. Pasifik denizinin serin rüzgârını ateş gibi yanan alnımda hissedince, kendimden geçerek bulunduğum yere yığılıverdim.</p>

      <p class="Normal-1 para-style-override-2">Bill, kolumdan tutarak beni kaldırdı ve sarsarak ayılttı. Sonra da kucakladığı gibi güvertede dümene yakın bir yelken yığınının üzerine koydu. İçirdiği birkaç yudum içkiyle kendime gelir gibi oldum. Ama bu kez de başım kolumun üzerine düştü, derin bir uykuya daldım sonra...Bir an için uyku çok tatlı geldi. Bu uykunun uzun süre devam edeceğini yüreğimde hissederek, saatlerce süreceğini umarak, yelken yığınının içine gömüldüm.</p>

      <p class="Normal-1 para-style-override-2">Gerçekten uzun süre uyumuşum orada. Gözlerimi araladığımda güneş hayli yükselmişti. Bir süre hiç kımıldamadan, dinlenmenin getirdiği gevşeklikle yattım orada. Çevremizi saran okyanusun olağanüstü manzarası beni büyülemişti âdeta. Suyun yüzü, bir maden yüzeyi gibi hafifçe dalgalıydı. Sabah güneşi altın ışıklar saçıyordu okyanusun üzerinde. Her zaman görülen deniz kuşları bile kanat çırpmıyordu ortalıkta. Her biri bir yere sinmiş, ortadan yok olmuştu.</p>

      <p class="Normal-1 para-style-override-2">Ne var ki Kanlı Bill’in göğüs geçirdiğini duyunca, yaşadığımız acı gerçek birden aklıma geliverdi. Dostum güvertede ayaklarımın dibine çökmüş, bir kolunu başına dayamış, diğer koluyla dümeni yönetiyordu. Ben olduğum yerde kımıldayınca, oturduğu yerden sıçrayıp şöyle bir çevresine bakınmaya başladı.</p>

      <p class="Normal-1 para-style-override-2">“Uyandın mı Ralph?”diye sordu bana. “Epeydir uyuyordun.”</p>

      <p class="Normal-1 para-style-override-2">Bill’in yüzünü görür görmez ayağa fırladım hemen.Yüzü ne yazık ki ölü gibi sararmıştı. Saçları kan içindeydi ve alnına yapışmıştı. Çünkü avurtlarında ve gömleğinde de kan lekeleri vardı. Üstü başı ise paramparça ve çamur içerisindeydi.</p>

      <p class="Normal-1 para-style-override-2">“Neyin var senin Bill?”diye seslendim. “Sen resmen hasta, üstelik de yaralısın.”</p>

      <p class="Normal-1 para-style-override-2">“Evet!”diye fısıldayarak, benim az önce kalktığım yelken bezi yığınının üzerine kavak gibi serildi, Bill.</p>

      <p class="Normal-1 para-style-override-2">“Sanırım ağırca bir yara aldım, Ralph. Sen öyle güzel uyuyordun ki kıyamadım uyandırmaya. Kamaradan biraz içkiyle peksimet getirebilir misin?” dedi.</p>

      <p class="Normal-1 para-style-override-2">Hemen aşağıya koştum, anda istediklerini getirdim. İçkiden bir iki yudum aldı. Peksimetleri de geveledi. Bir parça dirilmişti. Bir saat kadar uyuduktan sonra:</p>

      <p class="Normal-1 para-style-override-2">“Şimdi çok daha iyiyim,”dedi. Ayağa kalkmak istedi ama olduğu yere yığıldı.</p>

      <p class="Normal-1 para-style-override-2">“Hayır, sakın kımıldama Bill,”dedim.”Yarana bir göz atayım. Önce karnımızı doyuralım hele. Sonra da olup bitenleri anlatırsın. Doktor değilim ama göreceksin bak, seni ne yapıp edip iyileştireceğim.”</p>

      <p class="Normal-1 para-style-override-2">Kilerden gerekli şeyleri alıp geldim. Önüne bir fincan kahve, bir tabak yumurta ve ekmeği koyunca dostça gülümsedi. Yemekten sonra da yarasına özenle baktım. Tabanca kurşunu göğsünü delmişti. Neyse ki yara derin değildi ve fazla kanama yapmıyordu. Sağda olması da iyileşme umudunu arttırıyordu.</p>

      <p class="Normal-1 para-style-override-2">“Ne olursa olsun, hele sen şuraya otur da dinlen,”dedim ve o da beni fazla bekletmeden anlatmaya başladı.</p>

      <p class="Normal-1 para-style-override-2">“Kayıktan çıkıp da ağaçların altına dalınca, önceden tasarladığım gibi sicimi bağlamış olduğum yöne doğru yürümeye başladık. Ama terslik bu ya, silâh patlamadı. Arkadaşların ayağı ipe takıldı bu arada. Tetik kımıldadı. Ne var ki kapsül ıslanmış olmalı ki tüfek ateş almadı. O zaman hapı yuttuğumu anladım birden. Silâhımı ateşlemek için en küçük bir neden göremiyordum. Tam ne olacaksa olacak diyerek işi oluruna bırakmaya hazırlanıyordum ki aklıma bir şey geldi. Sanki yerlilerle bir an önce karşılaşmayı arzu ediyormuşum gibi öne atıldım. Ayağım o sırada bir kütüğe takılınca yere yuvarlandım. Bu sırada silâhım da güm diye patladı. Yerlilerin bulunduğu taraftan müthiş bir gürültü çıktı. Hemen ayağa kalkıp diğerleriyle tam ileri doğru atılmak için hazırlanırken kaptan beni öfkeyle durdurdu:</p>

      <p class="Normal-1 para-style-override-2">‘Sen bunu bilerek yaptın, namussuz adam,’ dedi. Ardından da silâhını üstüme doğrultup birden ateşledi. Hiç hareket edecek zaman kalmamıştı bana. Kurşunu yer yemez yere devrildim, bir anda kendimden geçtim. Ayılıp yeniden ayağa kalkmamı sağlayan, kayığın altında gövdeleri ezilenlerin çığlıkları oldu. Korkunç bir bağırtı ve çığlık ortalığı kaplamıştı. Az ötede bir ağacın altında ateş yanıyordu. Kaptanla tayfaları gördüm. Elleriyle ayaklarından kazıklara bağlanmışlardı...Çevrelerinde yerliler atlaya zıplaya tepiniyor, bir yandan da dönüyorlardı. İçlerinden biri az sonra elindeki korkunç bıçağı kaptanın göğsüne daldırdı..Aynı anda beni ayıltan ve yattığım yerden sıçratan çığlığa benzeyen bir haykırış işitildi. Daha fazla o tarafa bakamadığım için hemen ormana daldım. Beni de görmüşlerdi, ama filikaya atlayıp gemiye doğru yol almamı engellemeye zaman bulamadılar... Senin filikayla doğru geldiğini görünce sana bağırdım ve kendimi filikanın içine attım. Gerisini biliyorsun, Ralph.”</p>

      <p class="Normal-1 para-style-override-2">Bill, öyküsünü anlatırken titremeler geçirmiş, bitirdiği zaman da soluk soluğa kalmıştı.</p>

      <p class="Normal-1 para-style-override-2">“Şimdi beni dinle, Bill,”dedim. “Geleceğimizi düşünmek zorundayız. Bu uçsuz bucaksız okyanusta küçücük bir teknedeyiz. Hiç kimse bizim kadar hak sahibi olamaz. Önümüzdeki yol açık. Rüzgâr da ağır ağır çıkmaya başladı. Bize düşen, şimdi oturup kafa kafaya vermek ve nereye gideceğimizi belirlemek..”</p>

      <p class="Normal-1 para-style-override-2">“Nereyi hedeflersek hedefleyelim, bence önemi yok Ralph,” diye yanıt verdi. “Öyle uzun boylu yaşayacağımı sanmıyorum pek. Nereye gidersek gidelim, benim için fark etmez.”.</p>

      <p class="Normal-1 para-style-override-2">“Bill, öyleyse en iyisi Mercan Adası’na gitmek. Arkadaşlarımı görmek isterim. Hem de can ve yürekten... Bu adayı haritanın göstereceğini pek sanmıyorum ama kaptan bir gün bana göstermişti. Ben de harita üzerine işaretlemiştim. Şimdi nerede bulunduğumuz, az çok belli. Adaya yönelebiliriz. Gemiyi yönetmeye gelince; yelkenleri tek başıma açamam elbet. Neyse ki çoğu açık. Fırtına çıkarsa, birkaçını indiririm. Güverteye bir çadır kurup seni güneşten koruyabilirsem, sen de dümenin yanında oturup birkaç saat onu kullanırsan yeter de artar bile. Bir parça kestirdim mi, başka bir şey istemem. Yok eğer kullanamam dersen, o zaman da dümeni bağlar, yemeği filan öyle hazırlarım dostum. Böylece Mercan Adası’na kolayca ulaşabiliriz.”</p>

      <p class="Normal-1 para-style-override-2">Bill, sözlerimi kuşkulu bir gülümsemeyle dinledikten sonra sordu:</p>

      <p class="Normal-1 para-style-override-2">“Ya fırtına çıkacak olursa ne yaparsın Ralph?”</p>

      <p class="Normal-1 para-style-override-2">Verecek karşılık bulamamıştım .Bu yüzden susmayı yeğledim...</p>

      <p class="Normal-1 para-style-override-2">“Öleceğim,” diye sürdürdü konuşmasını. “Belki otuz kez, yüz kez ölümle burun buruna gelmiş, hiçbirinde de aldırmamıştım. Ama şu anda korkuyorum, işi bitmiş bir adamım ben artık.”</p>

      <p class="Normal-1 para-style-override-2">“Ölmeni asla istemem Bill,” dedim, üzgün bir sesle.</p>

      <p class="Normal-1 para-style-override-2">Bill, birkaç saniye sustuktan sonra yüzümün ortasına gözlerini dikerek konuştu:</p>

      <p class="Normal-1 para-style-override-2">“Korkunç bir hayatım oldu. Daha minicik bir çocukken denizlerdeydim. Baba evinden ayrıldıktan sonra, her gün biraz daha battım. Son üç yılı da korsanlar arasında geçirdim. Zorla aldılar gemilerine ama insanca duygular da benim yüreğimden silinip gitti. Ben de onlara benzedim. Kan döktüm sürekli. Bütün serüvenimi anlatsam, tüylerin ürperir Ralph. Sonum geldi yazık ki.”</p>

      <p class="Normal-1 para-style-override-2">Bu konuşma Bill’i iyice yormuştu. İnleyerek, kendini arkaya bırakıverdi. O sırada sanki doğa da bu yaraların acısına ortak olmak istiyormuş gibi denizin üzeri ürperdi.</p>

      <p class="Normal-1 para-style-override-2">“Dikkat et Ralph,” dedi Bill. “Havada fırtına kokusu var. Bu bir uyarıdır. Aman, gözünü dört aç evlât! Tepeden inme gelir fırtınalar hep.”</p>

      <p class="Normal-1 para-style-override-2">Ayağa kalktım. Gerçekten fırtına geliyordu üzerimize. Konuşmaya daldığım için fark etmemiştim. Sancaktan geliyordu, geminin en dayanıklı yanından çarpacaktı. Tek sevindirici yanı buydu. Yelkenleri elimden geldiğince küçülttüm. Sonra da dümene geçtim.</p>

      <p class="Normal-1 para-style-override-2">Tam o anda güçlü bir rüzgâr esti, güverteyi köpük içerisinde bıraktı. Gelen bu rüzgâr, beni biraz tedirgin etmiş ancak yine de sevindirmişti.</p>

      <p class="Normal-1 para-style-override-2">Tekne fırtınaya bir süre yiğitçe karşı koydu. Şahlanarak üstüne gelen dalgalara şahlanan bir at gibi atıldı adeta. Gökyüzü de iyiden iyiye bulutlanmıştı. Ortalığı kaplayan köpük ve sular canını sıkıyordu Bill’in. Can dostum Bill, bu yüzden yüzünü kasıyor, kalkıp gemiye istediği düzeni veremediği için de üzülüyordu.</p>

      <p class="Normal-1 para-style-override-2"></p>

      <p class="Normal-1 para-style-override-2">Yelkenleri bir gayret göstererek, elimden geldiğince kastım. Küçülen yelkenler daha az rüzgâr aldığından gemi fazla sarsılmıyordu. Az önce gemi bir dalgayla kalkıp oturunca, ben de ayaklarımın üstünde epeyce sarsıldım. Bill de ambar kapağının yanına yuvarlanıp orada kaldı. İyice kafam sersemlemişti. Ama dümeni elimden bırakamıyordum. Bir saat kadar rüzgârın önünde savrularak gittik. Gemimiz sivri burnu sayesinde dalgaların üzerinden aşmıyor, onları yara yara yol alıyordu. Bu yüzden de her dalgada sular içinde kalıyorduk. Sonunda fırtına dindi. Dümeni bırakıp Bill’i yerinden ayağa kaldırdım. Aşağıya koşup alkol şişesini getirdim. Yüzünü ellerini ovaladım. Birkaç yudum da içirmek istedim kendisine. Boşuna çaba oluyordu bu. Kolu birden cansız bir biçimde yana kayıverdi. Elimi göğsüne dayadım... Zavallı dostumun kalbi atmıyordu, ne yazık ki...Ölmüştü...</p>

      <p class="Normal-1 para-style-override-2">Ambar kapağına kendimi attım. Onun anlattıkları takılıyordu kafama, bir de kendi çaresiz durumum... Arkadaşımın kaskatı kesilen gövdesine korku ve saygıyla baktım. Saygıyla baktım, çünkü onun ne kadar iyi bir insan olduğunu en çok ben anlayabilmiştim. Onu sevmemin nedeni de buydu. Koskoca okyanusun ortasında o anda yapayalnızdım. Üstelik ilkel bir denizcilik bilgisiyle ve en az sekiz kişi gerektiren bir teknede. İlk işim ayaklarına ağır bir gülle bağlamak ve onu dalgaların derinliğine büyük bir üzüntüyle kaldırıp atmak oldu.</p>

      <p class="Normal-1 para-style-override-2"></p>

      <p class="Normal-1 para-style-override-2">İlk günler şansımdan mı nedir, uygun ve güzel bir rüzgâr esti. Kuzeybatı yönüne gideceğim için çok işime yaradı bu. Ne yazık ki ölçüm yapacak aygıtım yoktu. Ama yerlilerin adasından ayrıldığımız günden beri yolu her gün hesaplamış, rotadan ne kadar saptığımızı tam olarak kestirmiştim. Bu nedenle fazla sıkıntıya düşmeden Mercan Adası’na varacağımızı ummuştum. Umudumu arttıran, adanın yerini kaptanın haritasında belirlemiş olmamdı. Çok güzel bir haritaydı bu. Pusulanın da yardımıyla gideceğim doğru yönü isabetle saptayabiliyordum...</p>

      <p class="Normal-1 para-style-override-2">Basınçölçer bir süredir kımıldamıyordu... Sam Rüzgârları’na rastlamıştık. Bu rüzgârdan yararlanmak için yelkenleri açmaya kalkıştım. Epeyce güç bir işti. Başarısızlık üstüne başarısızlığa uğradım ne yazık ki... Makineleri yönetmeyi bilmediğime göre yapacak başka bir şeyim yoktu.</p>

      <p class="Normal-1 para-style-override-2">İlk başarısızlığım, palanga makaralarını çürük bir iple bağlamakta ortaya çıktı. Açılır açılmaz ip koptu ve ben ambar kapağının oraya sırtüstü yıkılıverdim...Bununla da kalmayıp arka güvertenin merdivenlerinden kamaraya kadar yuvarlanıp gittim. Her yanım sıyrık içinde kalmış, ayrıca başım sersemlemişti. İkinci kez kalın bir ip kullandım. Ama bu arada sürtünme nedeniyle makaraları harekete geçirmek güçleşmişti.</p>

      <p class="Normal-1 para-style-override-2">Büyük yelkeni açmak için tam bir gün uğraşıp didindim. Bu işle uğraşırken dümeni öyle bir durumda bırakmıştım ki ara sıra hafif bir dokunuşla gemiyi rotasına sokabiliyordum. Bulduğum bu yolla güvertede dolaşmayı, gerektiği zaman aşağıya inmeyi, yemek yapmayı ve kendi kendime yemeyi başarabilmiştim.</p>

      <p class="Normal-1 para-style-override-2">Ancak geceleri uyuma zamanı gelince buna cesaret edemiyordum. Yalnız geceleri uyuyacağım zaman kalkışmıyordum buna. Uyurken, rüzgâr biraz yön değiştirse, uyanınca rotayı değişmiş bulabilirdim. Sonunda onun da kolayını buldum. Uyurken, geminin gitmesini engelledim. Yani dümenle yelkeni birbirine bağladım. Böylece zavallı teknemin hareketlerine set çektim. Bu da benim işime yaradı tabii.</p>

      <p class="Normal-1 para-style-override-2">Tek korktuğum şey, yeni bir fırtınanın çıkmasıydı. Bir yandan da böyle bir olasılığa karşı önlem alarak, kendimi rahatlatıyordum. Yelkenleri indirmeye hazır durumda olabilmek için sık sık kamaradaki basınçölçere gidip gidip bir göz atıyordum...Uygun rüzgârla iki hafta kadar iyi bir yolculuk yapma olanağı buldum. Hesabıma göre artık Mercan Adası’na yaklaşmış olmalıydım. Yüreğim sevinçten güm güm atıyor, arkadaşlarıma kavuşacağım anı düşünerek, güvertede kendi kendime müthiş çığlıklar atıyordum. Heyecanım sonsuza dek uzanacaktı neredeyse.</p>

      <p class="Normal-1 para-style-override-2"></p>

      <p class="Normal-1 para-style-override-2">Gemide araştırma yaparken bir kitap geçirmiştim elime...</p>

      <p class="Normal-1 para-style-override-2">Sanırım korsanlar bu kitabı, yolları üzerindeki adalar hakkında bilgi toplamak için almışlardı gemiye. Bu kitap çok işime yaradı, o günden sonra birçok değerli bilgiyi o kitaptan öğrendim. Ayrıca kişisel gözlemlerimi de doğruladı. Bir gece üç saati tamamlayıp da uyandığım zaman, karanlık ortasında mavi alevli bir denizde yüzdüğümüzü gördüm. Fosfor olayına daha önce de rastlamıştım. Ama bu kadar görkemli olanıyla hiç karşılaşmamıştım. Karşılaşmış olsaydım, bütün bilgilerimi ıskartaya çıkarır ve yalnızca Mercan Adası’nı bulmak için çabalardım. Denize hemen bir kova sallayıp su aldım. Kovayı lâmbaya yanaştırınca ışığı yok oluyordu. Uzaklaştırınca ise ışık yeniden çıkıyordu ortaya. İyice afalladım. Adaya yaklaştıkça değişik konuklarım oluyor, bunlar sevgi sunmak için ortaya çıkıyorlardı. Çoğu zaman şaşkınlıkla seyrettiğim olağanüstü fosforlu aydınlığı, deniz yıldızı türünde hayvancıkların meydana getirdiğini böylece öğrenmiş oldum.</p>

      <p class="Normal-1 para-style-override-2">Bir başka gece de uykumdan bir çığlıkla uyandım. Güzel bir konuktu bu. Teknenin üzerinde süzülüp duruyordu. Dolaşan bu Albatros’un, Penguen Adası’nda gördüğüm kuş olabileceğini düşündüm. Nedense böyle düşünmek pek hoşuma gidiyordu.Yaşlı bir dosta beslenebilecek sevgiyi ona karşı da duydum. Bütün gece arkadaşım oldu ama ne yazık ki gün doğarken geniş kanatlarıyla geminin üzerinde müthiş bir rüzgâr oluşturarak, güneye doğru gökyüzünde kayıp gitti. Onun gidişiyle içimde ezilen şeyi hiç unutamıyorum. Unutamayacağım da...</p>

      <p class="Normal-1 para-style-override-2">Ben kararan bulutları görünce fırtınaya hazırlık yaparken, bir yandan da dümeni idare ediyor, pusulaya bakıyordum. Dalgaların uğultusu açıkça duyuluyordu artık. Bu kuşku ve kedere kendimi kaptıracakken, bir de ne göreyim? Mercan Adası bütün görkemiyle karşımda duruyordu.</p>

      <p class="Normal-1 para-style-override-2"></p>

      <p class="Normal-1 para-style-override-2">Birden çıldıracak gibi oldum. Güvertede hoplayıp zıplamaya başladım. Bu coşku, bu sevinç artık uçsuz bucaksız çoğalıp gidecekti yüreğimde. Ben okyanusların doldurup boşaltamadığı bir yalnızlığı aylardır yaşamıştım; sonunda can dostlarımı birazdan göreceğimi düşününce, kim bilir ne büyük duygular yaşayacaktım.</p>

      <p class="Normal-1 para-style-override-2"></p>

      <p class="Normal-1 para-style-override-2"></p>
    </div>
  </div>
</body>
</html>
