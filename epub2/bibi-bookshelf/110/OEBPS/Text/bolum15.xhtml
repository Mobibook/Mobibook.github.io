<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>15. Bölüm</h3>

  <p>Böylece, ben hâlâ imparatordum ve kişisel hayatıma güvenli ve hızlı bir dönüş yapma hayallerim paramparça olmuştu. Augustus’un zaman zaman yaptığı Cumhuriyet’i geri getirme konuşmalarında samimi olduğunu, hatta amcam Tiberius’un iktidarı bırakmaktan söz etmesinin sandığım kadar sahte olmadığını söylemeye başladım kendime. Evet, sıradan yurttaş için, fanatik Cumhuriyet ağzıyla, “Ne yani! Sakin bir zamanda iktidarı Senato’ya devretmek çok mu zor?” diye homurdanmak kolaydı. İşin zorluğu, ancak o sıradan yurttaşın kendisi imparator olursa anlaşılabilirdi. Zorluk, “sakin bir zaman” sözündeydi. Sakin bir zaman yoktu. Ortamda her zaman huzur bozucu unsurlar mevcuttu. Tüm içtenliğinizle, “Belki altı ay sonra, belki bir yıl sonra,” diyebilirdiniz. Ama altı ay sonra, bir yıl sonra, hatta ortamdaki huzur bozucu unsurlarından bazıları başarıyla bertaraf edilse bile, onların yerini alacak sorunlar baş gösterecekti. Tiberius ve Caligula’nın geride bıraktığı karışıklık temizlenince ve ben, Senato’ya, sorumlu bir yasama organı gibi davranarak özsaygısını yeniden kazandırınca -özsaygı olmadan özgürlük olmaz- iktidarı devretmeye kararlıydım. Ama Senatörlük Sınıfı’na ancak hak ettiği kadar saygı gösterebilirdim. Var olanın en iyilerini sokmuştum Senato’ya; ne var ki, imparatorun keyfine boyun eğme geleneğini kırmak çok zordu. Benim yumuşak mizacımdan şüpheleniyor ve onlara doğal bir nezaketle davrandığımda, ellerinin ardından terbiyesizce birbirleriyle fısıldaşıyorlardı. Ve sonra, bazen olduğu gibi, sabrım taşıp öfkelenince, hoşgörülü bir öğretmenin tahammül sınırlarını zorlamış okul çocukları gibi, suspus olup titremeye başlıyorlardı. Hayır, henüz işi bırakamazdım. Monarşi karşıtı başarısız bir isyanın liderlerini öldürtmek zorunda kaldığım için teoride, kendimden utanıyordum; ama pratikte başka ne yapabilirdim?</p>

  <p>Bu meseleye epey kafa yordum. Yönetmek için öne sürülebilecek tek sağlam mazeret, sizden daha yetersiz kişiler tarafından yönetilmemektir, diyen Platon değil miydi? Bunda bir gerçeklik payı var. Ama benim asıl korktuğum, tam tersine, tahttan feragat edersem, benden daha yetenekli (ama daha çalışkanı bulunamaz, diye övünüyordum) birinin -mesela Ren’deki Galba veya Gabinius’un- yerime geçmesiydi. O zaman monarşi büsbütün güçlenir ve Cumhuriyet asla geri getirilemezdi. Kısacası sakin zaman daha gelmemişti. Gene işime dönmeliydim.</p>

  <p>İsyan ve sonrası kamu işlerini engellemiş, benim programımı da iki ay geciktirmişti. Zaman kazanmak için birkaç gereksiz resmi tatili iptal ettim. Yeni yıl gelince, Vitellius ile eş-Konsül olarak, üçüncü Konsüllük dönemime başladım; ama iki ay sonra Asiaticus lehine istifa ettim. Hayatımın en önemli yıllarındandı bu: Britanya seferimin yılı. [MS 43] Ama ona gelmeden, bazı aile işlerini anlatmalıyım. Kızım Antonia’nın yetenekli ve bana karşı nazik bir delikanlı olan genç Pompeius ile evlenme zamanı gelmişti. Törenin tantanalı bir halk şenliğine dönüşmesine izin vermedim ve evde sessiz sakin bir kutlama yaptık. Damadımı imparatorluk soyunun bir ferdi olarak gördüğüm düşünülsün istemiyordum. Hatta kendi ailemi bile imparatorluk soyu olarak görmekten hoşlanmıyordum. Biz Doğulu bir hanedan değildik; biz Julia-Claudia ailesiydik ve Cornelia, Camilla, Servia, Junia ailelerinden veya önde gelen diğer ailelerden ne daha iyi ne de daha kötüydük. Küçük oğluma da diğer soylu çocuklarından farklı davranılmasını istemedim. Senato, doğum gününü kamu bütçesinden karşılanacak Oyunlarla kutlamayı önerdi, ama kabul etmedim. Gelgelelim, birinci dereceden magistralar, ilk yaş gününü kendi girişimleriyle, masrafını da kendileri karşılayarak, muhteşem bir gösteri ve şölenle kutladılar. Bu uygulama, halefleri tarafından da sürdürüldü. Bana karşı gösterilen bu iyi niyete teşekkür etmemek kabalık olacaktı, hem Messalina da çok seviyordu Oyunları. Genç Pompeius için tek yaptığım, ilk magistralığını normal zamanından beş yıl öne çekmek ve Latin bayramları sırasında Şehrin Koruyucusu olmasına izin vermek oldu. Pompeius, anneannesi tarafından Büyük Pompeius’un torunuydu ve aile adını, maskları ve heykelleri ondan miras almıştı. Onca kuşak sonra, Caesar adıyla Pompeius adını birleştirmekten gurur duyuyordum. Bundan yaklaşık yüz yıl önce, Julius Caesar anneannem Octavia’yı Büyük Pompeius’la evlendirmeyi önermiş, ama Pompeius reddedince aralarında kavga çıkmıştı. Daha sonra, Octavia Marcus Antonius’la evlendi ve Octavia’nın torununun kızı olan kızım Antonia’yı, ben şimdi Pompeius’un torununun torunuyla evlendiriyordum.</p>

  <p>Devlet mâliyesi, kısıntılara rağmen hâlâ parlak değildi. Tahıl üretiminde kıtlık bütün dünyada sürüyor ve uzak pazarlardan yüksek fiyata buğday satın almak için ciddi meblağlar ayırmak zorunda kalıyordum. Çeşitli tasarruf tedbirlerim arasında, Caligula’nın bazı gözdelerine -araba yarışçıları, aktörler vb- bağlattığı maaşların iadesi de vardı. Bu paraların hâlâ ödenmekte olduğundan habersizdim; çünkü Callistus bundan bana hiç söz etmemişti. Sessizliğini rüşvetle sağlamışlardı herhalde.</p>

  <p>Bir önemli karara vardım. Augustus’un döneminden sonra, Hazine’nin yönetimi, en düşük dereceli magistralardan oluşan her zamanki görevlilerden alınmış ve birinci dereceden magistralara verilmişti. Ne var ki, uygulamada, bu birinci dereceden magistraların yaptığı sıradan bir veznedarlıktı: İmparatorun onlara bildirdiği meblağları alıyor veya veriyorlardı; Hazine’nin bütün hesaplarını tutanlar imparatorun azatlılarıydı. Ben, Hazine’nin yönetimine, şimdi çeşitli başka görevler verilmiş olan -Lombardia’nın yönetimi, Ostia’da liman vergilerinin toplanması vb- eski görevlileri getirmeye karar verdim. Bundaki amacım, devlet mâliyesinin girdisini çıktısını hakkıyla öğrenmeleriydi. Böylece monarşiden cumhuriyete geçme vakti gelince, bir karışıklık yaşanmayacaktı. Şu anda benden başka kimsenin denetlemediği Hazine hesapları tamamen Callistus ve kâtipleri tarafından yönetiliyordu. Ama görevlilerin mevkilerinden yararlanarak Hazine’yi soymasını istemiyordum - azatlılara güvenmek, maalesef rütbe sahiplerine güvenmekten daha kolaydı. Böylece, bu göreve, ancak görev süreleri boyunca Oyunları kendi ceplerinden karşılamayı kabul edenlerin aday olabileceğini bildirdim. Zenginler, devleti soymaya, yoksullardan daha az eğilimlidir, diyordum. Seçtiğim gençler göreve atanmadan önce, bir yıl boyunca her gün, yeni saraya gelip Hazine’nin işleyiş düzenini inceleyeceklerdi. Atandıktan sonra, benim altımda Hazine’nin -tabii hâlâ Callistus tarafından temsil edilen- bir dairesinin başına getiriliyorlar, yanlarına danışman ve yazıcı olarak dairenin başkâtipliğini üstlenen bir azatlı veriliyordu.</p>

  <p>Plan iyi yürüdü. Azatlılar ve atanmışlar birbirlerini denetliyordu. Callistus’a daireler arası yazışmalarda o şifre benzeri işaretlerin kaldırılmasını ve düzgün bir Latince veya Yunanca yazıya geçilmesi talimatını verdim: Yeni atananlar ne olup bittiğini anlayabilmeliydi.</p>

  <p>Aynı yaklaşımla, bütün magistralara ve valilere bir görev bilinci aşılamaya çalıştım. Örneğin, yeni yılda kura ile eyalet valisi seçilen senatörlerin (iç eyaletleri kastediyorum; sınır eyaletlerinin askeri valilerini, başkomutan olarak ben atıyordum), genellikle yaptıkları gibi, deniz yolculuğunun sefalı olacağı haziran veya temmuza kadar Roma’da sallanmak yerine, nisan ortasında yola çıkmalarında direttim.</p>

  <p>Messalina’yla beraber, çok sayıda uygunsuz kişinin sızdığı yurttaşlar listesini baştan aşağı inceledik. İşin çoğunu ona bıraktım; binlerce isim silindi, on binlerce isim eklendi. Listenin kabarmasına itirazım yoktu. Roma yurttaşı olmak azatlılar, taşralılar ve yabancılar karşısında ciddi bir avantajdı; her isteyene açık olmadığı ya da aşırı seçkinci bir kulübe dönüşmediği sürece Roma dominyonlarındaki büyük nüfusla orantılı -mesela, her yurttaş olana karşılık altı yedi yurttaş olmayan- tutulursa, dünya siyasetinde önemli bir denge unsuru olurdu. Tek ısrarım, yeni yurttaşların maddi olanaklarının olması, düzgün ve itibarlı ailelerden gelmeleri, Latince konuşabilmeleri, Roma hukuku, dini ve ahlakı konusunda yeterince eğitimli olmaları, giyimleri ve davranışları bakımından saygı uyandırmalarıydı. Bu niteliklere sahip ve itibarlı bir senatörün kefil olduğu kişileri listeye yazıyordum. Ancak olanakları ölçüsünde Hazine’ye bir bağışta bulunmalarını bekliyordum; çünkü şimdi, yurttaş olarak, kamu gelirinden çeşitli şekillerde yararlanacaklardı. Kendilerine kefil bulamayanlar; yardımcılarım kanalıyla doğrudan bana başvuruyorlardı; o zaman Messalina araştırıyordu geçmişlerini. Onun uygun gördüklerini daha fazla soruşturmadan listeye koyuyordum. Başvuranlardan yüklü ücretler aldığını ve geçici olarak bu göreve kaydırdığım azatlıların, özellikle Amphaeus ve Polybios’un büyük paralar kazandığını o sırada bilmiyordum tabii. Yurttaş adaylarına kefil olan birçok senatör de işin kokusunu almış ve el altından para kabul etmeye başlamışlardı. Hatta bazıları, vekilleri aracılığıyla ihtiyatlı bir şekilde, fiyatlarının diğer senatörlerinkinden ehven olduğu yolunda reklam yapıyorlardı. Bütün bunlardan hiç haberim yoktu o sırada. Herhalde benim de, Messalina’yı vekil olarak kullanıp bu işten nasiplendiğim düşünülüyor ve onların cambazlıklarını görmezden geleceğim varsayılıyordu.</p>

  <p>Yardımcılarımın başvuranlardan maddi armağanlar aldığının farkındaydım, bunu kabul ediyorum. Bir gün onlarla bu konuyu tartıştım ve şöyle dedim: “Armağan almanıza bir şey demiyorum; ama bunu talep etmenize iznim yok. Rüşvet karşılığında, sahtekârlık veya benzer usulsüzlükler yaptığınızı iddia etmiyorum; ayrıca vaktinizi ve enerjinizi tüketen özel hizmetler için ve eşitlik ilkesini çiğnemeden bazılarının işine öncelik tanıdığınız için neden ödül almayasınız? Aynı anda, aynı taleple gelen yüz başvurudan yalnız onu kabul edilecekse, eh, size gönül borcunu en iyi gösterebilecek on kişiyi seçmemek aptallık olur. Sadık dostum ve müttefikim Kral Herodes Agrippa’nın sıkça kullandığı bir Yahudi atasözü -daha doğrusu, atasözüne dönüşmüş bir Yahudi yasası- vardı: ‘Harmanda ekini çiğneyen öküzün ağzı bağlanmaz.’ Yerinde ve adil bir söz. Ama çirkin pazarlıklar, açık artırmaya sokulan iltimaslar ve ayrıcalıklar istemiyorum; hem öküzlerimin, ekini çiğnemekten çok ağızlarım doldurmakla meşgul olduğunu görürsem, onları harman yerinden doğru mezbahaya gönderirim.”</p>

  <p>Yeni Muhafız Kıtası komutanımın adı Justus’tu. Muhafızların albaylarım çağırtmış ve aralarından birini komutan olarak önermelerini söylemiştim ve benim tercihim Justus olmadığı halde, onların seçimini kabul ettim. Justus, sıradan bir askere göre, siyasete burnunu sokmaya fazla eğilimliydi. Örneğin, bir gün, yurttaşlığa yeni kabul ettiklerimden bazılarının sadakat icabı benim adımı almadıklarını ve şükranlarını göstermek için vasiyetlerini benim lehime değiştirmediklerini bildirdi. Bu nankör ve sadakatsiz adamların bir listesini bile çıkarmıştı ve onlara karşı bir suçlama yöneltilmesini isteyip istemediğimi sordu. Sen kaydettiğin neferlerin senin adını almasını veya vasiyetlerini senin lehine değiştirmesini istiyor musun, diye sorarak susturdum onu. Justus bunu bana bildirmek zahmetine girdi; ama ne o ne de bir başkası Messalina’nın yurttaşlığı satışa çıkardığını ve başkalarını da Roma yurttaşlığını satmaya teşvik ettiğini; daha da beteri, magistraların, valilerin ve askeri komutanların seçiminde beni etkilemesi için ona muazzam meblağlar ödendiğini söylemedi. Bazı durumlarda sadece parayı almakla kalmıyor, -bir an önce söyleyeyim bari- pazarlığı mühürlemek için adamın onunla yatmasını da şart koşuyordu. İşin en utanç verici tarafı da, hiç haberim olmadan beni bu işe alet etmesiydi: Güzelliğine rağmen benim ondan soğuduğumu ve benim adıma satmasına izin verdiğim mevkilerden iyi para getirmesi koşuluyla istediği yatak arkadaşını seçme hakkını ona tanıdığımı söylüyordu! Gelgelelim, o sırada bütün bunlardan tamamen habersizdim; işlerin iyi gittiğine ve bütün ülkenin sevgi ve saygısına layık, dürüst bir yönetici olduğuma inanıyordum.</p>

  <p>Kendimden hoşnut olduğum bu cehaletim içinde, özellikle aptalca bir şey yaptım: Messalina’nın tekeller konusundaki tavsiyesini dinledim. Onun ne kadar kurnaz olduğunu, benimse ne kadar kalın kafalı olduğumu ve ona ne kadar güvendiğimi hatırlayın: Her şeye inandırabilirdi beni. Bir gün şöyle dedi: “Claudius, düşünüyordum da; eğer rakip tüccarlar arasında rekabeti yasaklayacak bir yasa olsa ülke daha büyük bir refaha kavuşmaz mıydı?”</p>

  <p>“Ne demek istiyorsun, canım?” diye sordum.</p>

  <p>“Bir benzetmeyle açıklayayım. Diyelim ki, yönetim sistemimizde farklı bölümler yok. Diyelim ki, buradaki her yardımcı keyfince bir işten ötekine geçmekte serbest. Diyelim ki, bir sabah Callistus koşa koşa sana geldi ve ‘İlk ben geldim, bu sabah Narcissus’un yazıcılık işini ben yapacağım,’ dedi; bir an sonra Narcissus gelip taburesinde Callistus’un oturduğunu görünce, Felix’in odasına daldı ve onun önceki gece bitiremediği bir dışişleri dosyası üzerinde çalışmaya başladı. Ne kadar saçma olur, düşünebiliyor musun?”</p>

  <p>“Çok saçma. Ama bunun tüccarlarla ne ilgisi var?”</p>

  <p>“Anlatacağım. Tüccarlar tek bir işe bağlı kalmıyor; rakiplerinin de kalmasına izin vermiyor. Hiçbirinin topluma hizmetle ilgilendiği yok, sadece en kolay yoldan para kazanmaya bakıyorlar. Bir tüccar, aileden kalma bir şarap ithali işine başlıyor, bir süre ciddi biçimde yürütüyor; sonra bakıyorsun, birden yağ ticaretine geçmiş, civardaki eski, yerleşik bir şirketi yok pahasına satıyor; belki bu şirketi batıracak ya da satın alacak, sonra incir ticaretine veya köle ticaretine girecek ve rakiplerini ya ezecek ya da kendi ezilecek. Ticaret sürekli savaş demek; halk kitleleri de bu durumdan savaştaki siviller kadar zarar görüyor.”</p>

  <p>“Gerçekten öyle mi düşünüyorsun? Bir tüccar fiyat kırınca veya iflas edince, halk çok ucuza mal alabiliyor.”</p>

  <p>“Siviller de savaş meydanından faydalı ıvır zıvır -metal parçaları, ölü atların derileri ve nalları vb- toplayabilir demekten farksız bu. Hatta kırık arabaların sağlam parçalarından yeni bir araba bile yapabilirler! Öyle düşeş kazançlar, çiftliklerinin yanmasıyla ve ekinlerinin mahvolmasıyla kıyaslanır mı?”</p>

  <p>“Tüccarlar o kadar kötü mü gerçekten? Ben onları her zaman devlete yararlı insanlar olarak gördüm.”</p>

  <p>“Yararlı olabilirler, olmalılar da. Ama işbirliğine yanaşmamaları ve birbirleriyle delice rekabetleri yüzünden büyük zarar veriyorlar. Mesela, renkli Phrygia mermerine veya Suriye ipeğine veya Hint biberine veya Afrika’dan fildişine talep var diye bir söylenti çıkıyor; pazardan pay koparmak için azgın it sürüsü gibi saldırıyorlar. Kendi ticaret alanlarında kalacaklarına, gemilerini hemen yeni heyecan odağına yöneltip kaptanlarına, fiyatı ne olursa olsun, mümkün olduğunca çok mermer, biber, ipek veya fildişi getirmelerini emrediyorlar. O zaman yabancılar fiyatları yükseltiyor tabii. Yirmi gemi yükü bibere veya ipeğe ihtiyaç varsa, büyük masraflarla iki yüz gemi yükü geliyor. Oysa yüz seksen gemi, talep edilen ve makul fiyata alınabilecek başka malları taşımak için kullanılabilir. Ticareti de, ordular, mahkemeler, din ve diğer şeyler gibi merkezden denetlemek gerektiği çok açık.”</p>

  <p>Ona, fırsat verirsem ticareti nasıl denetleyeceğini sordum. “Çok basit,” dedi, “tekeller kurardım.”</p>

  <p>“Caligula tekeller kurdu ve fiyatlar arşa fırladı,” dedim.</p>

  <p>“Tekelleri en yüksek fiyatı verene <i>sattı</i> o; tabii fiyatlar yükselir. Ben öyle yapmazdım. Benim tekellerim Caligula’nınkiler gibi devasa olmazdı. O, tek bir kişiye bütün dünyadaki incir ticareti tekelini sattı! Ben belirli bir mala bir yıllık talebi hesaplar ve sonra, bir veya daha çok tüccara, o alanda iki yıl ticaret hakkı verirdim. Mesela, Kıbrıs şarabını ithal ve satma hakkını sadece falan şirkete, Mısır camını ithal ve satma hakkını sadece filan şirkete verirdim; Baltık kehribarı, Sur’un mor boyası, Britanya’nın mine işleri başka başka şirketlere giderdi. Ticaret böyle denetlenir ve rekabet olmazsa, hammaddenin yabancı üreticisi veya satıcısı fiyatı yükseltemez. Tüccarın kendisi belirler fiyatı ve ona, ‘ister sat, ister satma,’ diyebilir. Tekel hakkı verilemeyecek küçük ticareti erbabı da, ya ellerinde fazladan iş olan tekel sahipleriyle anlaşacak ya da kendilerine yeni iş alanları bulacak. Benim sorumluluğuma verilse, tıkır tıkır işlerdi her şey; hem pazarda her istenen bulunur hem de devlet liman vergilerinden her zamankinden çok para kazanırdı.”</p>

  <p>Çok mantıklı bir plan gibi göründüğünü kabul ettim; bir yararı da birçok gemiyi ve tüccarı buğday ticaretine yöneltmek olacaktı. Ona hemen çok sayıda tekel kurma yetkisi verdim. Kurnaz kadının bana bu planı kabul ettirmekteki tek amacının tüccarlardan alacağı muazzam rüşvetler olduğu aklımın köşesinden geçmemişti. Altı ay sonra, tekel verilen alanlarda -ki lüks mallar kadar, ihtiyaç maddeleri de vardı aralarında- rekabetin kalkması, fiyatları uçurmuştu. Tüccarlar, Messalina’ya ödedikleri rüşveti tüketiciden çıkarmaya çalışıyorlardı. Kentte, kıtlık kışından beri böyle bir huzursuzluk yaşanmamıştı. Sokaklarda halk beni yuhalıyordu. Yapabileceğim tek şey, Mars Alanı’nda büyük bir platform kürsüsü kurdurup, gür sesli bir Muhafız yüzbaşısının yardımıyla, etkilenen malların fiyatlarını önümüzdeki on iki ay için sabitlediğimi ilan ettirdim. Fiyatları, doğru rakamlara ulaşabildiğim kadarıyla, önceki on iki aya göre belirledim. Tabii sonra, bütün tekelciler, kendi özel durumları için kararımı değiştirmem ricalarıyla saraya doluştular; beş parasız kalacaklardı, açlıktan ölecek ailelerini dilencilik bekliyordu, bu türden saçmalıklar. Onlara, eğer şimdi saptanan fiyatlarla kâr edemiyorlarsa, daha iş bilir tüccarlar lehine piyasadan çekilmelerini söyledim; sonra da hemen karşımdan gitmezlerse, onları “Devlete karşı savaş açmakla” suçlayıp Capitolium kayalığından aşağı attıracağıma dair uyardım. İtirazlarını kestiler; ama pazardan bütün mallarını çekerek beni alt etmeye yeltendiler. Ne ki, belirli tür malların -örneğin, Makedonya’dan salamura balık veya Girit’ten şifalı otlar- kente yeterli miktarda gelmediğini duyarsam, mevcut tekellere hemen bir şirket daha ekliyordum.</p>

  <p>Kente gıda temini konusunda çok dikkatliydim. İtalya’daki çiftliklerimin kâhyasına, kent pazarına sebze, özellikle de lahana, soğan, kıvırcık salata, hindiba, pırasa, yabani şeker havucu ve diğer kış sebzeleri yetiştirmek için, kent yakınlarında mümkün olduğunca çok toprak ayırmasını bildirdim. Hekimim Ksenophon, Roma’nın yoksul semtlerinde kış aylarında sıkça görülen hastalıkların, büyük ölçüde yeşil sebze kıtlığından ileri geldiğini söylemişti. Dolayısıyla bol sebze yetiştirilmesini, her sabah şafak sökmeden pazara getirilmesini ve mümkün olan en düşük fiyatla satılmasını söyledim. Domuz, kümes hayvanı ve büyükbaş hayvan yetiştirilmesini de teşvik ettim; birkaç yıl sonra Senato’dan, kentin kasapları ve şarap satıcıları için özel ayrıcalıklar çıkartmayı başardım. Senato’da, bu talebime itiraz edenler oldu. Senatörler, ihtiyaçlarını kendi malikânelerinden sağladıkları için, halkın gıdasıyla ilgilenmiyorlardı. Asiaticus şöyle dedi: “Soğuk su, ekmek, fasulye, bakla ve lahana çalışan adamlara yeter. Neden et ve şarapla lükse alıştıralım onları?” Asiaticus’un insafsızlığına bozuldum ve sen sakız şarabı yerine soğuk suyu, kızarmış geyik eti yerine lahanayı tercih eder miydin, diye sordum. Zengin gıdalarla büyüdüğünü, sade yemeklere alışmakta zorlanacağını, ama yapabilse daha sağlıklı bir kişi olacağını söyledi. Yine de, yoksul insanları sosyal durumlarını aşan bir yemek düzenine teşvik etmenin yanlış olduğu kanısındaydı.</p>

  <p>“İstirham ediyorum, Efendiler;” diye karşı çıktım sinirden titreyerek, “hangi insan, ara sıra bir lokma et yemeden, özsaygısını koruyabilir?” Meclis galiba bunu komik buldu. Bence değildi. O tartışmanın sonunda, şarapçılar hakkında konuşurken de aynı şey oldu. “Teşvik bekliyorlar,” dedim. “Son beş yılda bile şarap dükkânlarının, yani düzgün fıçı şarabı satan dükkânların sayısı çok azaldı; kapatmak zorunda kaldığım pişmiş et ve şarap -hem de ne şarap!- satan o pis yerleri demiyorum. Çoğu kurşun tozu katılmış korkunç şeylerdi ve civarda duvarlarına isle porno resimler çizilmiş, hastalıklı kadınlarla dolu bir genelev vardı. Beş yıl önce, Palatium’daki evime çeyrek mil mesafede en az on beş - ne on beşi, en az yirmi beş fıçı şarapçısı vardı, şimdi ancak üç dört tane kaldı. İyi şarap satarlardı. Durun bakayım, ‘Matara’ vardı, ‘Bacchus’ vardı, ‘Kıdemli’ vardı, ‘İki Kardeş’ vardı, ‘Agrippa’nın Şanı’ vardı, ‘Kuğu’ vardı (Kuğu hâlâ çalışıyor, ama ötekilerin hepsi gitti; en iyi şarap İki Kardeş’teydi) ve ‘Baucis ile Philemon’ da, o da yok şimdi, çok hoş yerdi. ‘Porsuk Ağacı’ da - bizim ‘Porsuk Ağacı’nı da severdim...”</p>

  <p>Ne gülmüşlerdi bana! Hepsinin özel şarap mahzenleri vardı ve muhtemelen, içki almak için bir şarap dükkânına hayatlarında girmemişlerdi. Sert bir bakışla susturdum onları. Dedim ki: “Belki anımsarsınız, beş yıl önce, yeğenim sabık imparatorun kaprisleri yüzünden iflas etmiş ve dostlarımın inayetiyle yaşamak zorunda kalmıştım. O dostlar arasında bir tekiniz bile yoktunuz. Kara gün dostlarım birkaç sadık azatlı, bir fahişe kız ve bir iki yaşlı köleydi. Şarap mahzenim de evimle birlikte satılığa çıkarıldığı için, şarabımı o dükkânlardan sağlamaya mecburdum. Evimin ancak iki üç odasını kullanabilecek kadar param vardı. Onun için ne dediğimi çok iyi biliyorum. Siz de, günün birinde, bir imparatorun kaprisinin kurbanı olursanız, umarım bu tartışmayı hatırlar ve kentteki kasapların ve ‘Kuğu’ gibi, ‘Taç’ gibi, ‘Kara Köpek’ gibi hâlâ çalışan - ama destek olmazsanız fazla direnemeyecek namuslu şarapçıların korunması için oy vermediğinize pişman olursunuz. Soğuk suyunuz, bakla ezmeniz sizin olsun! Ve ben bu konuşmayı bitirmeden önce -veya sonra— yüzünüzde en ufak bir tebessüm görürsem, bunu şahsıma hakaret addedeceğim.”</p>

  <p>Gerçekten kızmıştım; titriyordum öfkeden. Ölüm korkusunun yavaş yavaş üstlerine çöktüğünü gördüm. Aleyhte tek oy çıkmadan kabul edildi önerim.</p>

  <p>Başarımdan anlık bir zevk duydum, ama sonrasında kendimden çok utandım ve tersliğimden ötürü onlardan özür dileyerek işi daha beter karıştırdım. Zayıflık ve korkaklık gösterdiğimi düşündüler. Şunu açık seçik belirtmem gerek: imparatorluk gücümü, en değer verdiğim eşitlik, adalet ve insanın özsaygısı ilkelerime aykırı düşüp, Senato’yu ezmek ve yıldırmak için kullanmamıştım. Asiaticus ve öteki kalpsiz zenginlerin yurttaş kardeşlerine pislikmiş gibi davranmaları o anda tepemi artırmıştı. Tehdit etmiyordum; dostça uyarıyordum sadece. Ama bu sözlerim, özrüme ve kentte dağıttırdığım mektuba rağmen, daha sonra düşmanlarım tarafından bana karşı kullanıldı. Şöyleydi mektubum:</p>

  <div>
    <br/>
  </div>

  <p>“Tiberius Claudius Caesar Augustus Germanicus, İmparator, Yüksek Rahip, Pleb Hakları Koruyucusu, üçüncü kez Konsül’den, Senato ve Roma Halkına selam.</p>

  <p>Kendimde gördüğüm ve belki sizi üzdüğünden daha çok beni üzen bir kusurumun farkındayım. Çünkü insanın kendi hatasından kaynaklanan bir sıkıntı, insanın kontrolü dışındaki bir kaynaktan gelen, yıldırım, hastalık, sağanak, bir yargıcın sertliği gibi bir sıkıntıdan daha üzücüdür. Eğilimlerime rağmen, bana yüklediğiniz iktidar sorumluluğunun ilk gününden bu yana, giderek artan ani öfke patlamalarımdan söz ediyorum. Örneğin, geçen gün Ostia’lılara, yeni limandaki kazıların nasıl ilerlediğini görmeye geleceğimi, Tiber’den aşağı tekneyle inip öğle saatlerinde oraya varacağımı ve işçilerimin davranışından herhangi bir şikâyetleri varsa dinleyeceğimi veya sunacakları başka dilekçeleri varsa memnuniyetle ilgileneceğimi bildirdim. Ama Ostia’ya vardığımda, ne beni karşılayan bir tekne ne de rıhtımda bekleyen şehir görevlileri vardı. Çok öfkelendim, şehrin önde gelen kişilerini, baş magistrayı, liman müdürünü filan çağırtıp ağır konuştum; o kadar değersiz miydim gözlerinde, teknemi iskeleye bağlayacak bir gemici bile bulamazlar mıydı, yoksa benden limana giriş ücreti almak niyetinde miydiler, onları besleyen eli ısıracak ya da en iyi ihtimalle, kayıtsızca geri çevirecek kadar nankör müydüler, falan filan. Gelgelelim, basit bir açıklama yapıldı: Mesajım onlara ulaşmamıştı. Onlar özür diledi, ben özür diledim, iki tarafta da dargınlık kalmadı ve tekrar dost olduk. Ama ben öfkemin sıkıntısını onlardan fazla duydum; çünkü ben onlara bağırırken, onlar nasıl bir hata yaptıklarının farkında değillerdi. Sonuçta, onlara hakaret ettiğimden ötürü utanan ben oldum.</p>

  <p>Dolayısıyla tutulduğum bu öfke krizlerine benimle beraber tahammül etmenizi sizden rica ediyorum. Uzun sürmezler ve zarar vermezler. Hekimim Ksenophon, uykusuzluk gibi, bunun da aşırı çalışmadan ileri geldiğini söylüyor. Son zamanlarda gece yarısından sonra uyuyamıyorum; kent pazarına mal taşıyan arabaların uzaktan gelen gürültüsü şafak sökene kadar beni uyanık tutuyor; ancak ondan sonra belki bir saat kestiriyorum. Öğleden sonra mahkemelerde uyuklamamın sebebi bu.</p>

  <p>İtiraf etmem gereken bir diğer kusurum da garez tutma eğilimim. Bunun suçunu aşırı çalışmaya veya sağlıksızlığa bağlayamam, ama şunu diyebilirim ve diyorum: Zaman zaman sergilediğim bu davranış, asla adaletsizlikten veya birinin suratını beğenmemek ya da malını kıskanmak gibi mantıksız bir nedenden ötürü değil. Geçmişte bana karşı, ben kışkırtmadan yapılan ve tamiri için herhangi bir çaba gösterilmeyen, özür dilenmeyen kişisel haksızlıklardan ötürüdür. Örneğin, mahkemeyi ilk ziyaretimde -tahta çıktıktan hemen sonra- ihanetle suçlanan bazı kişilerin davasında, yeğenim sabık imparatora yalakalık yapmak için, beni haksız yere sahtekârlıkla suçlayan küstah görevliyi fark ettim. Beni parmağıyla işaret edip, ‘Suçlu olduğu yüzünden okunuyor. Neden uzatıyorsunuz davayı? Hemen mahkûm edin, Sezar,’ demişti. Bunu hatırlamam doğal değil mi? Ben içeri girerken yaltaklanarak bana doğru gelen o herifi görünce, ‘Suçlu olduğun yüzünden okunuyor. Çık dışarı ve bir daha Roma’daki hiçbir mahkemede görünme!’ diye bağırdım.</p>

  <p>Hepiniz eski soyluların şu sözünü bilirsiniz: <i>Aquila non captat mus cas.</i> Kartal soylu bir ruhtur ve sinek avlamaz; yani soylu kişi aşağılık amaçlar peşinde koşmaz veya onu kızdıran alçak küçük insanlardan öç alma zahmetine girmez. Ama yıllar önce, soylu ağabeyim Germanicus Caesar’ın buna yaptığı bir ilaveyi aktarayım:</p>

  <div>
    <br/>
  </div>

  <p>‘Captat non muscas aquila; at quaeque advolat ultro</p>

  <p>Faucibus augustis, musca proterva perit.’</p>

  <div>
    <br/>
  </div>

  <p>Bunları aklınızda tutarsanız, aramızda hiçbir yanlış anlama olmaz ve karşılıklı taahhüdümüz olan sevgi bağını koruyabiliriz.</p>

  <p class="p1" style="text-align: right; ">Hoşça kalın.”</p>

  <div>
    <br/>
  </div>

  <p>(Bu dizelerin çevirisi şöyledir: “Kartal sinek avlamaz, ama arsız bir sinek vızıldayarak kartalın özgür iradesi dışında heybetli gırtlağına girerse, eceli gelmiş olur.”)</p>

  <p>Appius Silanus’u öldürtmem, isyanın bahanesi olmuştu; bu yüzden, ailesine karşı herhangi bir düşmanlık beslemediğimi göstermek için, Augustus’un torununun torunu olan ve Augustus’un öldüğü yıl doğan büyük oğlu Marcus Silanus’un dört yıl sonra Konsül olmasını ayarladım ve bizimle sarayda oturmak üzere babasıyla Hispania’dan gelen en küçük oğlu Lucius Silanus’u, kızım Octavia’yla, (Octavia nişan törenini anlayacak yaşa gelir gelmez) evlendirmeye söz verdim.</p>
</body>
</html>