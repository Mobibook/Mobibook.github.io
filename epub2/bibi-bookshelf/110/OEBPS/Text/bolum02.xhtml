<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>2. Bölüm</h3>

  <p>Herodes Cypros’a, “Peki, şimdi nereye gideceğiz?” diye sordu.</p>

  <p>Cypros perişan, yanıtladı: “Bana ölümden beter gelen o dilenme mektuplarını yazdırıp kendimi küçük düşürmemi istemediğin sürece nereye gidersek gidelim. Hindistan yeterince uzak mı alacaklılarımızdan?”</p>

  <p>Herodes şöyle dedi: “Cypros, sultanım benim, bu serüveni de ötekileri nasıl atlattıksa öyle atlatacağız ve birlikte müreffeh bir yaşlılık süreceğiz. Ve sana söz veriyorum, kız kardeşim Herodias konusunda, son gülen sen olacaksın. Hele onunla ve kocasıyla işimi bir bitireyim...”</p>

  <p>“Pis şıllık,” diye haykırdı Cypros sahici bir Yahudi tepkisiyle. Çünkü size anlattığım gibi, Herodias sadece nikâh düşmeyen amcasıyla evlenerek ensest suçunu işlemekle kalmamış, daha zengin ve güçlü olan öteki amcası Antipas’la evlenebilmek için ondan boşanmıştı. Yahudiler nikâh düşmeyen akrabaların evlenmesini bir ölçüde hoş görebilirlerdi. (Doğunun kraliyet ailelerinde, özellikle de Ermeni ve Parth kraliyet ailelerinde, amca-yeğen evliliği yaygındı; ayrıca Herodes’in ailesi Yahudi kökenli değildi.) Ama boşanma, her namuslu Yahudinin gözünde (eskiden her namuslu Romalının gözünde olduğu gibi) hem kadın hem de erkek için yüz kızartıcı bir şey sayılıyordu; hoş karşılanmayan boşanma zorunluluğuyla karşı karşıya bulunan hiç kimse bunu yeniden evlenmeye bir ilk adım olarak görmezdi. Gelgelelim, Herodias bu endişelere gülecek kadar uzun süre yaşamıştı Roma’da. Ve Roma’da, adı sanı olan herkes, er ya da geç boşanır. (Örneğin <i>bana</i> kimse zampara diyemez, ama ben bile üç karımdan boşandım, belki dördüncüyü de boşayacağım.) Anlayacağınız, Herodias Galilea’da hiç sevilmiyordu.</p>

  <p>Aristobulos Flaccus’a gidip şöyle dedi: “Hizmetimin karşılığı olarak, Şamlıların gönderdiği parayı bana vermek lütfunda bulunur musunuz? Herodes’in size birkaç ay önce anlattığım gemi dalaveresinden bana olan borcunu hemen hemen kapatır bu.”</p>

  <p>Flaccus yanıtladı: “Aristobulos, sen bana bir hizmette bulunmadın. En yetenekli danışmanımla aramın açılmasına sebep oldun. Anlatamam onu ne kadar aradığımı. Yönetim disiplini gereği onu kovmak zorunda kaldım ve onurum gereği onu geri çağıramam. Eğer bu rüşvet işini ortaya çıkarmasaydın, kimsenin bir şeyden haberi olmayacaktı ve Herodes de benim gibi basit kafalı bir Batılıyı şaşkına çeviren karmaşık yerel sorunlarda danışabilmem için hâlâ yanımda olurdu. Anlayacağın, bu onun kanında var. Aslında ben ondan çok daha uzun yaşadım Doğu’da, ama benim zor bela tahmin edebileceğim şeyleri, o içgüdüsüyle biliyor.”</p>

  <p>“Peki ya ben?” diye sordu Aristobulos. “Herodes’in yerini dolduramaz mıyım?”</p>

  <p>“<i>Sen</i> ha, seni küçük adam,” diye haykırdı Flaccus aşağılayarak. “Sende Herodes’teki şeytan tüyü yok. Dahası hiçbir zaman olmayacak. Sen de bunu benim kadar biliyorsun.”</p>

  <p>“Ya para?” diye sordu Aristobulos.</p>

  <p>“Herodes’e verilmediyse, sana hiç düşmez. Ama seninle benim aramda kırgınlık yaratmaması için parayı Şam’a geri göndereceğim.” Gerçekten de öyle yaptı, Şamlılar adamın çıldırdığına hükmettiler.</p>

  <p>Birkaç ay sonra, Antiokheia’da gözden düşen Aristobulos, Galilea’ya yerleşmeye karar verdi. Orada geniş toprakları vardı. Galilea’dan Kudüs iki günlük yoldu. Ailesinin geri kalanından daha fazla dindarlık eğiliminde olduğundan, Aristobulos’un önemli Yahudi bayramlarında ziyaret etmekten hoşlandığı bir kentti. Ama bütün parasını Galilea’ya götürmek istemiyordu; çünkü amcası Antipas’la arasında bir tatsızlık çıkması halinde, acilen uzaklaşmak zorunda kalabilir ve böylece, Antipas’ın daha zenginleşmesine hizmet ederdi. Onun için, parasının çoğunu Antiokheia’daki bankasından çekip Roma’ya transfer etmeye karar verdi ve güvenilir bir aile dostu olarak gördüğü bana yazarak uygun bir fırsat çıkarsa, parasıyla toprak almam için yetki verdi.</p>

  <p>Herodes Galilea’ya dönemiyordu; Batanea Tetrarkı olan amcası Philippos’la, babasından kalan bir mülkün üstüne oturduğu için kavga etmişti; Yahudiye ve Samiriye valisi Pontius Pilatus<a class="dipnot2" id="k2" href="../Text/dipnotlar.xhtml#a2"><sup>[2]</sup></a> ise alacaklılarından biriydi; zira Herodes’in en büyük amcası olan kral, birkaç yıl önce yolsuzluk suçlamasıyla görevden alınmış ve krallığı bir Roma eyaletine dönüştürülmüştü. Herodes ömrünü Edom’da geçirmek istemiyordu; çöl âşığı değildi ve Mısır’da İskenderiye’deki kalabalık Yahudi kolonisi tarafından hoş karşılanması ise uzak bir olasılıktı. İskenderiye Yahudileri, dini törenler bakımından çok katıdırlar, neredeyse Kudüs’teki soydaşlarından da -eğer mümkünse bu- daha katıdırlar. Oysa Herodes, Roma’da uzunca bir dönem yaşaması sonucu, özellikle beslenme konusunda gevşek alışkanlıklar edinmişti. Yahudilere, kendilerinin kadim yasa koyucusu olan Musa tarafından, anladığım kadarıyla sağlık nedenlerinden dolayı, birtakım et türleri yasaklanmıştır. Sadece domuz eti değil, -bunun için geçerli nedenler bulunabilir- tavşan, yaban tavşanı ve daha bir sürü gayet sağlıklı etler yasaktır. Dahası yedikleri hayvanların da belirli bir biçimde öldürülmüş olması gerekir. Sapanla vurulmuş yabanördeğini, boğazı sıkılarak öldürülmüş, kısırlaştırılmış horozu veya okla vurulmuş geyiği yemeleri yasaktır. Yedikleri her hayvanın boğazı kesilmiş ve kanı akıtılmış olmalıdır. Bir de, her yedi günde bir mutlaka dinlenmeleri gerekir. Evlerindeki uşakların bile en ufak bir iş yapması -yemek pişirmesi veya ocağı yakması- yasaktır. Sonra eskiden başlarına gelmiş felaketlerin anısını canlı tutmak için yas günleri vardı ki, bunlar sık sık Romalıların şenlikleriyle çatışırdı. Roma’da yaşarken, Herodes’in hem sofu bir Yahudi hem de yüksek sosyetenin popüler bir siması olması olanaksızdı. O da, Romalılar hor göreceğine, varsın Yahudiler hor görsün, demişti. İskenderiye’ye gitmemeye ya da bütün kapıların yüzüne kapandığı Yakındoğu’da daha fazla zaman harcamamaya karar verdi. Ya Parth ülkesine sığınacak ve kralın, Roma eyaleti olan Suriye’yle ilgili hesaplarında onu kullanmasına izin verecek ya da Roma’ya dönüp annemin kanadının altına girecekti. Flaccus’la olan anlaşmazlığı bir açıklamayla geçiştirebilirdi belki. Parth ülkesi fikrinden vazgeçti, çünkü bu eski yaşamından tümüyle kopmak olacaktı; ayrıca, Roma’nın gücüne Parth ülkesininkinden daha çok güveni vardı. Dahası Suriye ile Parth ülkesi arasındaki sınır olan Fırat Nehri’ni, siyasi mültecileri geçirmeme emri almış muhafızlara rüşvet verecek parası olmadan geçmeye çalışmak tedbirsizlik olurdu. Böylece sonunda Roma’yı seçti.</p>

  <p>Peki, salimen vardı mı oraya? Öğreneceksiniz. Deniz yolculuğunun ücretini ödeyebilecek parası bile yoktu üstünde. Antiokheia’da borç parayla lüks içinde yaşamıştı ve Aristobulos, onu Rodos’a kadar götürecek parayı ödünç vermeyi önerdiyse de, bunu kabul edip kendini küçük düşürmeyi reddetti. Ayrıca Orontes’ten [Âsi Nehri] hareket edecek bir teknede yer ayırtırsa, rıhtımda alacaklıları tarafından tutuklanma tehlikesini göze alamazdı. Birden, belki az bir para sağlayabileceği biri geldi aklına. Annesinin, vasiyetinde benim annem Antonia’ya bıraktığı bir köleydi bu. Annem onu azat etmiş ve Sur’un güneyindeki kıyı kenti Akkâ’da bir tahıl komisyonculuğu işi kurmuştu ona. Adamın işi iyi gidiyor ve anneme kazancından bir yüzde ödüyordu. Ama arada Saydalıların bölgesi vardı ve Herodes, Şamlılardan aldığı gibi Saydalılardan da rüşvet almış olduğundan, ellerine düşmeyi göze alamazdı. Güvendiği bir azatlısını bu adamdan borç almak üzere Akkâ’ya gönderdi; kendisi de kılık değiştirip Antiokheia’dan kaçtı. Doğuya doğru yola çıktı ve kimse onun bu yöne gideceğini düşünmediği için izlenmekten kurtuldu. Suriye çölüne varınca, amcası Philippos’un tetrarklığı olan Batanea’ya ve Perea’ya (ya da bazılarının dediği gibi Gilead’a, amcası Antipas’ın Galilea’nın yanı sıra yönettiği, toprakları verimli Mavera-i Ürdün bölgesine) girmeden, Ölü Deniz’in kıyısından -çalınmış bir deve üzerinde- geniş bir daire çizerek güneye döndü. Edom’a sağ salim varınca, yabanıl soydaşları tarafından sıcak bir şekilde karşılandı ve daha önce de olduğu gibi bir çöl kalesinde azatlısının para getirmesini bekledi. Azatlı parayı alabilmişti: yirmi bin Attike drahmisi. Attike drahmisi, gümüş Roma parasından biraz daha değerli olduğundan, bu meblağ dokuz yüz altının biraz üstündeydi. Daha doğrusu, azatlı, Herodes’in istediği miktarı yazdığı mektubu iletmişti ve tam yirmi bin drahmiyle dönecekti, ama Akkâ’daki komisyoncu Herodes’in birkaç yıl önce kendisinden sızdırdığı iki bin beş yüz drahmiyi eksik vermişti. Zavallı azatlı, miktarı tam getirmediği için, efendisinin ona kızacağından korkuyordu. Ama Herodes sadece güldü ve şöyle dedi: “Ben yirmi bini almak için o iki bin beş yüze güveniyordum. Cimri herif eski alacağını kapatmak için bunu fırsat görmeseydi, bana beş para bile vermezdi; çünkü ne sıkışık durumda olduğumu mutlaka biliyordu.” Böylece, Herodes aşiret efradına büyük bir şölen verdi ve sonra, Filistin’in Gazze kenti (orada kıyı, Mısır’a doğru, Batı’ya kıvrılmaya başlar) yakınındaki Anthedon limanına doğru ihtiyatla yola çıktı. Orada, Cypros ve çocukları, kılık değiştirmiş olarak, Antiokheia’dan geldikleri ufak ticaret teknesinde onu bekliyorlardı. Tekne onları Mısır ve Sicilya yoluyla İtalya’ya götürecekti. Tekrar bir araya gelen aile üyeleri sevinç içinde birbirleriyle kucaklaşırken, birden, içinde Romalı bir çavuş ve üç asker bulunan bir sandal yan taraftan yanaştı. Ellerinde Herodes’i tutuklama emri vardı. Yerel askeri vali, Hükümdar Hazinesi’ne ödenmemiş olan on iki bin altınlık bir borç nedeniyle imzalamıştı bu emri.</p>

  <p>Herodes belgeyi okuduktan sonra şöyle dedi Cypros’a: “Bunu çok hayırlı bir işaret olarak görüyorum. Hazinedar borcumu kırk binden on iki bine indirmiş. Roma’ya varınca, onun onuruna gerçekten görkemli bir şölen vermeliyiz. Tabii Doğu’da bulunduğum süre içinde ben de onun için epey iş yaptım; yine de yirmi sekiz binlik bir indirim çok cömert bir karşılık.”</p>

  <p>Çavuş araya girdi: “Özür dilerim, Prens Hazretleri, ama bu borç konusunda Vali Bey’i görmeden, Roma’da vereceğiniz şölenleri nasıl düşünürsünüz? Borcun tümü ödenmeden sizi bırakmaması bildirildi ona.”</p>

  <p>Herodes şöyle dedi: “Tabii ödeyeceğim. Unutmuşum tamamen. Zaten önemsiz bir şey. Siz şimdi sandalla gidip Vali Hazretlerine, emirlerinde olduğumu, ama Hazine’ye borcumu anımsatmasının biraz ters bir zamana rastladığını bildirin. Altı haftayı aşkın bir süredir ayrı kaldığım sevgili eşim Prenses Cypros’a kavuşalı sadece birkaç dakika oldu. Sizin de aileniz var mı, çavuş? O zaman baş başa kalmayı ne kadar istediğimizi anlarsınız sanırım. Eğer bize güvenmiyorsanız, iki askerinizi teknede nöbetçi bırakın. Üç dört saat içinde bizi almaya gelirseniz, karaya birlikte çıkarız. Teşekkürümün nişanesi olarak, şunu da kabul edin lütfen.” Çavuşa yüz drahmi verdi; çavuş da işi uzatmadan nöbetçileri teknede bırakıp döndü. Bir iki saat sonra alacakaranlık çöktüğünde, Herodes geminin halatlarını kesip denize açıldı. Kuzeye, Küçük Asya’ya doğru yöneldi, ama çok geçmeden rotayı değiştirip güneybatıya döndü. İskenderiye’ye gidiyordu, Yahudilerle şansını deneyecekti.</p>

  <p>Tayfaların zar oyununa oturttuğu iki asker ansızın yakalanıp bağlanmış ve ağızları tıkanmıştı; ama Herodes izlenmediğine emin olunca, onları çözdürdü ve uslu dururlarsa, İskenderiye’de sağ salim karaya çıkaracağını söyledi. Sadece, karaya vardıklarında, bir iki gün onun asker korumaları gibi davranmalarını şart koydu ve buna karşılık, Anthedon’a dönüş masraflarını karşılamaya söz verdi. Askerler hemen kabul ettiler; Herodes’i kızdırırlarsa denize atılacaklarından ödleri kopuyordu.</p>

  <p>Şunu da söylemeliydim: Cypros ve çocuklar, Herodes’in en sadık dostu olan, Silas adında orta yaşlı bir Samiriyelinin yardımıyla Antiokheia’dan çıkabilmişlerdi. Abus çehreli, iri-kıyım ve kare kesilmiş kocaman kara sakallı bir adamdı bu. Bir zamanlar oradaki süvari birliğinde komutanlık yapmış ve Parth’lara karşı savaşlarda gösterdiği yararlık sonucu iki madalya almıştı. Herodes’in, onu Roma yurttaşı yapmayı birkaç kez önermesine rağmen, Silas kabul ederse, sakalını Roma usulü kesmek zorunda kalır diye her seferinde reddetmişti bu onuru. Silas daima Herodes’e onun hiçbir zaman kulak asmadığı makul öğütler verir ve Herodes’in başı belaya girince, “Ben sana demedim mi? Ne olur biraz sözümü dinlesen,” derdi. Silas dobra konuşmasıyla böbürlenirdi ve maalesef zarafetten yoksundu. Ama Herodes, Silas’ın iyi günde kötü günde yanında olacağını bildiği için buna katlanırdı. Edom’a ilk sığındığında, Silas yanındaki tek adamdı; aynı şekilde, eğer Silas olmasa, Herodes’in Antipas’a hakaret ettiği gün aile Sur’dan asla kaçamazdı. Yine Antiokheia’da, Cypros’la çocukları koruması ve onlara tekne bulmasının yanı sıra, alacaklıların elinden kurtulması için Herodes’e kıyafet sağlayan da Silas olmuştu. İşlerin gerçekten ters gittiği zamanlar, Silas’ın en keyifli ve neşeli olduğu zamanlardı. Çünkü o zaman, Herodes’in onun yardımına gereksinim duyacağını sezer ve “Emrindeyim sevgili dostum Herodes Agrippa, eğer sana öyle hitap etmeme iznin varsa. Ama sözümü dinleseydin, bütün bunlar olmazdı,” demek için eline fırsat geçeceğini bilirdi. Refah dönemlerinde ise, sanki geri dönüp o berbat sefalet ve perişanlık günlerine üzüntüyle bakar gibi, suratı gitgide kararırdı. Hatta Herodes’e, eğer o yolda (hangi yol olursa olsun) devam ederse, sonunun kötü olacağı uyarılarıyla, o günlerin gelmesini teşvik ederdi. Gelgelelim, şimdi işler Silas’ı arkadaşların en neşelisi yapacak kadar berbattı. Tayfalarla şakalaşıyor, çocuklara askerlik serüvenlerine ilişkin uzun, karışık hikâyeler anlatıyordu. Genellikle Silas’ın sıkıcılığından yakınan Cypros, bu altın kalpli dosta terbiyesizlik etmiş olmaktan utanıyordu.</p>

  <p>“Ben Samiriyelilere karşı Yahudi önyargısıyla büyütüldüm,” dedi Silas’a, “ve bunu ancak şimdi aşabildiğim için lütfen beni bağışla.”</p>

  <p>“Ben de affınızı rica ederim Prenses,” diye yanıtladı Silas. “Yani konuşmamın kabalığı için özür dilerim. Ama yaradılışım böyle. Yahudi dostlarınız ve akrabalarınız, genel olarak bu kadar ahlakçı olmasalardı ve biraz daha çok yardımsever olsalardı, onları daha çok severdim demek istiyorum anlayışınıza sığınarak. Bir kuzenim bir gün iş için Kudüs’ten Eriha’ya gidiyordu. Yol kenarında, kızgın güneşin altında yaralı ve çıplak halde yatan yoksul bir Yahudiye rastlamış. Adam haydutların saldırısına uğramış. Kuzenim onun yaralarını temizlemiş, elinden geldiğince sarmış ve atına bindirip en yakındaki hana götürmüş. Birkaç günlük yatak ve yiyecek parasını ödemiş -hancı peşin ödeme konusunda ısrarlıymış- ve Eriha’dan dönerken onu ziyaret edip evine gitmesine yardım etmiş. Aslında bu bir şey değil. Biz Samiriyeliler böyleyizdir. Kuzenim için bu sıradan bir işti. Ama tuhaf olan şu ki kuzenimin yaralıya rastlamadan önce karşılaştığı üç dört varlıklı Yahudi -aralarından biri de rahipmiş- adamı yol kenarında yatarken görmüşlerdi herhalde; ama akrabaları olmadığı için, inlemesine ve feryatlarına aldırmayıp onu, önünden geçerek, öylece ölüme terk edip gitmişler. Hancı da Yahudiymiş. Kuzenime, o yolcuların yaralıya yardım etmekteki isteksizliklerini anladığını söylemiş; eğer adam ellerinde ölseymiş, cesede dokundukları için dini bakımdan murdar olacaklarmış ve hem kendileri hem de aileleri açısından, büyük sıkıntı yaratacakmış bu. Rahip, demiş hancı, büyük olasılıkla Kudüs’teki tapınağa gidiyormuş ve özellikle o, kirlenme tehlikesini göze alamazmış. Neyse, çok şükür ben Samiriyeliyim ve açıksözlü bir adamım; ne düşünürsem onu söylerim. Ben... ”</p>

  <p>Herodes araya girdi: “Cypros, sevgilim, ne eğitici bir hikâye, değil mi? O zavallı adam Samiriyeli olsaydı, zaten haydutların saldırmasına değecek kadar parası olmazdı.”</p>

  <p>İskenderiye’de Herodes, yanında Cypros, çocuklar ve iki askerle, oradaki Yahudi kolonisinin baş magistrasına (ona Alabarkhes denirdi) gitti. Alabarkhes, Mısır valisine karşı, dindaşlarının davranışından sorumluydu. Vergilerini düzenli ödemelerini, Yunanlarla sokak dalaşlarına girmemelerini, kısacası asayişi bozacak işlerden uzak durmalarını kollamakla yükümlüydü. Herodes, Alabarkhes’i kibarca selamladı ve çok geçmeden ondan sekiz bin altın borç istedi; buna karşılık, imparator nezdindeki nüfuzunu İskenderiye Yahudileri lehinde kullanacaktı. İmparator Tiberius’un, bir mektup yazarak Doğu meselelerine ilişkin görüşmek için, onu hemen Roma’ya çağırdığını ve bu yüzden, akrabalarını ziyarete gittiği Edom’dan alelacele ve yanında pek az parayla ayrılmak zorunda kaldığını söyledi. Romalı muhafızlar, Alabarkhes’e, Herodes’in hikâyesinin etkileyici bir kanıtı gibi göründü. Ayrıca Roma’da nüfuzlu bir dostun bulunması çok yararlı olurdu. Son zamanlarda birçok karışıklığı başlatan Yahudiler olmuş ve Yunanların mülküne epey zarar vermişlerdi. Ve Tiberius, sahip oldukları çok sayıda ayrıcalığı ellerinden alabilirdi.</p>

  <p>Alabarkhes Alexander eski bir aile dostumuzdu. Büyükbabam Marcus Antonius’un vasiyetinde anneme bıraktığı ve Augustus’un anneannem Octavia’nın hatırına, ses çıkarmadığı -zira diğer bıraktıklarının çoğunu geçersiz saymıştı- İskenderiye’deki büyük bir mülkün yöneticiliğini yapmıştı. Annem babamla evlenirken bu mülkü çeyiz olarak getirmiş, sonra da ablam Livilla’ya, Tiberius’un oğlu Castor’la evlenirken çeyiz olarak vermişti. Ama Livilla, yaşadığı lüks hayata para yetiştiremediğinden, çok geçmeden onu sattı ve böylece, Alabarkhes de yöneticilik görevini yitirdi. Bundan sonra, onunla ailem arasındaki yazışmalar zamanla kesildi ve her ne kadar annem onu bugünkü mevkiine getirmek için Tiberius’u etkilemiş ve hâlâ ona karşı olumlu duygular besliyor olsa da, Alabarkhes, siyaseten başı derde girerse, annemin desteğine ne kadar güvenebileceğinden emin değildi. Oysa, Herodes’in bir zamanlar yakın bir aile dostumuz olduğunu biliyordu ve onun bizimle iyi ilişkilerini hâlâ sürdürdüğünden emin olsa, parayı hemencecik verecekti; ama bundan emin olamıyordu. Onun için, annem hakkında Herodes’in ağzını aradı; olacakları açık seçik öngören ve annemden ilk söz eden olmama cinliğini gösteren Herodes, annemin son mektubunda sağlığının ve keyfinin iyi olduğunu yazdığını söyledi. Sanki tesadüfmüş gibi, annemin ona Antiokheia’dan ayrılmadan hemen önce yazdığı, ayrıntılı aile haberleri veren samimi mektubunu yanında getirmişti. Mektubu okuması için Alabarkhes’e uzattı. Bu, Alabarkhes’i korumalardan bile daha çok etkiledi. Ne var ki, mektup, Herodes’in, değerli dostu Flaccus’un danışmanı olarak, nihayet seçtiği bu yararlı siyasi yaşamı sürdürmesi dileğiyle bitiyordu. Oysa Alabarkhes, Antiokheia’daki dostlarından Flaccus’la Herodes’in kavga ettiğini duymuştu; ayrıca Tiberius’un gerçekten bir davet mektubu gönderip göndermediğinden emin olamıyordu - Herodes öyle bir mektup göstermemişti ona. Parayı vermekle vermemek arasında bocalıyordu. Ancak, tam vermek üzereyken, kaçırılan askerlerden biraz İbranice anlayanı, “Bana sadece sekiz altın verin, Alabarkhes; size sekiz bin kazandırayım,” dedi.</p>

  <p>“Ne demek istiyorsun, asker?” diye sordu Alabarkhes.</p>

  <p>“Demek istiyorum ki, bu adam bir dolandırıcı ve kanun kaçağıdır. Biz onun korumaları değil, kaçırdığı iki askeriz. Roma’da büyük bir borç yüzünden, hakkında saraydan tutuklama emri geldi.”</p>

  <p>Cypros gözyaşları içinde Alabarkhes’in ayaklarına kapanarak kurtardı durumu. “Babam Phasael’le eski dostluğunun hatırına, bana ve zavallı çocuklarıma acı. Bizi dilenciliğe ve yıkıma mahkûm etme. Sevgili kocam sahtekârlık etmedi. Sana anlattıkları özde tümüyle doğru, sadece ayrıntıları belki biraz değiştirdi. Gerçekten Roma’ya gidiyoruz ve son siyasi gelişmelerin ışığında, oradaki geleceğimize ilişkin büyük umutlarımız var. Eğer bize şu anki sıkıntımızdan sıyrılacak kadar borç verirsen, atalarımızın tanrısı, onun bin katı ödüllendirir seni. Sevgili Herodesimin neredeyse tutuklanmasına yol açan borç, ihtiyatsız gençlik yıllarından kalan bir miras. Roma’ya varır varmaz, bu borcu namusuyla ödeme yolunu bulacaktır. Ama Suriye hükümetindeki düşmanlarının eline düşmesi onun sonu olur; çocukların ve benim de sonumuz olur.”</p>

  <p>Cypros’un kocasına bu zor gününde gösterdiği bağlılık, Alabarkhes’in neredeyse gözlerini yaşarttı. Cypros’a dönüp yumuşak bir tavırla, ama tedbiri elden bırakmadan, “Kocan Yasa’ya uyar mı?” diye sordu.</p>

  <p>Cypros’un duraksadığını gören Herodes kendi adına konuştu: “Efendim, benim soyumun Edom’a dayandığını biliyorsunuz. Bir Yahudiden bekleyeceğinizi, bir Edom’ludan beklemeniz abes olur. Edom’lular ve Yahudiler, ortak atamız İshak peygamberden ötürü soydaştır; ama bir Yahudi, Tanrı’nın onun milletine gösterdiği özel lütuftan ötürü gururlanmadan önce, Edom’un atası Esav’ın, Yahudilerin atası Yakup tarafından, doğal mirasından ve babasının kutsamasından yoksun bırakıldığını hatırlamalıdır. Benimle gaddar bir pazarlığa girmeyin Alabarkhes. Zor durumda kalmış tutumsuz bir Edom’luya Yakup’tan daha fazla merhamet gösterin. Yoksa, Tanrı şahidim olsun, bundan sonra ağzınıza koyacağınız ilk kaşık mercimek çorbası mutlaka boğazınıza kaçıp boğacaktır sizi. Biz doğuştan hakkımız olan mirası size kaptırdık ve onunla birlikte Tanrı’nın özel lütfunu yitirdik. Buna karşılık sizden, bizim göstermekte asla kusur etmediğimiz gönül yüceliğini bekliyoruz. Peniel’de Yakup’la tesadüfen karşılaştığında onu öldürmeyen Esav’ın büyüklüğünü anımsayın.”</p>

  <p>“Ama sen Yasa’ya uyuyor musun?” diye yineledi, Herodes’in ateşli konuşmasından etkilenen ve tarihten verdiği örneklere karşı çıkamayan Alabarkhes.</p>

  <p>“Ben sünnetliyim, çocuklarım da öyle. Ben ve ailemdeki herkes, Roma yurttaşı olarak içinde bulunduğumuz zor durum ve Edom’lu olarak sahip olduğumuz kusurlu vicdan elverdiği ölçüde, Tanrı’nın atamız Musa’ya bildirdiği Yasa’ya her zaman uyduk.”</p>

  <p>“Doğruluğun iki yolu yoktur,” dedi Alabarkhes sertçe. “Yasa’ya ya uyulur ya uyulmaz.”</p>

  <p>“Ama ben dinden dönen Suriyeli Naaman’a, Remmon’un tapınağında, efendisi kralın yanında ibadet etmesine Tanrı’nın izin verdiğini okumuştum,” dedi Herodes. “Ve Yahudiler Naaman’dan çok dostluk gördü, öyle değil mi?”</p>

  <p>Sonunda Alabarkhes Herodes’e şöyle dedi: “Eğer sana bu parayı verirsem, Tanrı’nın yasasına elinden geldiğince uyacağına, O’nun halkını bağrına basacağına, O’nun yüceliğine, görev adına veya ihmalden ötürü, Efendimizi -şanı sonsuza dek sürsün- gücendirmeyeceğine O’nun adına yemin eder misin?”</p>

  <p>“Tanrı’nın en Kutsal Adı üzerine yemin ederim,” dedi Herodes, “karım Cypros ve çocuklarım tanığım olsun ki, bundan böyle tüm kalbimle ve gücümle O’nu yücelteceğim ve O’nun halkını daima sevip koruyacağım. Eğer bilerek, yürek katılığından O’na kötü söz edersem, büyükbabam Herodes’in bedenini kemiren kurtlar benimkini de kemirip tamamen tüketsin!”</p>

  <p>Böylece parayı aldı. Daha sonra şöyle demişti bana: “O parayı almak için dünyada her şeyin üzerine yemin edebilirdim. Öylesine sıkışmıştım.”</p>

  <p>Ama Alabarkhes iki koşul daha ileri sürdü. İlki Herodes’e şimdi sadece dört bin altın tutarında gümüş para verilmesi ve paranın geri kalanını İtalya’ya varınca almasıydı. Çünkü Herodes’e olan güveni hâlâ tam değildi. Parayı alıp Fas’a veya Arabistan’a kaçmayı düşünüyor olabilirdi. İkinci koşul ise, Cypros’un çocukları Kudüs’e götürmesi ve orada Alabarkhes’in kayınbiraderi yüksek rahibin gözetiminde iyi birer Yahudi olarak eğitilmeleriydi. Herodes de, Cypros da bunu sevinçle kabul ettiler; çünkü Roma toplumunda hiçbir güzel kız ya da oğlanın Tiberius’un sapık zevklerinden kurtulamayacağını biliyorlardı. (Örneğin, arkadaşım Vitellius’un oğullarından biri, sözde liberal bir eğitim verilecek gerekçesiyle, Capri’ye götürülüp o iğrenç <i>Spintriae </i>[erkek fahişeler] arasına sokulmuş ve tabiatı tamamen yozlaşmıştı. “<i>Sprintia</i>” lakabından ömür boyu kurtulamadı ve ondan daha berbat birini tanımadım diyebilirim.) Böylece Cypros’un, çocukları salimen Kudüs’e yerleştirdikten sonra, Roma’da Herodes’e katılmasına karar verdiler.</p>

  <p>Herodes’in İskenderiye’ye Alabarkhes’ten para istemeye gelmesinin nedeni, azatlısının Akkâ’dan Sejanus’un düştüğü haberini getirmesiydi. İskenderiye’de bu haber doğrulanmıştı. Amcam Tiberius’un en güvendiği yardımcısı olan Sejanus, ablam Livilla ile beraber, Tiberius’u öldürüp tahta el koymayı planlamıştı. Bu planı annem fark etmiş, Tiberius’u uyarmış; Tiberius da yeğenim Caligula ve taş kalpli cani Macro’nun yardımıyla, çok geçmeden Sejanus’un hesabını görmüştü. Livilla’nın yedi yıl önce kocası Castor’u zehirlediği ve Castor’un, Sejanus’un suçlamalarının aksine, babasına asla ihanet etmemiş olduğu o zaman anlaşılmıştı. Bu durumda, Tiberius’un Castor’un arkadaşlarından hiçbirini görmeme kararı iptal edilmiş sayılabilirdi. Annemin korumasında olmak da şimdi her zamankinden değerli olmuştu. Bu haberler olmasa, Herodes Alabarkhes’ten borç almaya çalışarak vaktini ve itibarını boşuna harcamazdı. Yahudiler cömert ama çok dikkatlidirler. Sıkıntıya düşen soydaşlarına, eğer bu kendi kusur veya günahlarından kaynaklanmıyorsa, faizsiz borç verirler, çünkü onların Yasa’sında faiz yasaktır ve tek ödülleri bir erdem duygusudur. Ama Yahudi olmayan birine, adam açlıktan ölüyor olsa bile, zırnık vermezler. Aynı şekilde, yabancı ülkelerde Yahudiliğe aykırı alışkanlıklar edinmiş ve onların deyişiyle, kendini “cemaatin” dışında tutan bir Yahudiye, cömertliklerinin karşılığını fazlasıyla göreceklerine emin olmadan el uzatmazlar.</p>
</body>
</html>