<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>21. Bölüm</h3>

  <p>Bir Romalı generale, ülkesinin düşmanlarını yenmesinin ödülü olarak tam zafer onuru verilmesi için, kadim geleneklere göre, belirli koşulların yerine getirilmesi gerekir. İlkin, general Konsül rütbesine veya birinci dereceden magistra rütbesine ulaşmış olmalı ve zaferi kazanan ordunun vekâleten başında bulunan bir komutan ya da teğmen değil, resmi başkomutanı olmalıdır; hem savaş öncesinde, başkomutan olarak, alametlerin uğurlu olup olmadığına bizzat bakmalıdır. Sonra savaş isyancı yurttaşlara karşı değil, bir yabancı düşmana karşı verilmelidir ve savaş, bir zamanlar Roma’ya ait olan toprakların geri alınması için değil, tamamen yeni bir bölgeye Roma egemenliğini yaymak amacıyla yapılmalıdır. Sonra seferi sona erdiren bir meydan savaşında düşmanı kesin yenilgiye uğratması; en az beş bin düşman askeri öldürmesi ve Roma’nın zayiatının görece hafif olması gerekir. Son olarak, zafer öylesine kesin olmalıdır ki, muzaffer ordusunu fethedilen bölgelerden önyargısız olarak geri çekip, zafer alayına katılabilmeleri için Roma’ya getirebilmelidir.</p>

  <p>Zafer kutlama izni Senato’dan çıkar, ama her zaman kıskançlığın sebep olduğu uzun tartışmalardan sonra. Genellikle şehirdışındaki Bellona Tapınağı’nda toplanır ve generalin gönderdiği defne çelenkli resmi dilekçeyi incelerler. İddiaların asılsız veya abartılı olduğunu düşünmek için nedenleri varsa, onu çağırtıp bunları kanıtlamasını isterler. Eğer gerçekten kayda değer bir zafer kazandığına hükmederlerse, genel bir şükran günü ilan eder ve o gün, muzaffer ordunun kent surları içine kabulü için, Roma halkından resmi izin isterler. Galibiyet yeterince başarılı görülürse, Senato’nun, zafer onuru için gereken bazı koşulları gevşetme gücü vardır. Adil denebilir buna; ama bana sorarsanız, Romulus’un zamanından bu yana kutlanan üç yüz on beş zaferin en az altmış veya yetmişi kutlanmayı hak etmemiştir. Buna karşılık, birçok iyi general, gerçekten hak ettikleri zafer onurlarından, Senato’daki kıskanç rakiplerinin etkisiyle yoksun bırakılmıştır. Ancak, eğer general düşmanlarının kötü niyeti veya basit bir teknik ayrıntı yüzünden bu onuru alamadıysa, genellikle zaferini şehirdışındaki Alban Tepesi’nde gayriresmi olarak kutlar ve bütün halk buna katılır; dolayısıyla hakiki bir zafer kutlamasından pek farkı olmaz. Ama kent olayları tarihine zafer olarak kaydedilmez ve ölümünden sonra, cenaze maskına zafer kıyafeti eklenmez. Roma’nın tanık olduğu en rezil iki zafer kutlaması, Julius Caesar’ın, akrabası olan Büyük Pompeius’un oğullarına karşı kazandığı zaferi kutlaması ve benim ecdadımdan bir Appius Claudius’un, Senato’nun da, halkın da bu onuru vermeyi reddetmesine rağmen, kız kardeşi olan bir Vesta rahibesini zafer arabasına binmeye razı ederek kutladığı zaferdi; kent görevlileri rahibenin kutsallığına leke sürmemek için, Appius’u arabadan çekip indirmemişlerdi.</p>

  <p>Ben zafer onuru için başvurumu yaptığımda, kabul edileceğine herkes önceden emindi; çünkü hiç kimse benim iddialarımı -Caligula’nın Germania, Britanya ve Neptün’e karşı üçlü zaferi kadar mesnetsiz bile olsa- geri çevirmeye cesaret edemezdi. Caligula, Germania’nın birkaç mil içine yürümüş, direniş görmemiş, ama hayalinin ürünü olan bir dehşete kapılarak, panik içinde apar topar geri dönmüştü; Britanya derseniz, değil oraya gitmek, ne Manş’ı geçmiş ne de ordusunu oraya göndermişti; Neptün’e gelince, buna ilişkin söylenecek en hafif şey, zafer payelerinin ulusal tanrılara karşı kazanılan, gerçek veya hayali zaferler için verilmediğidir. Ben her şeyin edep ve namus çerçevesinde yürümesini istiyordum; onun için başvurumda, benim sefere bizzat komuta ettiğim süre içinde öldürülen Briton sayısının gereken beş bin rakamından üç yüz eksik olduğunu, ama alınan tutsak sayısının fazlalığının belki bu eksiği kapatacağını ve kayıplarımızın azlığından dolayı da meclisin bu koşulu bu kez gözetmeyeceğini umduğumu belirttim. Eğer zafer onuru verilirse, altı yüz tutsağı Circus’ta ölümüne dövüştüreceğimi ve gereken beş bin ölü düşman sayısına böylece ulaşılacağını söyledim. Roma’ya marttan önce dönemeyeceğimi, çünkü Aulus’un, Britonları adalarında sürekli varlığımıza alıştırmak için kış boyunca tüm orduya ihtiyacı olduğunu; hatta ondan sonra bile, yeni eyaleti savunmasız bırakamayacağını, çünkü henüz fethedilmemiş sınır kabilelerinin istilasına uğrayabileceğini yazdım. Ama son savaşa aktif olarak katılan birlikleri, -yani Yirminci Alay’ı, On Dördüncü’nün dört taburunu, Dokuzuncu’nun iki taburunu, İkinci’nin iki, Sekizinci’nin bir taburunu ve bazı müttefik birlikleri getirebilirdim. .. Eğer bunu yeterli görürlerse. Bu arada, eski geleneğe uygun olarak, ben Roma’ya dönmeyecek (vekilim olarak Vitellius, meclisin işbirliğiyle yönetimi sürdürecekti), karargâhım Lyon’da olmak üzere, Galya’da kalacak, davalara bakacak, kabileler veya şehirler arasındaki anlaşmazlıkları çözecek, birlikleri ve savunma durumunu gözden geçirecek, bölge hesaplarını izleyecek ve Druidler Sınıfı’nı bastırma yolundaki emirlerime kesinlikle uyulduğunu kollayacaktım.</p>

  <p>Başvurum hoş karşılandı ve Senato, beş bin ölü maddesinden vazgeçip, ordumu kente sokmak için halktan izin istedi ve halk bu izni seve seve verdi. Senato, zafer kutlaması için, kamu hazinesinden bana yarım milyon altın ayırdı ve tarih Yeni Yıl Günü -1 Mart- olarak belirlendi.</p>

  <p>Galya turum olaysız geçti; sadece Roma yurttaşlığını yaymakla ilgili bazı önemli kararlar aldım. Ülkeye ilişkin izlenimlerimi yazarak vakit kaybetmeyeceğim. Aulus’tan düzenli olarak gelen raporlar, çeşitli Catuvellauni kalelerinin alındığını, birliklerinin dağılımının ayrıntılarını bildiriyor ve ordunun zafer kutlaması sonrasında, gelecek bahar için düşündüğü bir sefer planını onayıma sunuyordu. Eyalet valilerinden, müttefik krallardan ve şahsi dostlardan birçok kutlama mektubu aldım. Marsus, Antiokheia’dan yazarak zaferimin zamanlamasının fevkalade olduğunu bildirdi. Doğu’da, Roma’nın içten içe çürüdüğü ve çökmesinin kaçınılmaz olduğuna dair gizli düşmanlar tarafından söylentiler yayılıyormuş sürekli ve bu Suriye halkını huzursuz ediyormuş. Ama Marsus’un tek yazdığı bu değildi. Caligula’nın iktidarı döneminde, tam Suriye’yi işgal edecekken, Vitellius’un tepesine bindiği ve gelecekte düzgün davranmasını sağlamak için kendisinden zorla önemli rehineler aldığı yaşlı Parth Kralı’nın kısa süre önce öldüğünü ve yerine soylular arasında birçok düşmanı bulunan uyuşuk ve sefih bir prens olan oğlu Gotarzes’in geçtiğini bildirmişti. Şöyle yazmıştı Marsus:</p>

  <div>
    <br/>
  </div>

  <p>“Ama bu Gotarzes’in Bardanes adında çok yetenekli ve hırslı bir kardeşi var. Bana bildirildiğine göre, Bardanes, kardeşiyle taht kavgasına girmek üzere, şimdi Parth ülkesi yolundaymış. Son günlerde, sağırlığı iyileştirdiği söylenen ünlü bir hekime görünmek bahanesiyle -Bardanes’in bir kulağı hafif sağır- İskenderiye’deydi. Ama yolculuğu sırasında yolu Kudüs’ten geçti ve ajanlarımın dediğine göre, Kral Herodes’in topraklarından, geldiğinden çok daha zengin ayrılmış. Bardanes Yahudi altınlarının yardımıyla Gotarzes’i kolayca yerinden edebilir: Parth soyluları rüşvete açıktır. Adiabenos Kralı’nın -size hatırlatmama bile gerek yok; Dicle Nehri’nin karşı kıyısında, Ninova’nın hemen güneyindeki Asur Krallığı- parayla satın almasına gerek olmayan yardımına ve Batı Mezopotamya’daki Osroene Kralı’na güvenebilir. Anımsarsınız, bu Adiabenos Kralı ölen Parth Kralı’nı, bir soylular komplosuyla tahttan indirildikten sonra, tekrar yerine geçirmiş ve bu hizmetine karşılık Altın Döşek ve Yüce Taç’la ödüllendirilmişti. Ama sanırım sizi şaşırtacak olan, bu önemli kişinin gizli bir Yahudi olmasıdır; ailesinden, ilk olarak annesi Yahudi dinini benimsedi ve şimdi Kudüs’te yaşıyor. Torunları olan beş Adiabenos prensini de Yahudi dilini, dinini ve edebiyatını öğrenmeleri için yanında getirdi. Çocukların hepsi sünnetlidir.</p>

  <p>Kral Herodes’in şimdi şu krallarla yakın ilişkileri var:</p>

  <div>
    <br/>
  </div>

  <p>Chalcis Kralı</p>

  <p>Ituraea Kralı</p>

  <p>Adiabenos Kralı</p>

  <p>Osroene Kralı</p>

  <p>Küçük Ermenistan Kralı</p>

  <p>Pontus ve Kilikya Kralı</p>

  <p>Kommagene Kralı</p>

  <p>Müstakbel Parth Kralı</p>

  <div>
    <br/>
  </div>

  <p>Parth Tacı altında, tabii birçok müttefik Ortadoğu kralı -Bactriane’dan Hindistan sınırına kadar- toplanmış durumda. Kral Herodes ayrıca bütün dünyadaki Yahudilerin desteğine sahip; İskenderiye Yahudileri, Edom’lular ve Nabatiler de unutulmamalı ve şimdi Arabistan kralının desteğini elde etmeye çalışıyor. Fenikeliler de yavaş yavaş tatlı sözlerinden etkilenip yumuşamaya başladılar. Sadece Sur ve Sayda soğuk duruyor. Kral Herodes bu şehirlerle diplomatik ilişkilerini kesti ve kendi tebaasına onlarla ticaret yapmayı yasakladı, yapanlar ölümle cezalandırılacak. Sur ve Sayda sonunda anlaşmak zorunda kalacak. Onların maddi refahı iç bölgelerle ticarete bağlı ve Mısır’dan ithal ettikleri buğday ve kötü havada kıt olan balık dışında, bütün besin maddeleri Kral Herodes’in kontrolünde.</p>

  <p>Durumun tehlikelerini ne kadar abartsam yetmez ve Britanya zaferinizin tam bir başarı oluşu hepimizin içine su serpti; ama keşke şu anda Britanya’da konuşlanan alaylar acilen Doğu’ya transfer için el altında olsaydı, demekten kendimi alamıyorum; sanki yakında gerekecek gibi geliyor.</p>

  <p>Her zamanki zarafetiniz ve keskin anlayışınızla, bu zor koşullarda takdirinize sunacağım tavsiyeyi umarım hoş görürsünüz. Önerim şu: Şimdi Roma’da yaşayan sabık Ermenistan kralı Mithridates’i hemen tahtına geri gönderin. Amcanız İmparator Tiberius Caesar’ın, ölen Parth Kralı’na Ermenistan tacını kendisininkiyle birleştirmesine izin vermesini ve kralın ona yazdığı edep dışı mektuba silah gücüyle cevap vermemesini, affınıza sığınarak, çok vahim bir hata olarak gördüğümü söylemeliyim. Dolayısıyla eğer Mithridates’i hemen bana, Antiokheia’ya gönderirseniz, Bardanes ile Gotarzes Parth tahtı için mücadele ederken, ben onu Ermenistan tahtına çıkarmayı üstlenirim. Şimdiki Ermenistan valisinin, rüşvetle, fazla itiraz etmemesi sağlanabilir; ayrıca Mithridates yeteneksiz bir hükümdar değil ve Roma kurumlarına büyük hayranlık besliyor. Kardeşi de Gürcistan Kralı ve Kafkasyalı dağcılardan oluşan epey güçlü bir ordusu var. Onunla bağlantı kurup, biz Ermenistan’a güneybatıdan girerken onun da kuzeyden yürümesini ayarlayabilirim. Eğer Mithridates’i tahta çıkarmayı başarırsak, Pontus ve Küçük Ermenistan krallarından korkacak bir şey kalmaz: çünkü Ermenistan Parth ülkesinden o krallıkların önünü kesmiş olur; Kommagene Kralı’ndan da (oğlu şimdi Kral Herodes’in kızı Drusilla ile sözlendi) korkmak gerekmez, çünkü onun toprakları da Ermenistan ile benim komutam altındaki bölge arasında. Aslında kuzeyi elde tutacağız ve Bardanes iç savaş sonunda Kral Gotarzes’i tahttan indirince (ki buna kesin gözüyle bakıyorum), bir sonraki seferi Ermenistan’a, Mithridates’e karşı olacak. Ermenistan’ı geri alması, eğer Mithridates’e yeterli desteği verirsek, kolay değil; Bardanes’in güneydeki ve doğudaki müttefikleri de onca uzak ve tehlikeli bir sefere yardım etmeye pek yanaşmazlar. Bardanes, Ermenistan’ı ele geçirene kadar, Kral Herodes Agrippa’nın tasarladığına kesinlikle inandığım imparatorluk projesine hiçbir şekilde yardımcı olamaz. Sözde dostunuz ve müttefikinizin sadakatine ilk kez bu kadar kesin bir suçlama yöneltiyorum ve bundan ötürü, öfkenizi üstüme çekerek büyük bir riske girdiğimin bilincindeyim. Ama Roma’nın güvenliğini kendi güvenliğimden daha çok önemsiyorum ve bana ulaşan siyasi bilgileri, sırf resmi bir mektupta tatsız kaçar düşüncesiyle aktarmazsam, kendimi ihanet etmiş sayarım. Bunca şeyi söyledikten sonra, Kral Herodes’in oğlu, genç Herodes Agrippa’yı, zafer kutlamanız için Roma’ya davet etmenizi de önerebilir miyim? Böylece, eğer gerekirse, bir bahaneyle orada daha uzun tutulabilir ve babasının davranışını denetlemek için yararlı bir rehine olur.”</p>

  <div>
    <br/>
  </div>

  <p>Önümde iki yol vardı. Birincisi, Marsus’un suçlamalarını yanıtlamak üzere Herodes’i derhal Lyon’a çağırmaktı. Herodes’ten yana olan duygularıma rağmen, Marsus’a inanmamak elimde değildi. Eğer Herodes suçluysa, gelmeyi reddedecekti ve bu savaş demek olacaktı ki, buna hazır değildim. İkinci yol, zamana oynamak ve kuşkularımı belli etmemekti; ama buradaki tehlike, gecikmenin benden çok Herodes’in işine yaramasıydı. Bu yola karar verirsem, kesinlikle Marsus’un Ermenistan’a ilişkin tavsiyesini tutacaktım; ama Marsus’un düşündüğü gibi dost bir Ermenistan, anlaşılan Herodes’in topladığı muazzam güçlü bir Doğu konfederasyonuna karşı yeterli koruma sağlar mıydı?</p>

  <p>Herodes’ten mektuplar geldi. İlkinde, kehanette beklenen krala ilişkin sorularımı cevaplıyordu. İkincisinde, zaferlerimi içtenlikle kutluyor ve garip bir taleple, zafer şenliğim için oğlunu Roma’ya göndermesine iznimi rica ediyordu; yazın, doğum günüm onuruna Kayseriya’da yapmayı tasarladığı büyük şölen için Filistin’e dönene kadar, oğlunun birkaç ay Roma’da tatil yapmasının beni rahatsız etmeyeceğini umuyordu. Beklenen kral hakkındaki mektubu şöyle:</p>

  <div>
    <br/>
  </div>

  <p>“Evet, Sevgili Küçük Maymunum, çocukluğumda, bu kutsal kişi ya da dilimizde söylendiği gibi Mesih hakkında birçok gizemli konuşma duymuştum; bunlar, Kudüs’teki dini çevrelerde hâlâ devam ediyor. O zaman konuyla fazla ilgilenmemiştim, ama sen kehanet hakkında bilgi isteyince, ben de meseleyi ciddi olarak araştırmaya başladım. Önerin üzerine, değerli dostumuz Philo’ya danıştım; Tanrımıza vaat ettiği bir adağı yerine getirmek için Kudüs’teydi: Ömrü adak adamak ve adak sunmakla geçiyor. Philo, biliyorsun, aslında Platon ile felsefeci tayfasının ideal olarak sunduğu Ulu Tanrı’yı -bütün doğrulamaların ötesinde yüceltilen, Değişmez, Boyun Eğmez, Ebedi ve Katışıksız Zihinsel Mükemmellik- bizim Kudüs’teki ihtiraslı kabile tanrımızla cüretkâr, ama bence çok saçma bir tavırla özdeşleştirdi. Sanırım Platon’un tanrısını fazla soğuk ve soyut buldu ve içine biraz hayatiyet katmak, aynı zamanda, kendi tanrısını bütün evren üzerinde egemen kılarak onu yüceltmek istedi. Her halükârda, Kutsal Kitap’ın bu esrarengiz kişi hakkında ne dediğini Philo’ya sordum. Birden çok ciddi bir surat takındı ve ırkımızın tek umudunun bu Mesih’in gelişine bağlı olduğunu söyledi. Bana şu ayrıntıları verdi:</p>

  <p>Bu Mesih, İsrail’i günahlarından kurtarmak için gelecek kraldır ve Yahudilerin tanrısının insan temsilcisidir. Büyük bir fatih olması şart değil, ama Yahudilerin tapınma özgürlüğüne engel olan herhangi bir yabancı gücün boyunduruğundan onları kurtaracaktır. Philo’ya göre, bu kehanet ilk olarak Mısır’da, II. Ramses döneminde, Yahudiler yasa koyucuları Musa’nın önderliğinde Mısır’dan çıktıktan az sonra ortaya atılmış. Musa’ya atfedilen Çölde Sayım Kitabı’nda, ondan ‘Yakup soyundan bir yıldız çıkacak, İsrail’den bir önder yükselecek’ diye söz ediliyor. Roma’nın kuruluşuyla yaklaşık aynı tarihlere rastlayan sonraki kutsal yazılarda, İsrail’in kayıp sürüsünü her bir yandan toplayıp Filistin’deki öz ağıllarına geri getirecek adam olarak niteleniyor; çünkü o dönemde Yahudiler, Yakındoğu ve Ortadoğu’daki kolonilere dağılmış durumdaydı. Kimileri tüccar ve yerleşimci olarak kendi istekleriyle Filistin’den ayrılmış, kimileri tutsak olarak zorla götürülmüştü. Philo, bu Mesih’in gerçek mi, yoksa sembolik bir kişi mi olduğuna, Yahudi ilahiyatçıların karar veremediğini söylüyor. Yiğit Makkabi’lerin (annemin kutsal ecdadı) zamanında, yalnızca bir sembol olarak görülüyordu. Başka zamanlarda, gerçek bir insan olarak görülmekle kalmamış, kendileri Yahudi olmasa da, Yahudilere el uzatan bazı kişiler (örneğin Büyük Keyhüsrev, hatta Asmon zulmüne son veren Pompeius bile) halk arasında Mesih olarak algılanmıştı. Philo bu iki görüşün de yanlış olduğunu söylüyor: Mesih gelecektir; o, Kudüs’teki tapınağı inşa eden Süleyman’ın babası Kral Davut’un soyundan ve Beytlehem adlı küçük bir köyde doğmuş bir Yahudi olacak ve kapsamlı bir günah çıkarma, tövbe ve Tanrı’nın öfkesini yatıştırma ayininden sonra, İsrail’i günahlarından arınmış olarak bir araya getirecektir. Kudüs, yemek tencerelerinden atların boynundaki çanlara kadar kutsanacaktır. Philo Mesih’in doğum tarihini bile biliyor: Yahudi ırkının ilk atasından tam beş bin beş yüz yıl sonra. Ama ne zaman yaşadığına dair görüşler uyuşmadığı için, bunun pek yararı yok.</p>

  <p>Kutsal kitaplarda bu Mesih’e değinmeler tamamen tutarlı değil. Bazen morlar giymiş ve ülkesinin düşmanlarının kanıyla yıkanmış, öfkeli ve güçlü bir savaşçı olarak gösteriliyor; bazen de zayıf, hüzünlü bir tip, tövbe ve kardeşlik sevgisi vaaz eden bir tür gariban peygamber gibi anlatılıyor. Ama Philo’ya göre, onun hakkındaki en güvenilir ve açık tanım Süleyman’ın Mezmurları diye bir kitaptaymış. Bir dua şeklinde:</p>

  <div>
    <br/>
  </div>

  <p>‘Ey Tanrı, Davut’un oğlu olan krallarını, belirlediğin zamanda, kulun İsrail’in başına getir. Onu zalim yöneticileri ezecek güçle donat. Halkını doğrulukla, mazlum kullarını adaletle yargılasın. Kudüs’ü ayakları altında çiğneyen dinsizlerden temizlesin. Günahkârları senin mirasından yoksun etsin; demir çubuk çömlekçinin kaplarını nasıl kırarsa, günahkârların gururunu ve gücünü öyle kırsın. Ağzından çıkan söz, yasa bilmez milletleri yok etsin; kutsal bir milleti toplasın ve onları adaletle yönetsin. Putperest milletler onun boyunduruğuna girsin. Başlangıçtaki gibi, tüm dünyanın önünde Tanrı’yı yüceltsin ve Kudüs’ü kutsallığına döndürsün. Dünyanın dört bucağından milletler, Tanrı’nın onu taçlandırdığı ihtişamı görmeye gelsin ve Sion’un yorgun evlatlarını armağan olarak getirsin. Çünkü o, Tanrı’dan gelen adil kraldır. Onun gününde, aralarında günahkârlık olmayacak; çünkü hepsi kutsaldır ve kralları Tanrı’nın kutsanmışıdır.’</p>

  <p>Bu Mesih efsanesi, tabii bütün Doğu’da çok farklı biçimlerde yayıldı ve bu süreç içinde Yahudi ortamından uzaklaştı. Kral’ın, arkadaşları tarafından terk edilmiş olarak acılar içinde öldüğü ve sonra arkadaşlarının onun kanını içtiği yolunda senin anlattığın yorum, Yahudi değil, Suriye asıllıdır sanırım. Yahudilerin yorumunda, Mesih sadece Yahudilerin kralı ve Kudüs merkezli büyük bir dini konfederasyonun başıdır; Tanrı’nın kendisi değildir. Tanrılık vasfını gasp edemez; çünkü Yahudiler dünyanın en inatçı tektanrıcısıdırlar.</p>

  <p>Şimdi kendini Mesih olarak tanımlayan kimse var mı, diye soruyorsun. Yakınlarda böyle bir iddia ile ortaya çıkan birine rastlamadım. Son bildiğim, Yusuf oğlu İsa adında Celileli bir adamdı. Ben Taberiye’de, Antipas Amcamın emrinde yargıçlık yaparken, cahil halktan epey müridi vardı ve gölün kıyısında toplanan kalabalıklara vaaz ediyordu. Görünüşü çarpıcıydı ve babası sıradan bir zanaatkâr olduğu halde, soyunun Davut’a dayandığını iddia ediyordu. Doğumuyla ilgili bir skandal duymuştum: Büyükbabamın muhafızlarından Panthera adlı bir Yunanın, tapınakta dokuma işçisi olan annesini iğfal ettiği söyleniyordu. Bu İsa bir harika çocukmuş (Yahudiler arasında sıradan bir olgu) ve kutsal kitapları çoğu ilahiyatçıdan daha iyi biliyormuş. Din üzerine çok kafa yormuş; belki de Yunan baba söylentisi asılsız değildi; çünkü Yahudiliği çok sıkıcı bir inanç olarak görüyor (hiçbir hakiki Yahudi bunu demez) ve insanın ihtiyaçlarını karşılamakta yetersiz buluyormuş. Bence o da, çok naif bir biçimde, Philo’nun ayrıntılarıyla işlediği şeyi yapmaya, yani Yahudi vahiy yazılarını Yunan felsefesiyle bağdaştırmaya çalıştı. Bana, Horatius’un <i>Şiir Sanatı</i> kitabında, güzel bir kadına bacak yerine çirkin bir balık kuyruğu çizen ressam hakkında yazdığını hatırlatıyor:</p>

  <div>
    <br/>
  </div>

  <p>‘Gülmez miydin dostum, böyle bir görüntüye?’</p>

  <div>
    <br/>
  </div>

  <p>Doğululaşmış bir Grek veya Romalıdan daha da çok nefret ettiğim şey, Greko-Romenleşmiş bir Doğuludur; ya da kültürleri eritip birleştirme çabasıdır. Kendime karşı bir hüküm bu; ama doğru olduğuna inanıyorum. Annen, beni iyi bir Romalı yapmayı asla başaramadı; sadece iyi bir Doğuluyu bozdu.</p>

  <p>Her neyse, Yusuf oğlu (ya da Panthera oğlu) İsa Yunan felsefesinden hoşlanıyordu. Ne yazık ki, bir Yunan bilgin değildi ve ekmeğini kazanmak için çok çalışmak (marangozdu) zorundaydı. Ama edebi zevkleri olan ve Taberiye Gölü’nün karşı kıyısındaki Gadara’daki Epikuros Üniversitesi’nde derslere katılan Yakup adlı bir balıkçıyla tanışmıştı. O günlerde Gadara köhne bir yerdi, ama en güzel döneminde oradan dört büyük kişi yetişmişti: Şair Meleagros, filozof Mnasalcus, amcan Tiberius’un hocası olan belagat ustası Theodorus ve bir daire çemberinin çap uzunluğuna olan oranını on bin ondalığa kadar hesaplayan matematikçi Philon. Her halükârda, İsa, Yakup’un Gadara’dan kaptığı felsefe kırıntıları ile Yahudi kutsal kitaplarına ilişkin kendi bilgilerini kullanarak, kendi yapay dinini yarattı. Ama yetki olmadan bir din olamaz; dolayısıyla başlangıçta gizliden gizliye ve sonra alenen, kendisini Mesih’le özdeşleştirdi ve (bir zamanlar Musa’nın yaptığı gibi) sanki Tanrı’nın ağzından konuşmaya başladı. Olağanüstü yaratıcı bir kafası vardı ve mesajlarını, bir ahlak dersiyle biten basit öyküler biçiminde veriyordu. Doğaüstü şifa verdiği ve mucizeler gerçekleştirdiği de iddia ediliyordu. Yasa’ya aşırı bağlılık ile zorbalığı karıştırmakla ve yoksullara karşı küstah olmakla suçladığı Yahudi din yetkililerinin başına bela oldu. Ona ilişkin bir sürü hikâye anlatılıyor. Siyasi muhaliflerinden biri, vicdanlı bir Yahudinin Roma İmparatorluğu’na vergi vermesi doğru mu, diye sorarak onu sıkıştırmaya yeltenmiş. Evet dese, milliyetçiler üzerindeki denetimini kaybedecek. Hayır dese, yöneticiler tarafından tutuklanması söz konusu olabilirdi. Onun için, meseleden habersizmiş gibi yapıp, yanıtlamadan verilecek parayı görmek istemiş. Ona bir gümüş sikke göstermişler ve ‘Bak, her aile reisinin bu kadar ödemesi gerek,’ demişler. İsa sormuş: ‘Ben Latince okuyamam. Sikkenin üstündeki kafa kimin?’ ‘Kimin olacak? Tiberius Caesar’ın tabii,’ demişler. İsa şöyle demiş: ‘Eğer para Sezar’ınsa, onu Sezar’a ödeyin. Ama Tanrı’nın hakkını, Tanrı’ya ödemeyi unutmayın.’ Yahudi Yasası’yla ilgili bazı noktalarda da onu kapana kıstırmaya çalışmışlar; ama öğretilerini haklı çıkaracak alıntı ve atıflar her zaman dilinin ucundaymış. Ne var ki, sonunda bir heretik olarak kendini tehlikeye attı ve hikâyenin sonunda, o sırada Yahudiye ve Samiriye valisi olan eski ahbabımız Pontius Pilatus, asayişi bozma suçundan onu tutukladı ve davasına bakılmak üzere Kudüs’teki yüksek dini mahkemeye teslim etti. Orada, kutsal değerlere sövme suçundan idama mahkûm oldu. Düşünüyorum da, Tanrıça Livia ile aynı yılda öldü ve müritleri onu terk etti; dolayısıyla senin aktardığın kehanetin büyük kısmı onda gerçekleşti. Şimdi bazı kişiler onun Tanrı olduğunu ve ölümünden sonra ruhunun göğe çıktığını -tıpkı Augustus’un ve Drusilla’nınki gibi- gördüklerini söylüyorlar; ayrıca Beytlehem’de doğduğunu ve Mesih’e ilişkin bütün diğer kehanetleri şöyle ya da böyle yerine getirdiğini iddia ediyorlar. Ama bence bu saçmalıklara artık nokta koyalım. Daha üç gün önce, bu hareketin fikir babası olan Yakup’u tutuklayıp idam ettim; aynı zamanda tutukladığım bir başka elebaşı Simun ise, nasıl olduysa, hapisten kaçmış; onu da tekrar yakalayıp idam ettireceğim.</p>

  <p>Sorun şu ki, aklı başında adamlar, rengârenk boyalı, balık kuyruklu bir kadının ‘görüntüsüne gülebilir’, ama ayaktakımının aynı görüntüye ağzı açık bakıp, onu bir deniz tanrıçası olarak görmesi ve tapınması da mümkündür.”</p>

  <div>
    <br/>
  </div>

  <p>Görünüşe bakılırsa samimi olan bu mektupta, Herodes’in kendisini gerçekten Mesih olarak düşündüğüne veya en azından, o ismin muazzam gücünü kendi hırsları yönünde kullanmaya niyetlendiğine beni ikna eden bir ayrıntı vardı. Bir kez kendisini açığa vurunca, Yahudilerin hepsi onun olacaktı. Çağırır çağırmaz, dünyanın her bir yanından Filistin’e koşacaklardı ve itibarı öyle büyük olacaktı ki, bütün Sami ırkı bu yeni inancı kucaklayacak, “yabancıyı ve dinsizi” aralarından atmak için onunla birleşeceklerdi. Adiabenos kralının tüm ailesiyle birlikte Yahudiliğe geçmesi, rüzgârın hangi yönden estiğini gösteren bir saman çöpüydü; küçük çöp de sayılmazdı doğrusu, çünkü bu kral “Taht veren” adıyla biliniyor ve Parth ülkesinde büyük saygı görüyordu. Marsus, bir sonraki mektubunda, Kommagene kralının da Yahudiliğe döndüğü söylentisini bildirdi. Bu Kral, Caligula’nın gözdesiydi. (Caligula’yı Doğu mutlakıyeti ile yönetmeye ilk onun kandırdığı söyleniyordu; Caligula’nın, özellikle kanlı ve keyfi bir suç işledikten sonra, daima onun onayını aradığını biliyorum.)</p>

  <p>Herodes’in kendini Mesih ilan etmeye niyetlendiğine inanmama neden olan ayrıntı, Beytlehem’den söz ederken, orasının kendi doğum yeri olduğuna ve herkesin genellikle sandığı gibi Kudüs’te doğmadığına hiç değinmemesiydi. Annesi Berenice, bir keresinde hikâyeyi anneme en ince ayrıntısına kadar anlatmıştı. Doğum için, kocasının Hebron’daki çiftliğinden Kudüs’e giderken, yolda birden sancısı tutmuş ve yol üstündeki bir köyde, paragöz bir hancı ve beceriksiz bir ebe ile unutulmayacak kadar berbat bir deneyim yaşamıştı. Herodes doğduktan birkaç saat sonra Berenice’nin aklına gelmişti o leş gibi, yıkık dökük köyün adını sormak. “Beytlehem,” demişti ebe, “atamız Benjamin’in doğum yeri, Kral Davut’un doğum yeri ve peygamberin ona şöyle dediği yer: ‘Ey, Beytlehem Efrat, Yahudiye’nin binlerce köyü arasında küçüksün belki, ama Bana senden gelecek İsrail’i yönetecek kişi.’” Gördüğü muameleden zaten sinirleri tepesinde olan Berenice, istihzayla, “Ulu Tanrı sonsuza dek kutsasın Beytlehem’i!” demiş. Ebe onaylamış: “Bütün konuklar her zaman öyle der!” Bu hikâye annemin çok hoşuna gitmişti ve aşırı önemsenen bir yer hakkında olumsuz görüşünü belirtmek için, Berenice’nin sesini taklit ederek, “Ulu Tanrı sonsuza dek kutsasın Beytlehem’i!” derdi. Oradan hatırlıyordum bu ismi.</p>

  <p>İsa’ya gelince, onun da Beytlehem’den geldiği iddia ediliyor -neye dayanarak, bilemem, çünkü Beytlehem Celile’de değil- ve İsa kültü o zamandan beri Roma’ya da yayıldı ve bir çeşit yeraltı ağıyla epey güçlenmiş görünüyor. Ayinleri arasında bir sevgi şöleni var; kadın, erkek birlikte katılıyor ve sembolik olarak, kutsal kişinin etini yiyip kanını içiyorlar. Anlattıklarına göre, ayinde taşkın ve histerik sahneler oluyormuş; müritlerin çoğu köle ve alt sınıflardan insanlar olunca, normal tabii. Oturmadan önce, bütün günahlarını en iğrenç ayrıntılarına kadar, topluluğun önünde itiraf etmeleri gerekiyormuş. Bu kendini aşağılama yarışması bir tür eğlence oluyor anlaşılan. Kültün başrahibi (eğer ona bu payeyi verebilirsem), Herodes’in bana yazdığı Çelileli balıkçı Simun’muş ve bu mevkiye getirilmesi, İsa’nın tutuklandığı gün, onu terk etmesi ve inançlarını inkâr etmesinden ötürüymüş. Ama sonra içtenlikle pişman olmuş. Bu kasvetli mezhebin ahlak anlayışına göre, ilk suç ne kadar büyükse, bağışlanma da o kadar büyük olurmuş!</p>

  <p>Resmen tanınan bir din olmadığı için (düzgün Yahudiler ona şiddetle karşı çıkıyor), ancak meyhaneler ve derneklere karşı düzenlemelerin kapsamına giriyor; hem yasaklamayla büyüyen tehlikeli türden bir kült. İnancın baş maddesi, Yahudi Tanrısının gözünde -İsa şimdi onunla özdeşleştiriliyor- insanın insanla mutlak eşitliği ve bu Tanrı’nın günahkârlara, eğer içtenlikle nedamet getirir ve O’nu bütün diğer Tanrılardan üstün sayarlarsa vaat ettiği sonsuz mutluluk. Herkes, sınıfına, ırkına ya da karakterine bakmaksızın, bu külte katılabilir. Dolayısıyla İsis, Kybele, Apollon ve benzerlerinin meşru gizemli ayinlerine kabul için gereken sosyal itibara sahip olmayan veya bir rezalet ya da suç yüzünden bu hakkı kaybedenler, burada kendilerine yer buluyor. Başlangıçta, adayın sünnet olması şartı vardı; ama şimdi bu önkoşuldan bile vazgeçildi. Çünkü mezhep Ortodoks Yahudilikten o kadar kopmuş ki, giriş töreninde tek yapılması gereken, Mesih’in adıyla birkaç damla su serpmek. Bu kültün bazı iyi eğitimli kişiler için sapıkça bir çekiciliği var. Mezhebe girenlerden sabık Kıbrıs Valisi Sergius Paullus’un çöpçüler, köleler, seyyar satıcılar arasında bulunmaktan hoşlanması, kültün uygar tavırları alçaltıcı etkisinin bir örneği. Bana valilikten istifasını bildiren mektubunda, yeni Tanrı’ya olan sadakatinin, Tanrı Augustus adına bağlılık yemini etmesine izin vermediğini bildirdi. İstifasını kabul ettim, ama onu listeden sildim. Daha sonra, bu yeni inanç konusunda onu sorguladığımda, bunun tamamen siyaset dışı olduğunu; İsa’nın irfan sahibi ve örnek alınacak bir kişilik ve Roma yönetimine sadık olduğunu söyledi. İsa’nın öğretisinin, Yunan ve Yahudi dini klişelerinin derme çatma bir karışımı olduğunu reddetti. Yahudilerin derlenip toplanmış, Rabbinik denilen ılımlı düşünceler bütününden kaynaklandığını, ama onu aştığını ve (Herodes’in desteğine bel bağladığı) Yahudi fakihlerin batıl inançlar içeren formalizmine ters düştüğünü; Yasa’ya uymayanları bekleyen ilahi intikamdan ziyade, Tanrı adına kardeşçe sevgiye vurgu yaptığını ve Yasa’nın sözünden ziyade, ruhunu öne çıkardığını anlattı.</p>

  <p>İtalya’ya döner dönmez Venüs’e verdiğim sözü yerine getirdim. Rüyama girmiş ve gülümseyerek, “Claudius, çatım akıyor; lütfen tamir ettir,” demişti. Sicilya’da Eryx dağındaki ünlü tapınağını da, daha büyüterek yeniden yaptırdım. Oraya, eski bir Sicilyalı aileden rahipler atadım ve Hazine’den hatırı sayılır bir yıllık gelir bağışladım. Orman perisi Egeria için de, Aricia’daki korusunda güzel bir türbe yaptırdım ve içine altın bir şükran sunusu -bir mumu koklayan güzel bir kadın- koydum. Şamdanın kenarında, Sabin lehçesiyle şu cümle yazılıydı:</p>

  <div>
    <br/>
  </div>

  <p><i>Yel hızıyla uçan zafer müjdecisi Egeria’ya topal Claudius’tan şükranla. Lütfet ki, onun mumu sonuna dek parlak bir ışıkla yansın ve düşmanlarının mumları birdenbire sönüp gitsin.</i></p>
</body>
</html>