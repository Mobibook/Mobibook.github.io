<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>24. Bölüm</h3>

  <p>Herodes, on yıl önce bugün öldü ve o zamandan beri Doğu’da neler olduğunu, şimdi okurlarımın Doğu’ya karşı ilgisi azalmış olsa da, kısaca anlatacağım. Bu hikâyede ucu açık nokta bırakmamak zorunda hissediyorum kendimi. Marsus, Herodes’in ölümünü duyar duymaz, hemen Kayseriya’ya indi ve hem orada hem de Samiriye’de düzeni sağladı. Herodes’in dominyonlarına, geçici vali olarak, Fadus adında bir Romalı şövalye atadı. Bu adamın Filistin’de büyük çaplı ticari girişimleri vardı ve bir Yahudi kadınla evliydi. Atamayı onayladım ve Fadus gerektiği gibi işi sıkı tuttu. Yahudilere dağıtılan silahların hepsi iade edilmemişti Helcias’a: Gilead’lılar, Doğu’daki komşuları, Ammon’daki Araplara karşı ellerinde bulunsun istemişlerdi. Yahudiyelilerin ve Celilelilerin de geri vermediği epey silah vardı ve ülkeye büyük zarar veren eşkıya çeteleri türemişti. Ama Fadus, sadakatlerini kanıtlama derdinde olan Helcias ve Kral Herodes Pollio’nun yardımıyla, Gilead’lıların önde gelenlerini tutukladı, takipçilerini silahsızlandırdı ve eşkıya çetelerini teker teker yakaladı.</p>

  <p>Müttefiklerden Pontus, Kommagene, Küçük Ermenistan ve Ituraea kralları, Herodes’in kardeşi vasıtasıyla onlara ilettiği tavsiyeye uydular ve Ermenistan sınırında Bardanes’le buluşamayacakları için ondan özür dileyerek, Roma’ya bağlılıklarını yinelediler. Bardanes, buna rağmen batıya doğru ilerledi. Ermenistan’ı geri almaya kararlıydı. Marsus, ona Antiokheia’dan sert bir uyarı gönderdi ve Ermenistan’la savaşın Roma’yla savaş demek olduğunu bildirdi. Bunun üzerine, Adiabenos Kralı, Kudüs’te bulunan çocuklarının Romalılar tarafından rehine alınabileceğini ileri sürerek, Bardanes’e sefere katılmayacağını söyledi. Bardanes ona savaş açtı; ülkesini tam istila edecekti ki, Gotarzes’in başka bir ordu topladığını ve imparatorluk üzerindeki iddialarını yinelediğini duydu. Apar topar geri döndü ve bu kez, iki kardeş arasındaki savaş, Hazar Denizi’nin güney kıyılarına yakın olan Kura Nehri kıyılarında yapıldı. Gotarzes yenildi ve dört yüz mil doğudaki Dahian ülkesine kaçtı. Bardanes onu kovaladı ama Dahian’ları yendikten sonra, muzaffer ordusunu daha ileri gitmeye ikna edemedi; çünkü Parth İmparatorluğu’nun sınırlarını geçmişlerdi. Ertesi yıl döndü ve Adiabenos’u istila etmeye hazırlanırken, ava çıktığı bir gün, kendi soylularının kurduğu pusuya düşüp öldürüldü. Ortadan kalkması beni rahatlattı; çünkü çok yetenekli ve olağanüstü enerjik bir adamdı.</p>

  <p>Bu arada Marsus’un görev dönemi sona ermişti ve onun Roma’ya dönüp bana danışmanlık yapacağına seviniyordum. Onun yerine Cassius Longinus’u atadım. Ünlü bir hukukçu ve yeğenim Drusilla’nın sabık kayınbiraderiydi. Geçmişte, zor hukuki noktalarda ona sıkça başvurmuştum. Bardanes’in ölüm haberi Roma’ya gelince, Marsus şaşırmadı. Galiba komploda onun da parmağı vardı. Uzun yıllar Roma’da rehine olarak tutulmuş, sabık Parth krallarından birinin oğlu olan Meherdates’i Parth tahtına aday olarak göndermemi tavsiye etti. Bardanes’i öldüren soyluların Meherdates’i destekleyeceğini garanti ediyordu. Gelgelelim, Gotarzes Dahian ordusuyla tekrar ortaya çıktı ve Bardanes’i öldürenler ona biat etmeye zorlandılar. Bu durumda Meherdates, onu doğuya göndermek için elverişli bir fırsat çıkana kadar, Roma’da kaldı. Marsus bunun yakın olduğu kanısındaydı. Gotarzes gaddar, kaprisli ve korkaktı; soyluların sadakatini uzun süre koruyamazdı. Marsus haklı çıktı. İki yıl sonra, Parth İmparatorluğu’nun önde gelenleri (Adiabenos Kralı da aralarında) tarafından gizlice gönderilen bir heyet, benden Meherdates’i onlara göndermemi istedi. Tamam, dedim ve Meherdates’i övdüm. Elçilerin önünde ona, zorba rolüne girmemesini, kendisini sadece bir eyalet yöneticisi ve halkını eşit yurttaşlar olarak görmesini söyledim. Hiçbir Parth kralı şimdiye kadar adalet ve hoşgörü yaklaşımı uygulamamıştı. Onu Antiokheia’ya yolladım ve Cassius Longinus ona Fırat Nehri’ne kadar eşlik etti; hemen Parth ülkesine geçmesini ve eğer hızlı ve gözü pek davranırsa, tahtın sahibi olacağını belirtti. Ne var ki, gizlice Gotarzes’i yeğleyen sözde müttefik Osroene Kralı, Meherdates’i sarayında keyifli eğlenceler ve av partileriyle mahsus oyaladı ve doğrudan Mezopotamya yoluyla gitmek yerine, Ermenistan’dan dolaşmasını tavsiye etti. Meherdates bu kötü tavsiyeye uydu; böylece hem Gotarzes’in hazırlanmasına vakit bıraktı hem de ordusunu karlı Ermenistan dağlarından geçirmeye çalışarak birkaç ay kaybetti. Ermenistan’dan inince, Dicle’ye yürüdü ve Ninova ile diğer önemli şehirleri ele geçirdi. Adiabenos kralı onu sınırda karşıladı, ama onun işe yaramaz olduğunu çabucak kavrayıp ilk fırsatta davasını terk etmeye karar verdi. Böylece, Meherdates ile Gotarzes’in orduları savaşa girince, Osroene ve Adiabenos kralları ansızın Meherdates’i terk etti. Yiğitçe çarpıştı ve kazanmasına ramak kaldı; çünkü Gotarzes öyle ödlek bir komutandı ki, kaçmasını önlemek için, generalleri onu zincirle bir ağaca bağlamak zorunda kalmışlardı. Sonunda Meherdates yakalandı ve kahraman Gotarzes, kulaklarını keserek onu alay edercesine Cassius’a gönderdi. Çok geçmeden öldü Gotarzes. Parth ülkesinde sonraki gelişmeler, sanırım okurlarımın ilgisini çekmez; aslında beni bile pek az ilgilendiriyor.</p>

  <p>Mithridates birkaç yıl Ermenistan tahtında oturdu, ama sonunda, kardeşi Gürcistan Kralı’nın oğlu olan yeğeni tarafından öldürüldü. Bu ilginç bir hikâyeydi. Gürcistan Kralı kırk yıldır iktidardaydı ve büyük oğlu, onun ölmesini ve krallığın kendisine kalmasını beklemekten bıkmıştı. Oğlunun karakterini bilen ve kendi hayatından endişe eden kral, ona Gürcistan’dan daha büyük ve zengin olan Ermenistan’ın tahtını ele geçirmesini tavsiye etti. Oğlan kabul etti. Sonra kral oğluyla kavga etmiş numarası yaptı ve oğlan Ermenistan’a kaçıp Mithridates’e sığındı. Orada iyi karşılandı ve Mithridates onu kızıyla evlendirdi. Ama vakit kaybetmeden koruyucusuna karşı entrikalara girişti. Babasıyla barışmış gibi yapıp Gürcistan’a döndü ve babası, Mithridates’le bir anlaşmazlık çıkarıp, ona karşı oğlunun komutasında bir ordu gönderdi. Mithridates’in siyasi danışmanı olan Romalı albay, Mithridates ile damadı arasında bir uzlaşma toplantısı önerdi. Mithridates peki, dedi; ama tam anlaşma mühürlenecekken, hileyle Gürcü askerler tarafından yakalandı ve yorganla boğuldu. Suriye valisi bu korkunç eylemi duyunca, kurmaylarını topladı ve Mithridates’in öcünü almak için, şimdi onun tahtına geçen katiline karşı bir cezalandırma seferi yapılsın mı, diye sordu. Ama genel görüş bundan yana değildi. Sınırlarımızdaki Doğu krallarının davranışı ne kadar rezil ve zalim olursa, Roma İmparatorluğu’nun güvenliği komşularımızın birbirlerine karşı güvensizliğine dayandığı için, hiçbir şey yapmamak bizim lehimize olur, dediler. Yine de, vali, cinayeti onaylamadığını göstermek için, Gürcistan Kralı’na resmi bir mektup göndererek, ordusunu çekmesini ve oğlunu geri çağırmasını istedi. Parth’lar bu mektubu duyunca, fırsat bu fırsat diyerek Ermenistan’ı işgal ettiler ve yeni kral kaçtı. Ama seferi daha ileri götüremediler; çünkü çok sert bir kıştı ve adamlarının çoğu hastalıktan öldü veya dondu. Bunun üzerine Kral döndü. Ama bu hikâyeyi niye sürdüreyim ki? Bütün Doğu hikâyeleri aynı amaçsız, bir ileri iki geri gidişgelişlerden ibaret. Ancak akışa amaç ve yön verebilecek bir önder çıkarsa -ki bu o kadar enderdir ki neredeyse hiçbir zaman olmaz- durum farklı olabilir. Herodes Agrippa işte öyle bir önderdi, ama dehasını tam kanıtlayamadan öldü.</p>

  <p>Yahudilerin Mesih umudu, Theudas adında Gilead’lı bir şarlatan tarafından yeniden canlandırıldı. Fadus’un valiliği sırasında, etrafına epey adam toplamış ve onu Şeria Nehri’ne izlemelerini söylemişti. Orada, peygamber Elişa’nın yaptığı gibi, nehirden yol açacak ve onları ayakları ıslanmadan geçirip Kudüs’ü almaya götürecekti. Fadus bir süvari birliği göndererek fanatik kalabalığı dağıttı ve Theudas’ı yakalayıp kafasını kestirdi. (Bundan sonra Mesihlik iddiasıyla ortaya çıkan olmadı; ama Herodes’in bana yazdığı mezhep, Yusuf oğlu İsa'nın izleyicileri son zamanlarda, Roma’da bile epey çoğalmış görünüyor. Aulus Platius’un karısı, benim önümde, onların sevgi şölenlerinden birine katılmakla suçlandı; ama Aulus Britanya’daydı ve onun hatırına meseleyi geçiştirdim.) Filistin’deki buğday kıtlığı Fadus’u zora soktu: Herodes’in hazinesi tamtakırdı (nasıl para harcadığı düşünülürse, şaşılacak şey değil), dolayısıyla Mısır’dan buğday alarak sıkıntıyı gidermek olanaksızdı. Yine de, Yahudiler arasında bir bağış komitesi örgütledi ve o kışı atlatmayı becerdiler. Ama ertesi yıl hasat gene başarısızdı ve bütün varlığını Mısır’dan buğday almak için veren Adiabenos Ana Kraliçesi olmasaydı, yüz binlerce Yahudi ölecekti. Yahudiler kıtlığı, Tanrı’nın Herodes’in günahından ötürü bütün millete verdiği bir ceza olarak görüyorlardı. Aslında ikinci kıtlık, hava koşullarının olumsuzluğundan çok, Yahudi çiftçilerin kabahatiydi: Öyle bozuktu ki moralleri, Fadus’un halefinin (Alabarkhes Alexander’in Yahudilikten dönen oğlu) onlara ekmek için verdiği tohumu yemişler, hatta çuvallarda çimlenmeye bırakmışlardı. Yahudiler gerçekten garip bir ırk. Cumanus adlı bir sonraki valinin döneminde ciddi karışıklıklar çıktı. Korkarım iyi bir seçim değildi Cumanus ve daha görevine başlarken bir felaketle karşılaştı. Roma örneğini izleyerek, Yahudilerin Fısıh bayramında düzeni korumak için, bir tabur nizami askeri tapınağın yakınına yerleştirmişti. Aralarından Yahudileri sevmeyen bir asker, tam ayinin en kutsal yerinde pantolonunu indirdi ve tapınanlara alayla edep yerlerini gösterip bağırdı: “Hey, Yahudiler, buraya bakın! Bunlar görmeye değer.” Bir kargaşadır başladı; Yahudiler, askerin bu kışkırtıcı ve aptalca hareketi Cumanus’un emriyle yaptığını söylediler. Doğal olarak kızdı Cumanus, kalabalığa susmalarını ve ayini düzenli şekilde sürdürmelerini bağırdı; ama kalabalık giderek daha tehditkâr bir hale geldi. Cumanus’a bir tabur duruma hâkim olamayacakmış gibi geldi. Kalabalığı sindirmek için bütün garnizonu oraya çağırttı; vahim bir hataydı bence. Kudüs’ün sokakları dar ve dolambaçlıdır; bayramı kutlamak için dünyanın her yanından çok sayıda Yahudi gelmişti. Bir ses yükseldi: “Askerler geliyor. Kaçın, canınızı kurtarın!” Bir kaçışmadır başladı. Tökezleyen veya düşenler ayak altında ezildi ve köşe başlarında kaçanlardan iki grup karşılaştığında, arkadan gelen baskı öyle şiddetliydi ki, binlerce kişi ezildi. Askerler kılıçlarını bile çekmediler, ama panikte yirmi bin kadar Yahudi öldü. Felaket öyle büyüktü ki, bayramın son günü kutlanmadı. Sonra kalabalık evlerine dağılırken, bir grup Celileli, bana ait bir parayı almak için İskenderiye’den Akkâ’ya gitmekte olan Mısırlı vekilharcımı yakaladılar ve bu arada kendi işini de yürüten adamın bir sandık mücevherini çaldılar. Cumanus bunu duyunca, hırsızlığın yapıldığı yere en yakın olan (Samiriye ve Yahudiye sınırındaki) köyleri cezalandırmaya girişti. Oysa hırsızların sadece oradan geçen Celileliler olduğu aksanlarından belliydi. Bir grup asker gönderip köyleri yağmalattı ve önde gelen adamlarını tutuklattı. Bu arada, evleri yağmalayan askerlerden biri Musa’nın Yasa kitabının bir kopyasını buldu ve kutsal yazıları müstehcen bir taklitle okumaya başladı. Yahudiler, bu dine küfür karşısında dehşet içinde bağrışarak parşömeni ondan kapmaya koştular. Ama asker kahkahalar atarak ve kâğıtları yırtıp arkasına savurarak kaçtı. Durum o kadar gerginleşti ki, Cumanus olayı duyunca, askerlere bir uyarı ve Yahudilere bir iyi niyet işareti olarak, adamı idam etmek zorunda kaldı.</p>

  <p>Bir iki ay sonra, başka bir bayram için Kudüs’e giden Celilelileri, daha önceki meseleden ötürü, Samiriyeliler köylerinden geçirmedi. Celileliler diretti ve çıkan kavgada birkaç kişi öldü. Sağ kalanlar tazminat için Cumanus’a gittiler, ama Cumanus onlara yüz vermedi ve Samiriyelilerin köylerinden geçit vermemekte haklı olduklarını söyledi: Neden çevredeki tarlalardan geçmediniz, diye sordu. Bunun üzerine, akılsız Celileliler ünlü bir hayduda başvurdular ve onun yardımıyla Samiriyelilerin köyünü yağmaladılar. Cumanus Samiriyelileri silahlandırdı ve Samiriye garnizonundaki dört taburla birlikte Celilelilerle saldırdı ve epey sayıda adamı öldürdü veya yakaladı. Daha sonra, bir Samiriyeli heyet Suriye Valisi’ne giderek, köylerini ateşe verdikleri iddiasıyla, başka bir Celileli gruptan tazminat talep etti. Vali, bu işi kökünden çözmeye kararlı olarak Samiriye’ye geldi. Yakalanan Celilelileri çarmıha gerdirdi ve sonra kavgaların esas nedenini araştırmaya başladı. Öğrendikleri şunlardı: Celilelilerin Samiriye’den geçiş hakkı vardı ve Cumanus, çıkan kavgadan ötürü Samiriyelileri destekleyeceğine, asıl onları cezalandırmalıydı; Celilelilerin hırsızlığı yüzünden Yahudiye ve Samiriye köylerini cezalandırması haksızdı; dahası, asayişi bozan ilk olayda, yani Fısıh bayramında, bir askerin utanmazca edep yerlerini sergilemesine taburun albayı yüksek sesle gülmüş ve Yahudiler manzarayı beğenmediyse, bakmasınlar demişti. Kanıtları dikkatle inceleyince, Samiriyelilerin köylerini kendilerinin yaktığını ve istedikleri tazminatın yanan malların değerinin çok üstünde olduğunu fark etmişti. Bütün para eden eşyalar, yangından önce özenle evlerden taşınmıştı. Böylece Cumanus’u, albayı, Samiriyeli davacıları ve bazı Yahudi tanıkları Roma’ya, bana gönderdi ve davaya kendim baktım. Kanıtlar çelişiyordu, ama sonunda ben de vali ile aynı kanıya vardım. Cumanus’u Karadeniz’e sürdüm; Samiriyeli davacıları, yalancılık ve kundakçılıktan idam ettirdim; gülen albayın ise Kudüs’e götürülerek halkın lanetlemesi için sokaklarda gezdirilmesini ve suçu işlediği yerde idam edilmesini emrettim. Çünkü görevi bir dini törende düzeni korumak olan bir subay, kasten halkı kışkırtır ve yirmi bin masum insanın ölümüne yol açarsa, bence bu suçtur.</p>

  <p>Cumanus’u çektikten sonra, Herodes’in tavsiyesini hatırladım ve Felix’i oraya vali atadım: Üç yıl önceydi bu ve hâlâ orada; epey zorlanıyor, çünkü ülke karışık ve eşkıyalar etrafta cirit atıyor. Felix, Herodes’in daha önce Humus Kralı ile evli olan, ama ondan ayrılan en küçük kızıyla evlendi. Öteki kızı Helcias’ın oğluyla evlendi. Herodes Pollio öldü ve amcasının ölümünden sonra dört yıl Chalcis’i yöneten genç Agrippa’yı şimdi Batanea Kralı yaptım.</p>

  <p>İskenderiye’de üç yıl önce yine karışıklıklar ve bazı ölümler oldu. Roma’da meseleyi araştırdım ve Yunanların bir kez daha Yahudilerin ibadetini engelleyerek onları kışkırttığını saptadım. Yunanlara hak ettikleri cezayı verdim.</p>

  <p>Doğu konusunda bu kadar söz yeter; şimdi imparatorluğun diğer bölgelerindeki olayları da kısaca toparlarsam, merkezi Roma olan esas hikâyeme odaklanabilirim.</p>

  <p>Parth’ların Roma’dan bir kral talep ettikleri sıralarda, bir zamanlar Hermann’ın yönettiği büyük Germen konfederasyonu Cherusci kabilesi de aynı talepte bulunmuşlardı. Hermann, özgür bir halkı despotça yönetmeye kalkışmasından ötürü, kendi ailesinin fertleri tarafından öldürülmüş ve sonra, katillerin başını çeken iki yeğeni arasında çıkan kavga uzun bir iç savaşa dönüşmüş ve sonunda, bir istisna dışında, bütün Cherusci kraliyet soyunun tükenmesine yol açmıştı. İstisna, Hermann’ın kardeşi Flavius’un oğlu Italicus’tu. Hermann hileyle Varus’un üç alayını pusuya düşürüp katlettiği zaman, Flavius Roma’ya sadık kalmış; ama birkaç yıl sonra, ağabeyim Germanicus’un emrinde savaşırken Hermann tarafından öldürülmüştü. Italicus Roma’da doğmuş ve babası gibi, Soylu Şövalyeler Sınıfı’na kabul edilmişti. Yakışıklı ve yetenekli bir gençti ve iyi bir Romalı eğitimi almıştı. Ama bir gün Cherusci tahtına geçebileceğini öngörerek, Roma silahları kadar Germen silahlarını da kullanmayı, kendi dilini ve yasalarını öğrenmesinde ısrar etmiştim. Öğretmenleri, benim özel muhafızlarımdandı. Ona bira içmeyi de öğrettiler: Kupalar dolusu bira içemeyen bir Germen prensi itibar kazanamaz.</p>

  <p>Sonra bir Cherusci heyeti Roma’ya gelip, Italicus’un yeni kralları olmasını talep etti. Geldiklerinin ilk günü, tiyatroda büyük bir çıngar çıkardılar. Hiçbiri daha önce Roma’ya gelmemişti. Saraya gitmişler ve benim tiyatroda olduğumu öğrenince, oraya gelmişlerdi. Plautus’un <i>İnsafsız Adam</i> komedisi oynanıyordu ve herkes tüm dikkatini oyuna vermişti. Yukarıdaki halk sıralarına, sahnede konuşulanların neredeyse duyulmadığı bir yerlere oturtuldular. Yerleşir yerleşmez, çevreye bakıp yüksek sesle sormaya başladılar: “Bunlar şerefli yerler mi?”</p>

  <p>Yer gösterenler fısıldayarak öyle olduğunu belirtmeye çalıştı.</p>

  <p>“Sezar nerede oturuyor? Başdanışmanları nerede?” diye sordular.</p>

  <p>Yer gösterenler orkestrayı işaret ettiler: “Sezar orada. Ama biraz ağır işittiği için aşağıda oturuyor. Sizin oturduğunuz yerler gerçekten en şereflisi. Bilirsiniz, ne kadar yukarı, o kadar şerefli.”</p>

  <p>“Sezar’ın yanındaki mücevherli takkeler giymiş koyu derili adamlar kim?”</p>

  <p>“Onlar Parth elçileri.”</p>

  <p>“Parth ülkesi neresi?”</p>

  <p>“Doğuda büyük bir imparatorluk.”</p>

  <p>“Onlar niye aşağıda oturuyor? Şerefli değiller mi? Yoksa renklerinden ötürü mü?”</p>

  <p>“Hayır efendim, gayet şerefliler,” dediler yer göstericiler. “Ama lütfen yüksek sesle konuşmayın.”</p>

  <p>“O halde neden o aşağı yerde oturuyorlar?” diye ısrar etti Germenler.</p>

  <p>(“Şşş, şşş! Susun Barbarlar, duyamıyoruz!” sesleri ve halktan benzer protestolar.)</p>

  <p>“Sezar’a saygıdan,” diye attı yer göstericiler. “Eğer Sezar sağırlığı yüzünden aşağıda oturmak zorundaysa, ondan yukarıda oturmak ayıp olur, diye düşündüler.”</p>

  <p>“Yani o zavallı kara kuru takım nezakette bizden daha mı ileri?” diye haykırdı Germenler. “Haydi, kardeşler, aşağı inelim! ” Dolu sıraların arasından ite kaka geçip kendilerine Vesta rahibelerinin arasında muzaffer bir edayla yer bulduklarında, oyuna beş dakika ara verilmişti. Kötü niyetleri yoktu; ben de onları hak ettikleri saygıyla selamladım ve o akşam yemekte, istedikleri kralı vermeye razı oldum. Bundan gayet memnun olduğumu da eklemeliyim.</p>

  <p>Italicus’u Ren ötesine gönderirken ona verdiğim öğüt, garip ama, Meherdates’i Fırat ötesine gönderirken ona verdiğim öğüdün tam tersiydi; çünkü dünyanın hiçbir yerinde, Parth’lar ile Cherusci’ler kadar birbirine benzemeyen iki ırk bulamazsınız. Italicus’a şöyle dedim: “Italicus, özgür bir milleti yönetmek üzere çağrıldığını unutmamalısın. Sen bir Romalı olarak eğitildin ve Roma disiplinine alışıksın. Bir Romalı magistranın veya generalin astlarından beklediği davranışı, sen kendi kabilenin üyelerinden beklememelisin. Germenler ikna edilebilir ama zorlanamaz. Bir Romalı komutan astına, ‘Albay, filanca yere şu kadar adam götür ve falanca uzunlukta, genişlikte ve yükseklikte bir siper kazdır,’ derse, adam tartışmadan, ‘Baş üstüne Generalim,’ der ve yirmi dört saat içinde siper hazır olur. Bir Cherusci’yle öyle konuşamazsın. Siperin niçin ve kime karşı kazılacağını bilmek ister; bu şerefsiz görev -çünkü siperlerin korkaklığa işaret olduğunu savunacaktır- için daha önemsiz birini göndermek doğru olmaz mı, der ve kendi özgür iradesiyle dediğini yaparsa, ona nasıl bir armağan vereceğini sorar. Senin vatandaşlarını yönetmenin inceliği, sevgili Italicus, onlara asla kesin bir emir vermemek ve isteklerini sanki devlet politikasıymış gibi göstererek, açık seçik belirtmektir. Bırak onlar, kendi özgür iradeleriyle isteklerini yerine getirdiklerini, böylece sana bir lütufta bulunduklarını, dolayısıyla kendilerini onurlandırdıklarını sansınlar. Eğer sevimsiz, teşekkür getirmeyecek bir görev varsa, bunu reislerin arasında bir rekabet meselesine dönüştür ve -Roma’da rutin bir iş sayılacak- bu onuru üstlenecek adamları altın bilezik veya silahla ödüllendirmeyi sakın unutma. Ve hepsinden önemlisi, sabırlı ol ve asla öfkeni dışa vurma.”</p>

  <p>Böylece Italicus, Meherdates gibi, büyük ümitlerle yola çıktı ve boş kalan tahtı kendilerinin sahiplenme şansı olmadığını bilen, ama birbirlerini kıskanan reislerin çoğu tarafından iyi karşılandı. Italicus, Cherusci iç politikasının ayrıntılarını bilmiyordu ve dengeli bir tarafsızlıkla davranacağına güvenilebilirdi. Ama kendilerini kral olmaya layık gören küçük bir azınlık vardı ki, bunlar aralarındaki görüş ayrılıklarını geçici olarak öteleyip, Italicus’a karşı birleştiler. Italicus’un, bilgisizliğinden ötürü, kısa sürede bocalamasını bekliyorlardı; ama o, gayet akıllıca yöneterek onları düş kırıklığına uğrattı. Bunun üzerine, gizlice müttefik kabilelerin reislerine gidip Italicus’un Roma hesabına çalıştığı söylentisini yaydılar. “Germania’nın eski özgürlüğü gitti artık,” diye yakındılar. “Roma’nın gücü galip geldi. Tahtı sahiplenecek gerçek bir Cherusci yok mu ki, casus ve hain Flavius’un oğlunun onu gasp etmesine izin veriliyor?” Bu çağrıyla, büyük bir vatanseverler ordusu topladılar. Ne var ki, Italicus’u destekleyenler, onun tahtı gasp etmediğini ve kabilenin çoğunluğunun rızasıyla, tahtın ona önerildiğini açıkladılar. Onun, krallık soyundan gelen tek prens olduğunu ve Roma’da doğmuş olsa bile, Germenlerin dilini, âdetlerini, silahlarını dirayetle öğrendiğini ve şu anda gayet adil biçimde yönettiğini söylediler. Babası Flavius’a gelince, kesinlikle hain değildi: Romalılarla kardeşi Hermann dahil bütün milletin onayladığı bir dostluk yemini etmiş ve Hermann’ın aksine, yeminini bozmamıştı. Germenlerin eski özgürlüğüne gelince, ikiyüzlülük ediyordu öyle diyenler; yeni iç savaşlarla milletin yine perişan olacağını hiç düşünmüyorlardı.</p>

  <p>Italicus ile rakipleri arasında çıkan büyük savaşta, Italicus tam bir galibiyet sağladı; zaferi o kadar kesindi ki, çok geçmeden, Germenlerin bağımsızlığını ve gururunu okşama yolundaki öğütlerimi unuttu. Reislerine şunu bunu emretmeye başladı. Onu hemen başlarından attılar. Daha sonra, komşu bir kabilenin silahlı yardımıyla yerine döndü, sonra tekrar atıldı. Karışmaya hiç yeltenmedim: Batı’da da, Doğu’daki gibi, Roma İmparatorluğu’nun güvenliği büyük ölçüde komşularımızın kendi iç çatışmalarına bağlıdır. Bunları yazdığım sırada, Italicus bir kez daha kral; ama Chatti’lere karşı başarılı bir savaştan çıkmasına rağmen, ondan nefret ediyorlar.</p>

  <p>Bu sıralarda, daha kuzeyde de sorunlar vardı. Aşağı Ren eyaletinin valisi aniden ölmüş ve düşman yine nehir ötesi akınlara başlamıştı. Tiberius döneminde başımıza bela olan Numidia’lı Tacfarinas tipinde yetenekli bir liderleri vardı. O da, Tacfarinas gibi, bizim yedek alaylarımızdan bir kaçaktı ve taktik bilgisini epey geliştirmişti. Gannascus adında bir Friesland’lıydı ve geniş çaplı operasyonlar yürütüyordu. Bizden birtakım hafif nehir tekneleri ele geçirmiş, Flandres ve Brabant sahillerinde korsanlığa başlamıştı. Atadığım yeni Vali Corbulo’ya kişisel sempati duymasam da, yeteneklerinden çok yararlandım. Tiberius Corbulo’yu anayolların sorumlusu olarak görevlendirmiş ve adam, kısa sürede, yolların durumundan sorumlu olan müteahhitlerin sahtekârlığını ve görevleri yolların iyi durumda olup olmadığını denetlemek olan taşra magistralarının ihmallerini ortaya koyan çok sert bir rapor göndermişti. Tiberius, rapora dayanarak, suçlanan kişileri ağır para cezalarına mahkûm etmişti; ama suçlarıyla orantısız bir cezaydı bu, çünkü yolların kötüleşmesi daha önceki magistraların döneminde olmuş ve bu müteahhitler, en kötü yerleri onarmak için işe yeni alınmıştı. Caligula Tiberius’un yerine geçtikten sonra para ihtiyacı baş gösterince, Corbulo raporunu ortaya çıkarmış ve önceki bütün taşra magistralarına ve müteahhitlerine, Tiberius’un sonunculardan aldığı miktar oranında ceza kesmiş ve parayı toplama görevini de Corbulo’ya vermişti. Caligula’nın ardından ben iktidara gelince, yolların onarımı için gereken miktarı -toplam paranın beşte biri- tutmuş ve gerisini adamlara iade etmiştim. Tabii ne Caligula ne de Tiberius parayı yol onarımı için kullanmıştı ve yollar her zamankinden beter durumdaydı. Ben gerçekten onları onarttım ve şehirlerarası yollarda, ağır özel arabaların kullanımını sınırlayan bazı trafik düzenlemeleri getirdim. Bu özel arabalar Roma’ya mal taşıyan köy arabalarından çok daha fazla yıpratıyordu yolları. Tembel zenginlerin sefasının bedelini taşra halkının ödemesini doğru bulmuyordum. Eğer varlıklı Romalı şövalyeler şehirdışındaki malikânelerini ziyaret etmek isterlerse, tahtırevanla veya at sırtında gidebilirlerdi.</p>

  <p>Ama Corbulo’dan söz ediyordum. Onun çok sert ve dikkatli bir adam olduğunu görmüştüm ve aşağı eyaletteki garnizonu yeniden hizaya getirecek sert bir amire ihtiyaç vardı. Ölen vali fazla gevşekti. Corbulo’nun Köln’deki karargâhına varışı, Galba’nın Mainz’a varışını andırıyordu. (Galba şimdi benim Afrika valimdi.) Ordugâh kapısında nöbet tutan askeri, uygunsuz kıyafetinden ötürü kırbaçlattı. Adam tıraşsızdı, saçı en az bir aydır kesilmemişti ve asker pelerini, nizami kızıl kahve değil, süslü püslü bir sarı renkti. Aradan çok geçmeden, “silahını düşmana bırakmak” suçundan iki askeri idam ettirdi. Adamlar bir hendek kazıyorlardı ve kılıçlarını çadırlarında bırakmışlardı. Birliklerin gözü korktu ve düzen sağlandı; Corbulo Gannascus’a karşı harekâta geçince, onun sıkı bir disiplinci olmasının yanında, yetenekli bir general olduğunu da gördüler ve kendilerinden bekleneni fazlasıyla yerine getirdiler. Askerler, en azından yaşlı askerler, ne kadar sert olursa olsun, güvenilir bir generali, merhametli ama yetersiz bir generale daima tercih ederler.</p>

  <p>Corbulo savaş tekneleri donattı ve Gannascus’un korsan filosunu kovalayıp batırdı; sonra sahile yürüdü, Friesland’lıları rehine vermeye ve Roma’ya sadakat yemini etmeye zorladı. Onlar için, Roma modeline uygun bir tüzük yazdı ve toprakları üzerinde bir kale ve garnizon kurdu. Bütün bunlar gayet güzeldi, ama Corbulo orada duracağına, bize karşı akınlara katılmamış olan Büyük Chauci’lerin ülkesine yürüdü. Gannascus’un bir Chauci tapınağına sığındığını duymuş ve onu yakalayıp öldürmek için bir süvari birliği göndermişti. Bu, Chauci tanrılarına hakaretti ve Gannascus’un öldürülmesinden sonra, aynı birlik Ems’e devam etti ve Emsbüren’deki Chauci kabileleri meclisine, Corbulo’nun, hemen boyun eğmeleri ve ağır bir yıllık haraç ödemeleri yolundaki talebini iletti.</p>

  <p>Corbulo bana bu eylemlerini bildirince müthiş öfkelendim. Gannascus sorununu iyi halletmişti; ama Chauci’lerle çatışmak başka şeydi. Yeni bir savaşa ayıracak askerimiz yoktu. Eğer Büyük Chauci’ler Küçük Chauci’leri yardıma çağırırsa ve Friesland’lılar da tekrar ayaklanırsa, bir yerlerden güçlü takviye bulmak gerekecekti ki, Britanya’daki yükümlülüklerimiz yüzünden bu imkânsızdı. Ona hemen Ren’in gerisine çekilmesini yazdım.</p>

  <p>Corbulo mektubumu, Chauci’ler onun ültimatomunu yanıtlamadan önce aldı. Bana bozulmuştu; askeri başarılarıma rakip olabilecek bir generali kıskandığımı düşünüyordu. Kurmaylarına, Geta’nın Mauritania’yı fethetmesi ve Salabus’u yakalamasına karşılık yeterince onurlandırılmadığını hatırlattı; şimdi imparator ailesinden olmayan generallerin de zafer kutlaması yapma hakkını yasalaştırmış olsam bile, anlaşılan benden başka kimsenin zafer hak edecek bir sefere komuta etmesine izin vermeyeceğimi söyledi. Despotluk karşıtı tavırlarım sırf gösterişti: Aslında Caligula kadar zorbaydım, sadece bunu daha iyi gizliyordum. Benim adıma savurduğu tehditlerde geri adım atmak, Roma’nın itibarını sarsacak ve müttefiklerimiz ona gülecekti; kendi askerleri de. Ama bu, yalnızca kurmaylarına yönelik öfkeli bir konuşmaydı.</p>

  <p>Birliklere geri çekilme emri verdiğinde bütün söylediği şuydu: “Asker, Caesar Augustus Ren’den geri çekilmemizi emrediyor. Bu kararı niçin verdiğini henüz bilmiyoruz ve sorgulayamayız. Ben, kendi adıma düş kırıklığına uğradığımı dürüstçe itiraf ediyorum. Eski günlerde ordularını yöneten Romalı generaller daha talihliydi.” Gelgelelim, kendisine zafer nişanları verildi ve ona özel bir mektupla, kulağıma gelen bana yönelik suçlamalarından kendimi temize çıkarmaya çalıştım. Öfkelenmişti, tamam, ben de Chauci’leri kışkırtmasına öfkelenmiştim; ama beni kıskançlıkla suçlamayacak kadar iyi tanıdığını sanırdım; benim suçum, kısacık bir emir göndereceğime, geri çekilmesini gerektiren nedenleri ayrıntılı olarak anlatmaktı. Sonra açıkladım bu nedenleri. Çok efendice bir özürle yanıtladı beni; despotluk ve kıskançlık suçlamalarını geri aldı ve sanırım, şimdi birbirimizi daha iyi anladık. Birliklerini meşgul etmek ve kendisine gülme fırsatı vermemek için, onları Maas ile Ren arasında yirmi üç mil uzunluğunda bir kanal açma işine koydu; dümdüz olan bölgede ara sıra olan su baskınlarını boşaltacaktı kanal.</p>

  <p>O zamandan beri Germania’da kayda değer başka olaylar çıkmadı - dört yıl önceki Chatti akını dışında. Bir gece, Mainz’ın birkaç mil kuzeyinden, kalabalık bir güçle nehri geçtiler. Yukarı eyaletin komutanı, ben İmparator olduğumda çok kararsız davranan Konsül Secundus’tu. Yaşayan en iyi Romalı şair olarak ünlenmişti. Ben modern şairlerden pek hoşlanmam, hatta Augustus dönemindekilerden bile; onların şiirleri kulağıma sahici gelmez. Kanımca, hakiki şairlerin sonuncusu Catullus’tu. Belki şiir ve özgürlük ancak birlikte yaşar; belki monarşi rejiminde hakiki şiir ölür ve yerini şaşaalı bir retorik ve dikkate değer vezin oyunları alır. Bana kalsa, Vergilius’un <i>Aeneis</i>’inin on iki kitabı yerine, Ennius’un <i>Annales</i>’inin tek bir kitabını yeğlerim. Roma’nın en muhteşem Cumhuriyetçi günlerinde yaşayan ve büyük Scipio’yu özel dostu sayan Ennius hakiki bir şairdi bence. Vergilius sadece mükemmel bir vezin zanaatçısıydı. İkisinin bir savaş hakkında yazdıklarını karşılaştırın: Sıradan bir er iken yüzbaşılığa yükseltilen Ennius tam bir asker gibi yazar; Vergilius ise, uzak bir tepeden savaşı seyreden kültürlü bey gibi. Vergilius Ennius’tan çok şey almıştır. Kimileri, etkileyici üslubu ve kültürüyle Ennius’un yontulmamış dehasını aştığını söyler. Ama bu saçmadır. Aisopos’un çalıkuşu ile kartal öyküsüne benzer. Kuşlar aralarında, hangisi en yükseğe uçacak diye bir yarışma düzenlemiş. Kartal kazanmış; ama yorulup daha yukarı çıkamayınca, onun sırtına tüneyen çalıkuşu birkaç metre daha yükselmiş ve ödülü almış. Vergilius, kartal Ennius’la kıyaslanırsa, sıradan bir çalıkuşudur. Ve tek tek güzellikler üzerinde durursanız, Vergilius’un hangi şiirinde, Ennius’un şu yalın dizelerindeki ihtişamı bulursunuz?</p>

  <div>
    <br/>
  </div>

  <p>“Fraxinu’ frangitur atque abies consternitur alta.</p>

  <p>Pinus pr c ras pervortunt: omne sonabat</p>

  <p>Arbustum fremitu silväi frondosäi.”</p>

  <div>
    <br/>
  </div>

  <p>“Dişbudak kesildi, yüce köknarın boynu eğildi,</p>

  <p>O haşmetli çamların hepsi yere devrildi,</p>

  <p>Şimdi koruda çınlayan düşen gövdelerin sesi.”</p>

  <div>
    <br/>
  </div>

  <p>Ama bunlar çevrilemez; ben de zaten şiir üzerine inceleme yazmıyorum. Evet, Secundus’un şiiri, o gün Senato’daki davranışı kadar samimiyetsiz ve kalitesizdi belki, ama hiç değilse, Galyalı müttefiklerimizi yağmalamaktan dönen iki Chatti tümenini başarıyla yendi. Zafer, hele ganimetin içinde şarap varsa, Germenleri zıvanadan çıkarır; daha çarpıcı olduğunu düşünmeden, bira gibi içerler şarabı. Secundus’un birlikleri, iki düşman tümenini de kuşatarak yendi; on bin kadar askeri öldürdü ve bir o kadar da tutsak aldı. Ona zafer nişanları verildi; ama zafer ödülleri yönetmeliğindeki maddeler tam karşılanmadığından, onu alamadı.</p>

  <p>Secundus’un selefi Curtius Rufus’a da benzer bir ödül vermiştim. Rufus, sıradan bir kılıç dövüşçüsünün oğlu olmasına rağmen, Tiberius döneminde birinci dereceden magistra payesine yükseltilmişti. (Tiberius sağlamıştı bu atamayı; soyluluk ve rütbe bakımından daha üstün birkaç aday vardı, ama şöyle demişti Tiberius: “Evet, ama Curtius Rufus kendi şanlı atasıdır.”) Rufus zafer nişanları peşindeydi; ama düşmanla kavga çıkarmasını onaylamayacağımın farkındaydı. Augustus döneminde, Varus’un yenilgisinden hemen önce, nehrin birkaç mil ötesinde bir gümüş madeni damar keşfedildiğini biliyordu. Karşıya bir alay göndererek bunu kazdırdı ve damar çok derinlere inip işlenemez hale gelene kadar bir hayli gümüş çıkardı. Bütün Ren ordusunun iki yıllık ödemelerini sağlayacak miktarda gümüş. Bu tabii zafer nişanlarını hak ediyordu. Askerlere maden kazma işi çok zor geldi ve bana, bütün ordu adına eğlenceli bir mektup yazdılar:</p>

  <div>
    <br/>
  </div>

  <p>“Claudius Caesar’ın sadık birlikleri kendisine derin saygılarını sunar; kendisine ve ailesine uzun ömür ve sağlık dilerler. Gelecekte, generallerini ordulara komuta için göndermeden önce onlara zafer nişanları vermesini rica ederler; çünkü o zaman generaller, Sezar’ın sadık birliklerini, Germen tutsaklara yaptırılması daha uygun düşen maden kazma, kanal kazma ve benzeri angaryalara koşarak bu ödülleri kazanmak zorunda kalmazlar. Eğer Sezar sadık birliklerinin Ren’i geçip birkaç bin Chatti yakalamasına izin verirse, bu işleri ellerinden geldiğince yapmaktan çok memnun olacaklardır.”</p>
</body>
</html>