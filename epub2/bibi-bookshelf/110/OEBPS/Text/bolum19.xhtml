<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>19. Bölüm</h3>

  <p>Richborough’da, Aulus’tan son haberleri merakla beklerken, mesaj geldi. Londra’nın hemen kuzeyinde tahkim ettiği karargâha, Britonların, biri gündüz, diğeri gece iki saldırıda bulunduklarını, ama kayıp vererek püskürtüldüklerini bildiriyordu. Ancak göründüğü kadarıyla düşmanın yeni takviye birlikleri her gün gelmeye devam ediyordu, ta Güney Galler’den bile. Ormanın derinlerine çekilen Kent’li adamlar, Caractacus’a mesaj göndermiş ve Aulus’u geri çekilmek zorunda bırakırsa, ormandan çıkıp karargâhına dönüş yolunu keseceklerini bildirmişlerdi. Bu nedenle, bir an önce, takviye kuvvetleriyle ona katılmamı rica ediyordu. Aulus’un, yaralarından ötürü üsse gönderdiği birkaç askerle konuştum ve hepsi, Briton piyadelerinden korkmaya gerek olmadığını, ama arabaların her an her yerde beliriverdiğini ve şimdi sayıları çok arttığından, iki-üç yüz askerden küçük grupların ana kuvvetlerden ayrılamadığını söylediler.</p>

  <p>Benim kuvvetlerim de şimdi yürümeye hazırdı. Filler yığınla kargı ve başka savaş gereçleri taşıyordu; ama develerin sırtından sarkan birtakım garip aletlerin ne olduğunu anlamadım.</p>

  <p>“Selefiniz imparatorun bir icadı, Sezar,” diye açıkladı Posides. “Temmuzda Lyon’dayken, affınıza sığınarak, bir takım yaptırdım ve deve sırtında Boulogne’a gönderdim. Vahşi kabilelere karşı bir tür kuşatma silahı.”</p>

  <p>“Sabık İmparatorun askeri girişimleri olduğunu bilmiyordum.”</p>

  <p>“Bu silahı çok yararlı bulacaksınız sanırım, Sezar, özellikle hafif bir sicimle birlikte kullanılırsa. Affınıza sığınarak, çile halinde birkaç yüz metre sicim de getirdim.”</p>

  <p>Posides keyifle sırıtıyordu; aklının bir köşesinde benden sakladığı bir cinlik olduğu belliydi. Şöyle dedim: “Büyük Kserkses’in Hermotimus adında bir savaş danışmanı vardı. O da senin gibi hadımdı ve ne zaman Hermotimus’un bir taktik sorunu kendi başına çözmesine izin verilse, mesela muhkem bir şehri kuşatma silahı olmadan çökertmek veya geçit vermeyen bir nehri kayık olmadan geçmek gibi durumlarda, sorun daima çözülürdü. Ama Kserkses veya bir başkası tavsiyede bulunsa veya fikir verse, Hermotimus, işin şimdi ona göre fazla karışık olduğunu söyler ve görevden affını rica ederdi. Sen de ikinci bir Hermotimus’sun ve şansın yaver gitsin diye, seni yöntemlerinde serbest bırakacağım. Dikilitaş gemisi meselesindeki sağduyunla güvenimi kazandın. Develerinden ve taşıdıkları yüklerden büyük beklentilerim olduğunu bilmelisin. Beni düş kırıklığına uğratırsan, çok kızacağım; döndüğümüzde seni herhalde amfiteatrda panterlere atarım.”</p>

  <p>Hâlâ sırıtarak yanıtladı: “Ya zaferi kazanmanıza yardımcı olursam, o zaman ne?”</p>

  <p>“O zaman, verebileceğim en yüce ve durumuna en uygun düşen nişanla onurlandırırım seni: Tepesi Kesik Mızrak Ödülü’nü alırsın. Eşyalar arasına gizlenmiş başka yenilikler var mı? Bütün bu filler ve develer ve Afrika’dan siyahi mızrakçılar ciddi bir seferden ziyade, Mars Alanı’nda bir gösteri hazırlığına benziyor.”</p>

  <p>“Hayır, Sezar, başka pek bir şey yok. Ama sanırım Britonların gözleri doyacak; giriş parasını gösteriden sonra alabiliriz.”</p>

  <p>Richborough’dan direnişle karşılaşmadan ilerledik. Nehir geçişleri, Aulus’un bize kolaylık için gönderdiği On Dördüncü Alay müfrezeleri tarafından tutulmuştu. Biz geçince, onlar da arkadan bize katıldılar. Richborough ile Londra arasında tek bir düşman Briton görmedim. 5 Eylül'de Aulus’la güçlerimizi birleştirdik. Sanırım o da beni görmekten, benim onu görmekten olduğum kadar memnundu. Her şeyden önce, birliklerin moralinin iyi olup olmadığını sordum. İyi olduğunu söyledi; onlara, getirdiğim askerin sadece yarı sayısını söylemiş ve fillerden söz etmemişti. Dolayısıyla, gerçek gücümüz bir sürpriz oldu. Düşmanın nerede savaşa girmesinin beklendiğini sordum; Londra ile Colchester arasındaki bölgeyi kil tablet üstüne yaptığı haritada gösterdi. Londra-Colchester yolunun -Roma anlamında yol değil tabii- yirmi mil ilerisinde, Caractacus’un var gücüyle tahkim ettiği yerin, savaş alanı olacağı kesin gibi, dedi. Burası, Brentwood Hill adında ağaçlı bir tepeydi; yolun etrafında kocaman bir at nalı gibi kıvrılıyordu ve her iki ucunda ve ortasında, hendek ve kazıklarla çevrili büyük birer kale vardı. Yol kuzeydoğu yönünde devam ediyordu. Düşmanın sol cenahını, tepenin gerisindeki bataklık koruyor ve önde, Weald adlı derin bir dere savunması kolay bir bariyer oluşturuyordu. Sağ cenahta, tepe kuzeye kıvrılıp üç dört mil devam ediyordu; ama ağaçlar ve dikenli çalılar o kadar yoğundu ki, adam gönderip oradan bir geçit açmaya uğraşmak boşuna olur kanısındaydı Aulus. Colchester’a giden tek yol bu olduğu için ve ben bir an önce düşmanın ana kuvvetleriyle karşılaşmak istediğim için, buradaki taktik sorunu dikkatle inceledim. Tutsaklar ve kaçaklar, ormandaki savunma yöntemleri hakkında gönüllü bilgi verdiler; bunlar gayet güzel planlanmış görünüyordu. Cepheden saldırı fikrini tutmamıştım. Uçlardaki kaleleri halletmeden ortadaki kalenin üzerine yürürsek, her iki cenahtan şiddetli saldırılara maruz kalırdık. Ama önce öteki ikisine saldırmanın da fazla yararı olmayacaktı; çünkü onları büyük bir maliyetle almayı başarsak bile, ormanın içindeki bir dizi kazıklı hendeğin hepsini ayrı operasyonlarla aldıktan sonra ilerleyebilirdik ancak.</p>

  <p>Aulus’la benim, bütün kurmay generalleri ve alay komutanlarını çağırdığımız savaş divanında, herkes merkezdeki kaleye cepheden saldırmanın kaçınılmaz olduğunu ve ağır zayiata hazırlıklı olmak gerektiğini belirtti. Tepenin öndeki, ormanla ırmak arasındaki eteklerinin araba manevrasına fevkalade uygun olması da talihsizlikti. Aulus, baklava biçiminde bir toptan saldırı önerdi. Baklavanın ucunu, iki dalga halinde tek bir alay oluşturacak, sonra öndekiyle aynı formasyonda ve aynı hizada yürüyen iki alay, sonra da aynı hizada üç alay olacaktı. Baklavanın en geniş kısmı buydu. Sonra kanatlar için koruma olacak filler salınacaktı. Bunları iki alay izleyecek ve sonra gene bir alay gelecekti. Süvariler ve piyadelerin geri kalanı yedekte tutulacaktı. Aulus, bu baklavanın yandan saldırılara karşı koruma sağlayacağını ileri sürdü. İlk alaya, ikinci sıradakilerin kargılarına hedef olmadan saldırılamazdı; ikinci sırayı da, aynı şekilde üçüncü sıra koruyacaktı. Üçüncü sırayı filler koruyacak ve arkadan bir araba saldırısı olursa, oradaki alaylar arkaya dönecek ve aynı koruma sağlanacaktı.</p>

  <p>Benim bu baklavaya ilişkin fikrim şöyleydi: Görüntüsü güzeldi ve cumhuriyet döneminde, şu şu şu savaşlarda -sıraladım onları- başarıyla kullanılmıştı; ama şimdi Britonlar sayıca bizden o kadar fazlaydılar ki, at nalının merkezine ilerlediğimizde bize her yandan saldırabilirler ve biz düzeni bozmadan onları püskürtemezdik. Baklavanın ön ucu, büyük olasılıkla arka ucundan kopacaktı. Cephe saldırısının yol açacağı zayiatın onda birine bile razı olmayacağımı da şiddetle vurguladım. Vespasianus, yumurtaları kırmadan omlet yapılmaz diyen eski atasözünü hatırlattı ve biraz sabırsız bir tavırla, kayıp vermemek için hemen Galya’ya dönmeyi mi önerdiğimi ve eğer öyleyse, ordunun saygısını daha ne kadar koruyabileceğimi sordu.</p>

  <p>Şöyle karşı çıktım: “Bir kediyi öldürmenin, boynuzdan bir lapa kaşığıyla vura vura ve bu arada kaşığı da kırarak öldürmekten daha başka yolları olmalı.”</p>

  <p>Kıdemli askerlerin tepeden bakan havasıyla ve sanki kara cahilmişim gibi teknik askeri terimlerle etkilemeye çalışarak, benimle tartışmaya girdiler. Öfkeyle patladım: “Beyler, Tanrı Augustus’un dediği gibi, ‘Bir turp Yunanca bilmeyebilir, ama ben bilirim.’ Ben kırk yıldır bu taktikler üzerinde çalışıyorum ve sizin bana öğretebileceğiniz bir şey yok. İnsanların planladığı bu oyunun geleneksel ve geleneksel olmayan bütün hamlelerini ve açılışlarını biliyorum. Ama benim, oyunu istediğiniz gibi oynamaya hakkım olmadığını anlamalısınız. Ülkenin Babası olarak, şimdi oğullarıma karşı bir borcum var. Böyle bir saldırıda üç dört bin cam heba etmeyi kabul edemem. Ne babam Drusus ne de ağabeyim Germanicus böylesine güçlü bir pozisyona cepheden saldırmayı akıllarından geçirirdi.”</p>

  <p>Geta, belki biraz alayla sordu: “Soylu akrabalarınız, Sezar, böyle bir durumda ne yaparlardı acaba?”</p>

  <p>“Bir çaresini bulurlardı.”</p>

  <p>“Ama burada bir çare <i>yok,</i> Sezar. O belli oldu.”</p>

  <p>“Onlar çaresini bulurlardı, diyorum.”</p>

  <p>Crassus Fragi şöyle dedi: “Düşmanın sol cenahını Balıkçıl Kral, sağ cenahını da Alıç Kraliçe koruyormuş. Bununla övünüyorlarmış, tutsakların dediğine göre.”</p>

  <p>“Kimmiş bu Balıkçıl Kral?” diye sordum.</p>

  <p>“Bataklıkların efendisiymiş. Onların mitolojisinde, Savaş Tanrıçası’nın kuzeni. Tanrıça, kuzgun kılığına girip mızrakların tepesine tünermiş. Sonra yenilenleri bataklığa sürükler ve kuzeni Balıkçıl Kral onları yutarmış. Alıç Kraliçe ise baharda beyazlar giyen bir bakire; kazıklı hendekleri dikenleriyle koruyarak savaşta askerlere yardım edermiş. Yaprakları dikenlere benzeyen ağaçları kesip, gövdeleri birbirine bağlayıp, dikenleri dışa bakacak şekilde yerleştiriyorlar. Aşması gerçekten korkunç bir engel. Ama Alıç Kraliçe onların sağ cenahını ağaç kesmeye gerek kalmadan koruyor. Keşif kollarımız, bütün orman arapsaçı gibi diyorlar ve oradan geçmeye kalkmanın boş bir çaba olacağı kanısındalar.”</p>

  <p>“Evet, Sezar,” dedi Aulus. “Korkarım cepheden saldırıya karar vermek zorundayız.”</p>

  <p>“Posides,” diye bağırdım birden. “Sen hiç askerlik yaptın mı?”</p>

  <p>“Hiç, Sezar.”</p>

  <p>“Tanrıya şükür, iki kişi olduk. Şimdi, diyelim imkânsızı yapmaya karar verdim ve süvarilerimizi bu geçilmez diken yumağından düşmanın sağ cenahına geçirmeyi başardım, sen Muhafızları o geçilmez bataklıktan sol cenaha geçirmeyi üstlenebilir misin?”</p>

  <p>Posides yanıtladı: “Bana daha kolay görevi verdiniz, Sezar. Aslında bataklıktan geçen bir patika var. Ancak tek sıra halinde yürünebilen bir patika, ama var. Dün Londra’da bir adamla tanıştım, Hispania’lı gezgin bir göz hekimi. Orada burada dolaşıp bataklıkların yol açtığı göz iltihaplarını tedavi ediyor. Şu anda ordugâhta; bataklığı iyi bildiğini ve tepedeki kapıda giriş parası ödememek için hep o patikayı kullandığını söylüyor. Cymbeline’in ölümünden beri sabit bir giriş parası yokmuş ve kişi heybesindeki paraya göre ödeme yapıyormuş ve bu hekim yolunmaktan bıkmış. Sabahın erken saatlerinde bataklığın üzerine sis inince, görünmeden oradan geçiveriyormuş. Bir kez patikaya girince, izlemesi kolay, dedi. Tepenin yarım mil ötesindeki küçük çam korusunun kenarına çıkıyormuş. Britonlar muhtemelen oraya nöbetçi koymuştur -Caractacus dikkatli bir generaldir- ama sanırım onları bertaraf edebilirim ve beni izlemek isteyen herkesi oradan geçirebilirim.”</p>

  <p>O hilesini açıkladı, ben onayladım, ama generallerin çoğu kaşlarını kaldırdı. Sonra ben, diğer cenahı zorlamaya ilişkin, aslında çok basit olan planımı anlattım. Herkes baklava formasyonu üzerine odaklanınca, önemli bir nokta gözden kaçmıştı. Yani Hint fillerinin tasavvur edilebilecek en yoğun bitki örtüsünü, dikene falan aldırmadan ezip geçeceği aklımıza gelmemişti. Mamafih, hikâyeyi iki kez anlatmamak için, savaş divanımı ve alınan kararları şimdilik kenara koyup savaşa döneceğim. Savaş 7 Eylül’de, Brentwood’da oldu. Bu tarihin anılarımda özel bir yeri var: Ağabeyim Germanicus’un Weser’de Hermann’ı yendiği gündü. Eğer yaşasaydı, elli sekiz yaşında olacaktı: Aulus’la aynı yaşta.</p>

  <p>Londra’dan Colchester’a doğru hareket ettik. Öncü kollarımız Briton avcılarla sıkça çatışıyordu, ama Romford’a varana kadar ciddi bir direnişle karşılaşmadık. Burası, Brentwood’dan yedi mil mesafede bir köydü ve Rom Irmağı geçidinin güçlü bir ekiple savunulduğunu gördük. Düşman bizi orada bütün sabah oyaladı; onlara maliyeti iki yüz ölü ve yüz tutsak oldu. Biz sadece elli kişi kaybettik; ama bunların ikisi yüzbaşı, biri de tabur komutanıydı. Dolayısıyla bir anlamda, Britonlar çatışmadan kazançlı çıktı. O öğleden sonra Brentwood Tepesi’ni gördük ve ırmağı savunma bariyeri olarak kullanıp orada gecelemeye karar verdik.</p>

  <p>Alametlere baktım. Savaş öncesinde, kutsal tavuklara bakliyat ezmesi topakları verilir ve bunları nasıl yedikleri incelenir. İştahsız görünürlerse, savaş kaybedilmiş demektir. En uğurlu alamet, tavuk rahibi kafesin kapısını açar açmaz, tavukların gıdaklamadan ve kanat çırpmadan yiyeceğe hücum edip gagalarından büyücek parçalar düşürerek oburca yemeleridir. Parçalar yere düştüğünde çıkan ses duyulabiliyorsa, bu, düşmanın topyekûn bir yenilgiye uğrayacağına delalettir. Ve inanın, bu en uğurlu işaret gerçekleşti. Tavuk rahibi, kendini onlara göstermeden, benimle birlikte kafesin arkasında duruyordu ve ben topakları attığım anda kafesin kapısını açtı. Hiç gıdaklamadan fırlayıp topaklara saldırdılar ve parçaları etrafa saçtılar. Hepimiz nasıl keyiflendik, sormayın.</p>

  <p>Duruma uygun gördüğüm bir konuşma hazırlamıştım. Biraz Livius’u hatırlatıyordu, ama günün tarihi öneminin böyle bir tarz gerektirdiği kanısındaydım:</p>

  <div>
    <br/>
  </div>

  <p>“Romalılar, eski günleri altın günler diye yücelten ve kahramanı olmamız gereken bugünü, yaldızlı alçı çağı diye küçümseyenler çenelerini tutsun, boşuna feryat etmesinler. Yüce ozan Homeros’un kayıtlarına inanacak olursak, onun sözünü ettiği Truva önündeki Yunan kahramanların dillerinden düşmeyen bir dize varmış:</p>

  <div>
    <br/>
  </div>

  <p>Övünürüz en mükemmel asker olmakla</p>

  <p>Savaşa giden tüm ecdadımız arasında.</p>

  <div>
    <br/>
  </div>

  <p>Aşırı tevazu göstermeyin, Romalılar. Dik tutun başınızı. Kabartın göğsünüzü. Bugün karşınızda, savaş saflarında göreceğiniz adamlar, sizin atalarınıza benzer: Kartalın kartala, kurdun kurda benzediği gibi. Vahşi, gururlu, ateşli, yontulmamış bir ırktır onlar. Silahları yüzyıllar öncesinden demodedir; arabalarını çeken atların neredeyse soyu tükenmiştir; acınası savaş taktikleri, ancak epik ozanların sayfalarına yaraşır; ordu düzeninde değil, kabile ve aile düzeninde savaşırlar. Sizin disiplinli ellerinizde, ağ ve mızrakla donanmış usta avcıya kafasını eğip saldıran yabandomuzu gibi, yenilgiye uğrayacakları kesindir. Bugüne olan inancınızı eğer bir an kaybettinizse, bir an uzak geçmişin şanlı zaferlerini aklınızdan geçirip büyülendinizse, yarın ölüler sayılıp, gamlı tutsaklar boyunduruk altında uzun sıralar altında yürürken, emin olun, yüzünüzde güller açacak. Hayır, yoldaşlar; ben, generaliniz, alametlere bakarken gördüğüm gibi, nasıl kutsal tavuklar doymak bilmez gagalarından kutsanmış topakları etrafa saçtılarsa, bu ilkel yiğitlerin bedenleri de kılıçlarınızla savaş meydanına saçılacak.</p>

  <p>Duydum ki, kimileriniz, korku veya sorumsuzluktan değil kuşkusuz, ama belki tembellikten, sefer çağrısı yapıldığında, Tanrı Augustus’un Roma İmparatorluğu’nun sınırlarını Ren’in ve Manş’ın suları olarak sabitlediği mazeretini ileri sürerek duraksamışsınız. Eğer bu doğru olsaydı, ki öyle olmadığını size kanıtlayabilirim, o zaman Tanrı Augustus ona tapınmamıza layık olmazdı. Roma’nın misyonu dünyayı uygarlaştırmaktır ve uygarlığın yararlarını Britonlardan daha çok hak eden bir ırk var mı dünyada? Bize düşen tuhaf ve dindar görev, ecdadımızın bu vahşi benzerlerini, şanlı kentimiz, anamız Roma’nın itaatkâr evlatlarına dönüştürmektir. Tanrı Augustus babaannem, Tanrıça Augusta’ya şöyle yazmıştı: ‘Gelecekte, Britanya’nın da, bugün Güney Galya’nın olduğu düzeyde uygarlaşacağını sanıyorum. Ve soyca bize yakın olan bu adalılar, Germenlerden çok daha iyi Romalılar olacak... ve bir gün, (gülme) Britanyalı soylular muhtemelen Roma Senatosu’nda yerlerini alacak.’</p>

  <p>Bu savaşta zaten cesaretinizi gösterdiniz. İki kez düşmanı kesin yenilgiye uğrattınız. Düşmanım Kral Togodumnus’u öldürdünüz ve bana ettiği hakaretin öcünü aldınız. Bu üçüncü seferde başarısız olmanız için hiçbir neden yok. Kuvvetleriniz her zamankinden daha güçlü, moraliniz daha yüksek, saflarınız daha sağlam. Siz de, tıpkı düşmanın yaptığı gibi, yuvalarınızı ve tanrılarınızın kutsal tapınaklarını savunuyorsunuz. Savaş meydanı ister Kafkasya’nın karlı dağları, ister Atlas’ın ötesindeki çölün yakıcı kumları, ister Germania’nın rutubetli ormanları, ister Britanya’nın yeşil çayırları olsun; Romalı asker, ona adını, mertliğini ve görev bilincini veren o muhteşem kenti asla aklından çıkarmaz.”</p>

  <div>
    <br/>
  </div>

  <p>Bu çalımlı üslupta birkaç paragraf daha kaleme almıştım, ama tuhaftır, bu söylevin tek kelimesi bile okunmadı. Söylev Platformu’na çıktığımda, yüzbaşılar hep bir ağızdan bağırdı: “Selam sana, Sezar Augustus, Ülkemizin Babası, İmparatorumuz!” Askerler de buna katılıp ortalığı çınlatan bir alkış koparınca, dizlerimin bağı çözüldü. O güzel söylevim tamamen kafamdan çıktı, sadece ellerimi onlara doğru uzatıp, gözyaşları içinde şöyle kekeledim: “Tamam çocuklar. Tavuklar her şey iyi gidecek diyor, onlara büyük bir sürpriz hazırladık; öyle bir sopa yiyecekler ki, ömür boyu unutmayacaklar - tavukları demiyorum, Britonları.” (Müthiş bir kahkaha koptu, ben de katılmayı uygun buldum, sanki hesaplı bir şakaymış gibi.)</p>

  <p>“Gülmeyin bana, çocuklar,” diye haykırdım. “O Mısır masalında, sabah duası yerine akşam duasını okuyan babasına gülen küçük siyahi çocuğa ne oldu, unuttunuz mu? Timsah yedi onu; onun için ayağınızı denk alın. Ben de yaşlanıyorum artık, ama şu anda hayatımın en büyük gururunu yaşıyorum; keşke zavallı ağabeyim Germanicus da burada bunu benimle paylaşabilseydi. Aranızda ağabeyimi hatırlayan var mı? Pek azınız belki, çünkü yirmi dört yıl önce öldü. Ama hepiniz onun Roma’nın en büyük generali olduğunu duymuşsunuzdur. Yarın, Germen kabile reisi Hermann’ı tam bir bozguna uğrattığı günün yıldönümü ve sizin bunu yaraşır biçimde kutlamanızı istiyorum. Bu gecenin parolası <i>Germanicus</i>! Yarın da savaş çığlığımız <i>Germanicus</i>! olacak ve yeterince yüksek sesle bağırırsanız, sanırım Ölüler Âlemi’nden duyacak ve onca sevdiği, çok iyi biçimde komuta ettiği askerleri tarafından hatırlandığını bilecektir. Bu, onu teslim alan kötü kaderi unutturacaktır; bildiğiniz gibi, yatağında zehirlenerek öldü. Saldırıya öncülük etme onuru Yirminci Alay’ın. Germanicus, Yirminci Alay kışlada bütün ordunun en itaatsiz, en içkici, en kavgacı askerleridir, ama savaş meydanında tam bir aslan kesilirler, derdi hep. İkinci ve On Dördüncü Alaylar, Germanicus sizi ‘Ordunun Belkemiği’ diye nitelerdi. Yarınki göreviniz, ordunun kaburgaları olacak Galyalı müttefikleri pekiştirmek. Dokuzuncu Alay en arkadan gelecek; çünkü Germanicus sizin için ordunun en yavaş, ama en güvenilir alayı derdi. Siz, Muhafızlar özel görev için ayrıldınız. Aktif hizmette olmadığınız süre içinde, en rahat hayat ve en yüksek maaş sizindi. Dolayısıyla sizi şimdi en tehlikeli ve en nahoş göreve sürmek hakça olur. Söyleyeceklerim bu kadar. İyi çocuklar gibi mışıl mışıl uyuyun ve yarın babanızın gönül borcunu kazanın! ”</p>

  <p>Sesleri kısılana kadar bağırıp alkışladılar beni; o zaman Pollio’nun haklı, Livius’un haksız olduğunu anladım. İyi bir general, savaş arifesinde özenle hazırlanmış bir söylev -elinde hazır metin olsa bile- çekemez; çünkü kaçınılmaz olarak, dudaklarından ancak kalbinden geçenler dökülür. Benim konuşmamın -ki hazırladığıma kıyasla çok kötü olduğunu kabul edersiniz- bir etkisi, resmi adı “Dokuzuncu Hispania’lılar” olan alayın adının “Dokuzuncu Salyangozlar”a çıkması oldu. “Yiğit Fatihler” adını taşıyan Yirminci Alay, “Zom Aslanlar” oldu. Ve On Dördüncü Alay’dan biri, İkinci Alay’dan birine rastlayınca, birbirlerini “Belkemiği Yoldaş” diye selamlıyorlar. Galya yedeklerine ise hâlâ “Kaburgalar” deniyor.</p>

  <p>Ordugâhın üstüne hafif bir sis inmişti, ama gece yarısından hemen sonra ay çıktı ve çok yararlı oldu; eğer hava bulutlu olsaydı, bataklığı geçmek mümkün olmazdı. Gece yarısına kadar uyudum, sonra Posides, konuştuğumuz üzere beni uyandırdı ve elime bir mum ile yanan bir çıra verdi. Mumu yaktım ve orman perisi Egeria’ya dua ettim. O Kehanet Tanrıçası’dır. Eski günlerde iyi kral Numa her fırsatta ona danışırmış. Bu aile törenini ben ilk kez uyguluyordum; ama ağabeyim Germanicus, amcam Tiberius, babam, büyükbabam, dedem ve onların ataları, savaştan önceki gece yarısında bunu daima yaparlarmış. Eğer savaş zaferle bitecekse, peri mutlaka uğurlu işareti verirmiş. Tasavvur edilebilecek en sakin gecede bile, duanın son sözleri ağızdan çıkar çıkmaz, mumun ışığı, sanki fitil iki parmak arasında sıkılmış gibi, kendiliğinden sönermiş.</p>

  <p>Bu gizemli hikâyeye inanmakta duraksıyordum: Mumun sönmesi belki doğal etkenlerin sonucuydu - bir hava akımı veya fitildeki bir bozukluk, hatta izleyenin fark etmeden içini çekmesi. Orman perisi Egeria’nın, Claudia ailesinin bir üyesinin duasıyla, Nemi Gölü kıyısındaki korusundan çıkıp bir an içinde Germania’nın orta yerine veya Kuzey Hispania’ya veya Tirol’e -bütün bu bölgelerde, şu veya bu zamanda beklenen işareti vermiş olduğu söyleniyordu- uçacağına inanmak zordu. Böylece, yanan mumu, çadırımın hava akımlarından en korunaklı ucuna koydum ve on adım uzaklaşıp, tüm ciddiyetimle Egeria’ya hitap ettim. Sabin lehçesinde, kısa bir duaydı. Metin, sözlü gelenekte büyük ölçüde değişmişti; çünkü eski soyluların dili olan Sabin dili Roma’da çoktandır kullanılmıyordu. Ama ben tarih çalışmalarım sırasında Sabin dilini öğrenmiş ve duayı, iyi kötü aslına yakın olarak okuyabilmiştim. Ve emin olun, son kelime ağzımdan henüz çıkmıştı ki, mum aniden söndü. Hemen tekrar yaktım, fitilde bir bozukluk var mı veya Posides balmumuyla oynadı mı, anlamak için. Ama hayır, gayet güzel alev aldı ve fitil sonuna kadar yanıp, küçük bir balmumu gölüne damlayarak tükendi. Uzun hayatımda yaşadığım az sayıdaki sahiden gizemli olaydan biridir bu. Bu tür şeylere fazla yeteneğim yok. Oysa ağabeyim Germanicus sürekli hayaletler ve acayip görüntülerle uğraşırdı. Şu ya da bu zamanda, ozanların anlattığı yarı tanrıları, perileri veya canavarları görmüşlüğü vardı. Hatta Asya valisiyken Truva’yı ziyaret ettiğinde, bizim Truvalı ecdadımızın tapındığı Tanrıça Kybele’nin muhteşem bir görüntüsüyle karşılaşmıştı.</p>
</body>
</html>