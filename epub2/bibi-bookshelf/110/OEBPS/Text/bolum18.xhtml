<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>18. Bölüm</h3>

  <p>Aulus, daha önce anlattığım gibi, Britanya’ya herhangi bir direnişle karşılaşmadan çıkmıştı. Richborough’da güçlü bir üs oluşturdu ve garnizonlara her alaydan tecrübeli askerler yerleştirdi, tekneleri fırtınalardan zarar görmeyecek şekilde kıyıya çektirdi ve Kent’ten, Julius’un ikinci seferinde izlediği güzergâhtan -aslında adayı bütün istila edenlerin doğal olarak kullandığı güzergâhtan-, ihtiyatla ilerlemeye başladı. Başlangıçta Julius kadar direnişle karşılaşmadı, çünkü Stour Nehri’ni geçmekte zorlanmadı. Caractacus ile Togodumnus’un tebaası olan Doğu Kent Kralı oradaki mevzilere asker yerleştirmemişti. Derebeyleri, bizim seferin o yıl yapılamayacağını duyunca ana orduyu Colchester’a çekmişlerdi ve Kral’ın kendi güçleri nehrin savunması için yetersizdi. Barış talebiyle Aulus’u karşılamaya geldi ve karşılıklı armağanlar verildikten sonra, Roma’ya bağlılık ve dostluk yemini etti. Kentin batısına düşen Doğu Sussex’in Kralı da birkaç gün sonra aynı taleple karargâha geldi. Stour ile Medway nehirleri arasındaki bir sonraki doğal engelde, Aulus yine ciddi bir direniş görmedi. Ama ufak gruplar halinde çıkan araba dövüşçüleri, yola devrilmiş ağaç kütükleri ve dikenli çalı kümeleri çevresinde sıkıntı yaratıyordu. Öncülerin komutanına, bu bariyerleri görünce zorlamama ve süvari birlikleri gönderip sarma harekâtıyla savunucuları ele geçirme emri verildi. Bu, ilerlemeyi yavaşlattı ama can kaybı olmadı. Kent’li adamların çoğu Weald’e; sık ağaçların bulunduğu ormanın derinliklerine çekilmişlerdi ve onları yerlerinden kıpırdatmak çok zordu. Ama giderek artan araba saldırıları başlamıştı yan taraflardan ve yiyecek sağlama ekipleri ana kuvvetlerden uzaklaşamıyordu. Aulus, Kent’li adamların sonunda ormandan nasıl bir havada çıkacaklarının bilincindeydi: Ya kuzu kuzu teslim olacaklar ya da kahramanca dövüşüp geri çekilmesini önleyeceklerdi. Sonuç, Catuvellauni kabilesine karşı başarısına bağlıydı. Gelgelelim, ordugâhın savunması sağlamdı.</p>

  <p>Julius’un ikinci seferinde kayıp vermeden geçebildiği Medway’in gelgitli kısmına varınca, Aulus, düşmanın büyük bir güçle, birkaç ay önceden hazırlanmış siperlerde toplandığını gördü. Caractacus, Togodumnus ve onlara bağımlı prensler, yaklaşık altmış bin kişilik bir orduyla hazır bekliyordu. Aulus’un yanında otuz beş binden fazla asker yoktu. Nehrin dar geçidi, kıyıya koşut bir dizi geniş ve derin kanalla fiilen geçilmez hale getirilmişti. Britonlar karşı kıyıda, aldırış etmez bir havada mevzilenmişlerdi. Nehrin yukarısındaki en yakın geçit bir günlük yoldaydı ve tutsakların dediğine göre, aynı şekilde tahkim edilmişti. Nehrin aşağısında geçit yoktu. Nehir, buradan uzak olmayan Thames’in halicine boşaldıktan sonra, geçilmez çamur deryası düzlüklere yayılıyordu. Aulus, bir geçit sağlamak için, adamlarını sepet sepet molozla kanalları doldurma işine koydu. Ama bu tempoyla, geçmeye teşebbüs etmek bile iki üç gün alacaktı. Karşı kıyıdaki düşman mevzileri iki adet kazıklı hendekle çevrilmişti; şimdi üçüncüyü yapıyorlar ve bu arada, çalışan askerlerimizi oklar ve hakaretlerle taciz ediyorlardı. Günde iki kez şiddetli bir gelgit nehrin ağzını dolduruyor -dünyanın bu bölgesinde sıradan bir olgu, ama Akdeniz’de ancak fırtınalarda görülür- ve Aulus’un işini çok zorlaştırıyordu. Ama gelgit müttefiki oldu sonunda. Üçüncü gün tan ağarmadan, sular yüksekken, Batav yedeklerini kıpırtısız denizde yüzerek karşı kıyıya gönderdi. Bütün Germenler iyi yüzer; Batav’lar ise hepsinden ustadır. Silahları sırtlarına bağlı üç bin adam nehri yüzerek geçti ve Britonları tamamen gafil avladı. Ama kamp ateşi çevresindeki şaşırmış adamlara saldıracak yerde, atların bağlı olduğu yere koşup arabaların atlarını sakatlamaya koyuldular. Britonlar ne olduğunu fark edene kadar, iki üç bin at eylem dışı bırakılmıştı. Sonra geçidin düşman tarafında, karşı kıyıya bakan orta barikatın arkasında konuşlandılar ve güçlü Briton saldırılarına direnerek, Dokuzuncu Alay’ın iki taburunun şişirilmiş tulumlar, uyduruk sallar ve Britonlardan ele geçirilmiş sepet işi kayıklarla yardıma gelmesini beklediler. Mücadele şiddetli oldu; nehrin yukarısından geçmemizi engellemek için orada konuşlanan Briton müfrezeleri hızla aşağı inip savaşa katıldılar. Aulus durumu gördü ve Vespasianus<a class="dipnot2" id="k7" href="../Text/dipnotlar.xhtml#a7"><sup>[7]</sup></a> diye birinin komutasındaki İkinci Alay’ı, ormandan gizlice nehrin yukarısına çıkıp şimdi savunmasız bir noktadan karşıya geçmeye gönderdi. Vespasianus, nehrin dört beş mil yukarıda daraldığı bir yer buldu ve halat taşıyan bir askeri yüzerek karşıya gönderdi. Halat her iki kıyıda birer ağaca bağlanacak ve gerilecekti. İkinci Alay bu manevrada eğitimliydi ve bir iki saat içinde hepsi karşı yakaya geçti. Çok sayıda halat kullanmak gerekti; çünkü mesafe fazlaydı ve tek bir halatı, bir postada yirmi otuz silahlı adamı taşıyacak kadar gergin tutmak, halatı koparabilirdi. Karşıya geçince, hiçbir düşmanla karşılaşmadan hızla aşağı indiler ve bir saat sonra düşmanın savunmasız sağ kanadında aniden ortaya çıktılar. Kalkanlarını kilitlediler ve naralar atarak kazıklı hendekleri aştılar ve tek hücumla yüzlerce Briton’u öldürdüler. Batav’lar ve Dokuzuncu Alay’ın askerleri de onlara katıldı ve sayıca hâlâ çok eksik olmalarına rağmen, birleşen kuvvetlerimiz, şaşkın ve dağınık olan ama hâlâ cesaretini kaybetmeyen düşmanı geri çekilmek zorunda bıraktı. Nehrin kıyısı Britonlardan temizlendi ve Aulus, günün geri kalanını geçidin üstüne çalı çırpıdan dar bir köprü yapmakla geçirdi. Su alçalınca, köprü sağlamca çapalandı ve kanallar dolduruldu. Ama bu işlerin bitmesi gece geç saati buldu ve ordunun bütünü, suyun yükselmesi yüzünden, ancak ertesi sabah geçebildi.</p>

  <p>Britonlar, arkadaki yamaçta toplanmıştı ve öğleden sonra bir meydan savaşı oldu. Bir önceki gün savaşa katılmayan Galyalı piyadeler saldırıya önderlik etti; ama savunma dirençliydi ve birden uzun bir arabalar dizisi, sol cenahın ortasından daldı ve önde giden Galya birliğinin tam arkasından çıkarak, bir mızrak seliyle ağır zayiat verdirdi. Caractacus’un bizzat yönettiği bu araba dizisi sağ cenaha yaklaşınca, büyük cesaretle tam dönüş yapıp bu kez, ilkine destek olmaya giden ikinci Galya birliğine aynı oyunu oynadı ve kayıp vermeden uzaklaştı. Galyalılar yamacı alamadı ve Aulus, Briton arabaları ve süvarilerinin sağ cenaha odaklandığını ve şimdi dağılmış olan Galyalılara saldırmaya hazırlandığını görünce, kendi süvarilerinin üçte birini tehlikedeki noktaya gönderip, ne olursa olsun orayı tutmalarını söyledi. Süvariler gitti ve Aulus İkinci Alay hariç, nizami piyadelerinin tümünü arkalarından yolladı. İkinci Alay’ı, Britonlar karşı saldırıya geçerse, Galyalılara destek vermek için bıraktı; Geta’yı, Batav piyadeler ve süvarilerin geri kalanıyla birlikte sol cenaha yöneltti ve kendisi sağdan saldırdı. Briton arabaları bu saldırıyı durduramadı; süvarilerimiz epey zayiat verdiyse de, On Dördüncü Alay yardıma yetişti. Bunun üzerine Caractacus, sol cenahımıza bir saldırı için arabalarını yamacın arkasından dolandırdı.</p>

  <p>Geta savaşın kahramanıydı. O ve yedi yüz süvarisi, iki bine yakın arabanın vahim saldırısına karşı direndiler; şafaktaki akın sırasında atları sakatlayan Batav’ların beş yüz kadarı süvarilerin arasındaydı ve bıçaklarını yine ustalıkla kullandılar. Ama onlar yüzünden Geta ezilebilirdi. Kendisi de atından düşürüldü ve yakalanmasına ramak kaldı; ama sonunda Caractacus, arkasında yüz kadar parçalanmış araba bırakarak geri çekildi. Bu noktaya gelindiğinde, Britonlar, sağ cenahtaki nizami piyadelerin baskısından bunalmaya başlamışlardı. Galyalılar da yerlerini sağlam tutuyordu. Birden, bir haykırış yükseldi: Togodumnus ölümcül bir yara almış ve savaş meydanından götürülmüştü. Britonların morali bozuldu, saflar dağıldı ve sol cenahımıza doğru aktılar. Bu sırada, beklenmedik şekilde bir korudan çıkan Geta’nın adamlarına rastladılar. Geta saldırdı; savaş sona erdiğinde, meydanın sadece o kısmında, bin beş yüz Briton cesedi vardı. Britonların toplam zayiatı dört bin ölüye yakındı. Bizimki ise, yedi yüzü Galyalılardan olmak üzere, dokuz yüzdü ve yaklaşık aynı sayıda ağır yaralı vardı. Yaralarından ötürü ölenler arasında, savaşın sebebi olan Bericus vardı. Geta’nın yanında savaşıyordu ve Geta attan düşünce hayatını kurtaran oydu.</p>

  <p>Aulus’un önündeki bir sonraki ciddi engel Thames Nehri’ydi. Caractacus orada da, Medway’dekine benzer biçimde mevzilenmişti. Yenilen Britonlar, su alçakken, çamur düzlüklerinin arasındaki gizli bir patikadan karşıya geçmişlerdi. Öncülerimiz onları izlemeye çalıştı ama bataklığa saplandılar ve geri çekilmek zorunda kaldılar. Sonraki savaş, koşullar çok benzer olduğundan, neredeyse bir öncekinin tekrarıydı. Bu kez nehrin yukarısındaki geçişi yapan, damadım genç Pompeius’un babası Crassus Frugi’ydi. Ölene kadar çarpışmaya yemin etmiş bir bölük Britanyalı soylu tarafından savunulan, Londra’ya giden köprüyü geçti. Su yükseldiğinde, Batav’lar yine yüzerek karşı kıyıya vardılar. Bu kez Britanya savunması daha zayıftı ve kayıpları yine ağırdı. Bizimkiler önemsizdi -üç yüz- ve iki bin tutsak alındı. Londra ele geçirildi ve bol ganimet sağlandı. Ama zafer, yenilen düşmanı ihtiyatsızca bataklıkta kovalayan, üstü sazlarla ve çalılarla örtülü bir çukura düşen bin kadar Galyalı ve Batav’ın kaybıyla gölgelendi.</p>

  <p>Aulus şimdi Thames’in karşı yakasındaydı, ama adanın güneyinden, batısından ve ortasından gelen yedek kuvvetlerle düşmanın direnişi birden sertleşti. Güçlü yeni araba birlikleri ortaya çıktı. Togodumnus’un ölümü Britonlara avantaj sağladı. Catuvellauni ordusunun baş komutası artık tek elde toplanmıştı. Yetenekli bir lider olan ve Druidler arasında çok tutulan Caractacus, müttefiklerini ve vassallarını ateşli sözlerle, soylu kardeşinin intikamını almaya çağırdı. Roma’nın kayıpları belirlenen sayıyı aşmıştı ve düşmanın direnci de kırılmış sayılmazdı. Aulus akıllıca davranarak, bana anlaştığımız mesajı gönderdi. Mesaj, konuştuğumuz gibi, Richborough’dan Londra’ya şarap, battaniye ve askeri malzeme taşıyan bir kargo gemisiyle Boulogne’a vardı. Boulogne’da ilk işaret ateşi yakıldı ve mesaj çok kısa sürede, Alpleri aşıp Roma’ya geldi.</p>

  <p>O gün, nihayet Myron’un hile ve sahtekârlıklarının kesin kanıtını bulduğum gündü. Onu, bütün öteki danışmanlarımın önünde, önce kamçılatmış ve sonra idam ettirmiştim. Zor ve nahoş geçen günün sonunda bitkindim ve akşam yemeğinden önce, Vitellius’la dostça bir zar oyununa oturmuştum. Tam o anda, askeri danışmanım hadım Posides heyecan içinde haberi getirdi: “Sezar, işaret geldi! Britanya’dan çağrılıyorsunuz.”</p>

  <p>“Britanya mı?” diye haykırdım. Elimdeki zar kupasını mekanik olarak bir daha sallayıp zarları attım ve odanın kuzeye bakan penceresine seğirttim. “Göster!” dedim. Berrak bir akşamdı ve Posides’in işaret ettiği yönde, zayıf gözlerimle bile, otuz mil mesafede olan Soratte dağının zirvesindeki ufak kırmızı noktayı seçebildim. Masaya döndüm ve Vitellius’un yüzünün sevinç ışınları yaydığını gördüm. “Ne dersiniz bu alamete?” diye sordu. “Son yarım saattir en düşük zarları atıyordun; şimdi birden ‘Britanya!’ diyorsun ve Venüs geliyor.”</p>

  <p>Gerçekten de üç zar, eşkenar üçgen biçiminde duruyor ve hepsi altı sayısını gösteriyordu! Venüs’ün gelmesi, iki yüz on altıda bir ihtimaldir; dolayısıyla büyük sevincim mazur görülebilir. Bir sefere başlamak için, uğurlu bir alametten iyisi yoktur. Dahası Venüs yalnızca zar kupasının hamisi değil, Aeneas’ın annesi ve böylece, Augustus’un kız kardeşi olan büyükannem Octavia tarafından benim kendi ecdadım oluyordu; ve şimdi benim, başı olarak kabul edildiğim Julia ailesinin talihini gözeten tanrıçaydı. Üçgeni de anlamlı buldum; çünkü Britanya’nın haritalardaki biçimiydi bu.</p>

  <p>Şimdi düşünüyorum da, acaba tanrıça değil de Vitellius muydu, ben sırtımı döner dönmez o zarları öyle güzelce dizen? Ben dünyada aldatması en kolay insanlardan biriyim. En azından, hakkımdaki yaygın kanı öyle. Eğer yaptıysa, iyi yaptı; çünkü Venüs beni fetihlerime olabilecek en büyük coşkuyla gönderdi. O gece ona dualar ettim (Augustus’a ve Mars’a da) ve zaferle dönmemi sağlarsa, her istediği hizmeti yerine getireceğime söz verdim. “Bir elin nesi var, iki elin sesi var,” diye hatırlattım ona, “gerçekten elinden geleni yapmanı bekliyorum.” Biz Claudia ailesinin üyeleri Venüs’e şakacı bir teklifsizlikle hitap etmeye alışkınız. Bundan hoşlandığı söylenirdi. gençliklerinde şen şakrak diye tanınan büyükannelerin, sevdikleri torunlarının onlarla, sanki aynı kuşaktanmışlar gibi, senlibenli konuşmasından hoşlandıkları gibi.</p>

  <p>Ertesi gün, kurmaylarım ve beş yüz gönüllüyle birlikte, Ostia’dan Marsilya’ya hareket ettim. Güneyden latif bir rüzgâr esiyordu. Deniz yolculuğunu, araba sarsıntısına her zaman tercih etmişimdir. Uyku açığımı da böylece kapatabilecektim. Bütün kent, bizi uğurlamaya limana indi; herkes sadakat beyanlarında ve iyi dilekler sunmakta birbiriyle yarıştı. Messalina boynuma sarılıp ağladı. Küçük Germanicus benimle gelmek istedi. Vitellius, Tanrı Augustus’a, eğer muzaffer dönersem, tapınağının kapılarını altınla kaplatacağına söz verdi.</p>

  <p>Filomuz beş adet yollu, çift direkli, serenleri kare yelkenli harp gemisinden oluşuyordu. Her birinde üç sıra kürek vardı ve tekne, fırtınalara karşı, güçlü halatlarla donanmıştı. Şafaktan bir saat sonra demir alıp denize açıldık. Kaybedecek vakit yoktu, onun için kaptana yelkenleri fora etmesini söyledim; iki yelkeni de fora etti ve deniz sakin olduğundan çok geçmeden on deniz mili hızıyla yol almaya başladık. Akşam üzeri, zavallı dostum Postumus’un sürgün edildiği, Elba yakınındaki Planasia adası göründü. Nöbetçilerinin şimdi terk edilmiş barınaklarını seçebiliyordum. Yüz yirmi mil, yani yolun yaklaşık üçte birini yapmıştık. Rüzgâr devam ediyordu. Teknenin sallantısı mideme dokunmadı ve kabine gidip iyi bir uyku çektim. O gece Korsika’yı döndük, ama gece yarısı rüzgâr kesildi ve yalnız kürekle ilerlemek zorunda kaldık. İyi uyudum. Kısa kesmek gerekirse, ertesi gün sert bir havayla karşı karşıya kaldık ve rüzgâr batı-kuzey-batıya döndü.</p>

  <p>Galya sahili, ancak üçüncü gün şafakta göründü. Deniz şimdi olağanüstü kabarmıştı ve kürekler ya ıskarmozlara kadar suya gömülüyor ya da havayı dövüyordu. Birlikte yola çıktığımız dört kardeş gemiden yalnız ikisi görünmekteydi. Sahilin korumasına sığınıp kıyı kıyı çok yavaş ilerledik. Donanmanın limanlarından olan Frejus’nün elli mil batısındaydık ve Hyeres adalarının arasından geçmekteydik. Öğle vakti Marsilya’da olmamız bekleniyordu. Adaların en büyüğü ve en batıda olanını, Giens yarımadası ile arasında sadece bir deniz mili olan Porquerolles’u geçerken, rüzgâr birden bastırdı ve tayfa bütün gücüyle küreklere asılsa da yerimizden milim kıpırdayamadık ve kendimizi yavaş yavaş kayalıklara sürüklenir bulduk. Çarpmamıza yüz metre var yoktu; bereket fırtına bir an hafifledi ve tekne uzaklaşabildi. Ama birkaç dakika sonra yine başımız dertteydi ve tehlike bu kez daha büyüktü. Can havliyle uzaklaşabildiğimiz burnun ucunda kocaman bir siyah kaya vardı. Rüzgâr ve dalgalar kayayı gülen bir Satyr kafası biçiminde oymuştu. Çenesinde köpüren sular ona beyaz bir sakal takmış gibiydi. Ve rüzgâr bizi hızla bu canavarın ağzına girmeye itiyordu. “Bizi yakalarsa, kemiklerimizi kırıp gövdelerimizi un ufak eder,” dedi kaptan gaddarca. “Aslan gibi gemileri haklamıştır o siyah kaya.” Panteon’daki her tanrıya imdadımıza gelmesi için dualar ettim. Daha sonra tayfaların, hayatımızda duyduğumuz en güzel duaydı ve bize yeniden umut verdi, dediklerini öğrendim. Özellikle Venüs’e yakardım ve Neptün amcasını daha yumuşak davranmaya ikna etmesini, çünkü Roma’nın kaderinin büyük ölçüde bu teknenin kurtulmasına bağlı olduğunu hatırlatmasını rica ettim. Selefimin ona karşı dinsizce davranışıyla ilgim olmadığını, tam tersine, kendisine her zaman en derin saygıyı beslediğimi belirttim. Bitap düşen kürekçiler inliyor; kürekçi başı sıraların arasında küfrederek koşuyor ve kamçısıyla kürekçilere taze güç vermeye çalışıyordu. Bir şekilde sıyırdık -nasıl, bilmiyorum- ve tehlikeyi atlattığımızı anlatan oh sesi yükselince, kürekçilerin her birine karaya çıkar çıkmaz yirmi altın vereceğimi söyledim.</p>

  <p>Soğukkanlılığımı koruduğum için sevinçliydim. İlk kez bir fırtına yaşıyordum denizde ve dünyanın en yürekli adamlarının bile, boğularak ölme ihtimali karşısında çöktüklerini duymuştum. Tanrı Augustus’un fırtınadan ödünün koptuğu ve bağırıp saçını başını yolmuyorsa, sadece mevkiinin vakarından ötürü kendini tuttuğu kulaktan kulağa fısıldanırdı. Engine yelken açıp derinlerin tehlikesine meydan okuyan ilk adamın tanrıları hiçe saydığı yolundaki sözü sıkça tekrarladığını biliyorum. Gerçekten de deniz savaşları dışında talihsizdi denizde -tanrıları hiçe saymaya gelince- ani bir fırtınada bir filo kaybedince, kızgınlığını Neptün heykelinin her zamanki gibi kutsal bir geçit töreninde Circus’un çevresinde dolaştırılmasını yasaklayarak gösterdi. Ondan sonra hemen hemen her deniz yolculuğunda fırtına çıktı ve üç dört kez zor kurtulmuştu gemi kazasından.</p>

  <p>Marsilya’ya ilk varan bizim tekne oldu ve şans eseri beş tekneden hiçbiri kaybolmamıştı; ama iki tekne geri dönüp Fréjus’ye sığınmak zorunda kalmıştı. Marsilya’da toprağa basınca ayaklarım bayram etti. Karayoluyla gidebileceğim yere asla denizyoluyla gitmemeye karar verdim ve o günden beri bu kararımdan caymadım.</p>

  <p>Britanya’ya başarılı bir çıkarma yapıldığını duyar duymaz yedeklerimi Boulogne’a göndermiş ve Posides’e tekneleri ve sefer için gerekebilecek fazladan askeri malzemeyi hazır etmesini bildirmiştim. Marsilya’da yirmi adet hızlı araba beni ve maiyetimi bekliyordu -Posides ayarlamıştı bunu- ve sıkça at değiştirerek, Rhône vadisinden Lyon’a vardık. İkinci geceyi orada geçirdikten sonra Saône nehrini izleyerek kuzeye yöneldik. Günde ancak seksen doksan mil -dayanabileceğim o kadardı- yapıyorduk. Sürekli sarsıntı sinirlerimi mahvediyor, hazım sistemimi bozuyor, korkunç baş ağrılarına sebep oluyordu. Üçüncü gece, Châlons’da, hekimim Ksenophon ertesi gün dinlenmemde ısrar etti. Ona, bütün bir günü kaybetmeyi göze alamam deyince, eğer dinlenmezsen, Britanya’ya varınca orduya bir yararın olmaz, dedi. Fikrini değiştirmek için epey bağırıp çağırdım; ama bu davranışımı da bir sinir çöküntüsü belirtisi olarak yorumladı ve ben mi senin hekiminim, yoksa sen mi kendinin hekimisin, diyerek dayattı. İkinci durumda, istifa edecek ve Roma’da yeniden muayenehanesini açacaktı; birinci durumda ise tavsiyesine uymalı, tam anlamıyla gevşemeli ve sıkı bir masaja razı olmalıydım. Özür diledim, ama yolculuğu birdenbire kesmenin bende yaratacağı sinir gerginliğini hiçbir masaj gideremez, dedim; ve bu şartlarda “gevşe” demenin, giysileri tutuşmuş bir adama “sakin ol” demekten farkı yok, diye yalvardım. Sonunda bir uzlaşmaya vardık: Yolculuğa arabada devam etmeyecek, ama Châlons’da da kalmayacaktım. Altı deneyimli adamın taşıdığı hafif bir tahtırevanda gidecek ve önümdeki beş yüz millik yoldan hiç değilse otuz küsur mil eksiltecektim. Yola çıkmadan ve günün sonunda, istediği kadar masaj yaptırabilirdi.</p>

  <p>Lyon’dan Boulogne’a gidişim, Troyes, Reims, Soissons ve Amiens yoluyla, sekiz gün sürdü; çünkü Reims’den çıkışta, Ksenophon gene tahtırevanı kullanmamda diretmişti. Bütün bu zamanı tembellikle geçirdiğim söylenemez. Kafamda, geçmişteki büyük savaşların -Julius’un savaşları, Hannibal’in savaşları, İskender’inkiler, özellikle de babamın ve ağabeyimin Germania’daki savaşları- anılarını evirip çeviriyor ve zamanı gelince, bütün bu ayrıntılı ve kapsamlı bilgilerden pratikte nasıl yararlanabilirim, diye düşünüyordum. Tanık olanların ağzından dinlediğim bütün savaşların krokilerini çizdiğim için kutluyordum kendimi; bu sayede, küçük ama disiplinli bir savaş gücünün, yarı uygar kabilelerden oluşan büyük bir ordu karşısında hangi taktiklerle mücadele edeceğini adamakıllı kavramıştım. Ayrıca, savaşı kazandıktan sonra, ülkenin başarıyla işgaline ilişkin stratejik ilkeleri de biliyordum.</p>

  <p>Amiens’de, sabah karanlığında uykusuz yatarken savaş meydanını gözümün önüne getirmeye çalıştım. Britanya piyadeleri, muhtemelen ormanlık bir bayırda mevzilenecek, süvariler ve arabalar öndeki düzlükte bulunacaktı. Ben, iki alaydan nizami piyadelerimi olağan savaş düzenine sokacak, her iki cenaha yedekleri koyacak ve Muhafızları yedekte tutacaktım. Filler çok şaşırtacaktı Britonları; böyle bir hayvan adada hiç görülmemişti. Ama birden çok nahoş bir şey geldi aklıma. “Posides,” diye seslendim endişeyle.</p>

  <p>“Buyur, Sezar,” dedi Posides, ot döşeğinden sıçrayarak, hâlâ yarı uyur bir vaziyette.</p>

  <p>“Filler Boulogne’da, değil mi?”</p>

  <p>“Evet, Sezar.”</p>

  <p>“Onları Lyon’dan nakletmeni ne zaman söylemiştim sana?”</p>

  <p>“Çıkarmanın haberini alınca, Sezar; ağustosun yedisinde.”</p>

  <p>“Ve bugün ayın yirmi yedisi.”</p>

  <p>“Evet, Sezar.”</p>

  <p>“Peki nasıl geçireceğiz o filleri karşıya? Onlar için özel tekne yaptırmak gerek.”</p>

  <p>“İskenderiye’den dikilitaşı getiren gemi Boulogne’da.” “Hâlâ Ostia’da değil miydi o?”</p>

  <p>“Hayır, Sezar, Boulogne’da.”</p>

  <p>“Ama ayın yedisinde gönderdiysen, oraya varmış olamaz. Biskay Körfezi’nden öteye gitmiş olamaz. Mısır’dan Roma’ya gelmesi üç hafta sürmüştü, hatırlıyorsun, değil mi? Hem de en mükemmel havada.”</p>

  <p>Ama Posides gerçekten yetenekli bir yardımcıydı. Anlaşılan, takviye kuvvetlerimin arasına filleri de koymaya karar verip onları Lyon’a gönderir göndermez -sanırım mayıstaydı bu- filleri Manş’tan geçirme meselesini düşünmüş, bana bir şey söylemeden dikilitaş gemisini hazırlatmış -bu amaç için yeterince büyük ve sağlam olan tek gemiydi- ve Boulogne’a göndermişti; altı hafta sonra oradaydı gemi. Eğer benim emrimi bekleseydi, filleri geride bırakmak zorunda kalacaktık. Dikilitaş gemisine şöyle bir değinip geçmek olmaz. Denize indirilen gelmiş geçmiş en büyük tekneydi. Altmış metreden uzun ve o oranda genişti; ahşap akşamı sedir ağacındandı. Caligula, iktidarının ilk aylarında, Mısır’dan yirmi beş metre boyunda bir kırmızı granit dikilitaşı ve kaidesini oluşturan dört devasa taşı getirmek için yaptırmıştı onu. Dikilitaş aslında Heliopolis’teydi; ama birkaç yıl önce İskenderiye’deki Augustus Tapınağı’na yerleştirilmişti. Caligula o zaman onu Vatikan Tepesi’nde inşa ettirdiği yeni Circus’ta, kendi onuruna dikmek istiyordu. Geminin nasıl bir canavar olduğunu anlamak için, köknar ağacından yirmi metrelik ana direğin taban çapının iki buçuk metre olduğunu; dikilitaş ve kaidesi güvertede sabit dursun diye, safra olarak yüz yirmi bin çuval Mısır mercimeği konduğunu bilmeniz gerek. Mercimekler Roma halkına armağandı.</p>

  <p>Boulogne’a vardığımda, askerin moralini yüksek, tekneleri hazır ve denizi sakin bulunca fevkalade sevindim. Vakit kaybetmeden denize açıldık ve Manş’ı o kadar rahat ve olaysız geçtik ki, Richborough’da karaya çıkınca Venüs ve Neptün’e kurbanlar sundum; ilkine içten arabuluculuğu, İkincisine de beklenmedik lütfü için teşekkür ettim. Filler hiç sorun yaratmadı. Bunlar Hint filleriydi, Afrika değil. Hint fili, Afrika filinden üç kat daha büyüktür ve bunları, Caligula kendi dininin ayinleri için satın aldığından, gerçekten haşmetliydiler. Şimdiye kadar, Ostia’da, rıhtımda, Hintli sürücülerinin yönetiminde, kereste ve taş taşıyorlardı. Fillerin yanında on iki tane de deve görmek hoş bir sürpriz oldu. Fikir Posides’indi.</p>
</body>
</html>