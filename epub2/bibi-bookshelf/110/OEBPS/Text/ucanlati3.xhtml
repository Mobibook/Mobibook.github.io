<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h4>3</h4>

  <p>Claudius Agrippina’nın, şimdi farkına varmaya başladığı işlerine öfkelendi ve Agrippina’nın çabasıyla çoğu zaman ondan uzak tutulan oğlu Britannicus’u aradı (Agrippina, iktidara, eski kocası Domitius’tan olan oğlu Neron’u getirmek için elinden gelen her şeyi yapıyordu) ve Claudius çocukla görüştüğünde ona karşı sevgisini gösterdi. Agrippina’nın yaptıklarına artık dayanamadığı için, onun gücünü kesmeye, oğluna bir an önce erkeklik kıyafetini giydirmeye ve onu tahtın vârisi ilan etmeye hazırlanıyordu. Bunu öğrenen Agrippina telaşa kapıldı ve erken davranıp Claudius’u zehirleyerek bu işi önlemeye karar verdi. Ama Claudius’un sürekli içtiği bol miktarda şarap ve gündelik yaşam biçimi (bütün imparatorlar genellikle her tür tedbiri alırlardı) bunu uygulamayı zorlaştırdığı için, Locusta adında zehir işlerinden anlayan, kısa süre önce birini zehirleme suçundan hüküm giymiş bir kadını çağırttı; onun yardımıyla etkisi kesin bir zehir hazırladı ve mantar denen bir sebzenin içine koydu. Sonra kendisi diğer mantarlardan yedi, ama kocasına, mantarların en büyüğü ve en güzeli olan zehirli mantarı yedirdi. Böylece, komplonun kurbanı sofradan yatağına taşındı; anlaşılan daha önce sıkça olduğu gibi, fazla içmekten sızmıştı. Ama gece zehir etkisini gösterdi ve tek bir söz söylemeden ve duymadan öbür dünyaya göçtü. Ekimin on üçüydü; altmış üç yıl, iki ay ve on üç gün yaşamıştı; imparatorluğu on üç yıl, sekiz ay ve yirmi gün sürmüştü.</p>

  <p>Agrippina’nın bu işi yapabilmesi, önceden Narcissus’u, gut hastalığına iyi gelir bahanesiyle, Campania’daki kaplıcalara göndermesiyle mümkün olmuştu. Çünkü, Narcissus orada olsaydı, asla bunu başaramazdı: Efendisini öylesine dikkatle gözetiyordu adam. Gelgelelim, onun ölümü de gecikmedi. Messalina’nın mezarının yanında öldürülmesi sanki onun intikamıymış gibi görünse de sadece rastlantıydı.</p>

  <p>Claudius’un sonu böyle geldi. Anlaşılan çok uzun zaman görünen bir kuyrukluyıldız, kan yağmuru, Muhafızların sancaklarına düşen yıldırım, Muzaffer Jüpiter Tapınağı’nın kapılarının kendiliğinden açılması, ordugâha arıların saldırısı ve her siyasi daireden bir görevlinin ölmesi Claudius’un ölümünü önceden haber vermişti. İmparator devlet töreniyle gömüldü ve Augustus’a verilen bütün diğer onurlar ona da verildi. Agrippina ile Neron öldürdükleri adam için üzülmüş numarası yaptılar ve sofradan tahtırevanla öbür dünyaya gönderdikleri kişiyi tanrılar katına yükselttiler. Bu konuda, Seneca’nın kardeşi Lucius Junius Gallio’nun çok parlak bir esprisi vardır. Seneca’nın kendisi, “Balkabaklaşma” adını verdiği -“tanrılaşma” ile benzeşen bir kelime- bir çalışma kaleme almıştı; kardeşiyse, kısa bir cümleyle çok şey anlatan bir sözün yaratıcısıdır. Cellatların, hapishanede idam edilenlerin cesetlerini kocaman çengellerle foruma götürüp oradan nehre atmalarına gönderme yaparak, Claudius’un tanrılar katına bir çengelle yükseltildiğini söylemiştir. Neron’un da kayda değer bir sözü vardır: Claudius mantar sayesinde tanrı olduğuna göre, mantar tanrıların gıdasıdır, demişti.</p>

  <p>Claudius’un ölümünden sonra, adalete uygun olan, onun meşru oğlu ve fizik yapısı yaşının ilerisinde olan Britannicus’un iktidara gelmesiydi; ne var ki, yasaya göre, evlat edinilmesinden ötürü, Neron da aynı hakka sahipti. Ama hiçbir hak iddiası silahtan güçlü değildir; çünkü silah gücüne sahip olan, ne dese veya yapsa, daima daha haklı görünür. Ve böylece Neron, ilkin Claudius’un vasiyetini yok edip bütün imparatorluğun başına geçti, sonra da Britannicus’u ve kız kardeşlerini ortadan kaldırdı. O halde diğer kurbanların talihsizliğine niçin üzülüyoruz?</p>

  <p style="text-align: right;">Dion Kassios, Cilt LXI<br/>Xiphilinus ile Zonaras tarafından özetlendiği gibi (Çev.: Cary)</p>
</body>
</html>