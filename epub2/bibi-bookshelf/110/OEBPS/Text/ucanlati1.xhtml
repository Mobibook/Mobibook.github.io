<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>Claudius’un Ölümüne Dair Üç Anlatı</h3>

  <h4>1</h4>

  <p>Bunun üzerinden çok geçmeden, vasiyetini yazdı ve bütün baş magistraların mühürleriyle birlikte imzaladı. Fakat daha ileri gidemeden, Agrippina yolunu kesti ve onu önledi; çünkü bu adamlar aynı zamanda onun danışmanı, sır ortağı ve muhbiriydiler; bunun dışında, başka birçok suça da bulaşmışlardı. Genellikle herkes Claudius’un zehirlenerek öldürüldüğünde hemfikirdir; ama bunun nerede olduğu ve zehri kimin verdiği noktasında bazı görüş ayrılıkları vardır. Kimileri, Capitolium Tepesi’nde bir şölen sırasında rahiplerle otururken, çeşnicisi hadım Halotus tarafından verildiğini yazar; kimileriyse, kendi evinde yemek yerken bizzat Agrippina’nın, Claudius’un çok sevdiği cinsten, ama zehirlenmiş bir mantarı ona verdiğini ileri sürer. Bundan sonra olanlar hakkında da rivayet çeşitlidir. Kimileri, zehri aldıktan hemen sonra dilinin tutulduğunu ve bütün gece korkunç sancılar çekerek sabaha karşı öldüğünü söyler. Başkalarıysa, ilkin uyuyakaldığını, sonra mantar bedeninde dolaşıma girince her şeyi kustuğunu ve bunun üzerine yine etkili bir zehir verildiğini iddia eder. Ama zehrin yulaf lapası içine konarak mı (midesi boşaldığı için bir şeyler yiyerek güç kazanması gerekçesiyle), yoksa bağırsakları temizleyerek rahatlatmak bahanesiyle tenkiye ile mi verildiği belli değildir.</p>

  <p>Yerine geçecek olan hakkında her şey düzenlenene kadar ölümü gizli tutuldu. Hâlâ hasta yatağındaymış gibi, onun için adaklar adandı; ayrıca sözüm ona onu avutmak ve eğlendirmek için saraya komedi aktörleri getirildi. Ekim ayının ortasından üç gün önce, altmış dört yaşında ve imparatorluğunun on dördüncü yılında, Asinius Marcellus ile Acilius Aviola’nın Konsüllüğü döneminde öldü. Cenazesi ağırbaşlı bir tören ve magistraların resmi geçidiyle kaldırıldı ve gökyüzünde azizlik mertebesine eriştiği kabul edildi.<a class="dipnot2" id="k12" href="../Text/dipnotlar.xhtml#a12"><sup>[12]</sup></a> Bu onur Neron tarafından iptal edildiyse de, daha sonra Vespasianus tarafından iade edildi.</p>

  <p>Ölümüne önceden işaret eden özel belirtiler vardı: Örneğin, kuyrukluyıldız denilen püsküllü bir yıldızın ortaya çıkması ve babası Drusus’un heykeline yıldırım çarpması gibi. Ayrıca, aynı yıl magistralardan birçoğu öldü. Ama kendisi de, bazı sağlam delillerden ve olgulardan anlaşılacağı gibi, sanki sonunun yaklaştığının bilincindeydi. Hem atadığı Konsüllerin hiçbirinin öldüğü aydan sonra görevi sürdürmemesi, hem Senato’da son bulunuşunda, çocuklarının uyum içinde çalışmasını tavsiye eden uzun konuşmasında, yaşlarının küçüklüğünden ötürü onları bu saygın meclisin üyelerine emanet etmesi, hem de mahkemede yargıç kürsüsünde olduğu son duruşma sırasında, bir iki kez ömrünün sonuna geldiğini, oradakilerin bundan üzülmesine ve tanrılar korusun demesine aldırmadan, açıkça söylemişti.</p>

  <p style="text-align: right;">Suetonius <i>Claudius </i><br/>Çev.: Philemon Holland (1606)</p>
</body>
</html>