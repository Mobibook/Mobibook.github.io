<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>32. Bölüm</h3>

  <p>Şimdi iktidarımın on dördüncü yılının eylül ayı. Barbillus yıldız haritamı son okuduğunda, üzüntüyle, gelecek ayın ortalarında bu dünyadan ayrılacağımı bildirdi. Bir zamanlar Thrasyllus da tam aynı şeyi, yani yaşam süremin altmış üç yıl, altmış üç gün, altmış üç uykusuz gece ve altmış üç saat olduğunu söylemişti. Gelecek ayın on üçüne denk geliyor bu. Thrasyllus Barbillus’tan daha kesin konuşurdu: Bu yedi kere dokuz çarpımlarının bileşiminden ötürü beni kutladığını anımsıyorum. Çok ender rastlanan bir [MS 54] şeymiş. Eh, ölmeye hazırım. Bu sabah mahkemede avukatlara, yaşlı bir adama biraz daha anlayış göstermelerini; çünkü gelecek yıl aralarında olmayacağımı ve yerime geçen kişiye istedikleri gibi davranabileceklerini söyledim. Zina ile suçlanan bir soylu kadının davasında, mahkemeye, birkaç kez evlendiğimi, eşlerimden her birinin kötü çıktığını, onlara çok uzun zaman olmasa da bir süre hoşgörü gösterdiğimi, şimdiye kadar üçünü boşadığımı söyledim. Bu, Agrippinilla’nın kulağına gidecek.</p>

  <p>Neron on yedi yaşında. Bir yüksek sınıf fahişesinin sahte tevazuuyla, gözlerinin üstüne düşen parfümlü saçlarını arada bir geri savurarak dolaşıyor; veya bir yüksek sınıf filozofunun sahte tevazuuyla, bir grup hayran soylunun ortasında birden durup derin özel düşüncelere dalıyor: Sağ ayak önde, baş göğse gömülü, sol kol böğründe, kalkan sağ elin parmak uçları sanki düşünmenin azabıyla hafifçe alna bastırılmış... Çok geçmeden parlak bir vecize veya bir çift neşeli dize veya bilgelik içeren tumturaklı bir söz patlatıyor. Tabii hiçbiri kendisinin değil: Tabir yerindeyse Seneca ekmeğini kazanıyor. Neron’un arkadaşlarına onunla mutluluklar dilerim. Roma’ya onunla mutluluklar dilerim. Agrippinilla’ya onunla mutluluklar dilerim ve tabii Seneca’ya da. Özel bir sohbette Seneca’nın kız kardeşinden (kendisi Narcissus’un gizli bir arkadaşıdır ve ülkenin son gözdesi hakkında bize birçok faydalı bilgi vermiştir) duyduğuma göre, Seneca Korsika’dan geri dönmesi yolundaki emrimi almadan önceki gece rüyasında Caligula’nın öğretmeni olduğunu görmüş. Bunu kötü bir işaret olarak değerlendiriyorum.</p>

  <p>Bu yıl, yılbaşı günü Ksenophon’u çağırttım ve beni şimdiye kadar hayatta tuttuğu için ona teşekkür ettim. Sonra, anlaştığımız on beş yıllık süre henüz dolmamış olsa da, ona verdiğim sözü yerine getirdim ve Senato’dan, doğduğu Kos adasına vergiden ve askerlikten kalıcı muafiyet sağlayan bir karar çıkarttım. Konuşmamda meclise, soylarının Tanrı Aesculapius’tan geldiğini iddia eden Kos’lu ünlü hekimlerin yaşamlarını ve yaptıklarını uzun uzadıya anlattım ve uyguladıkları çeşitli tedavileri bilgince aktardım; Ksenophon’un babasının, babamın Germania savaşları sırasında askeri hekimi olduğunu söyleyerek ve Ksenophon’u göklere çıkararak bitirdim konuşmamı. Bundan az sonra, Ksenophon yanımda birkaç yıl daha kalmak için izin istedi. Bu isteği, onun için çok şey yapmış olmama rağmen, sadakat, minnet veya sevgiden ötürü değil -hiçbir duygu belirtisi göstermiyor adam!- sarayın tıbbi araştırmalar için uygun bir yer olması yüzündenmiş!</p>

  <p>Aslında, Ksenophon’u böyle onurlandırmam, en büyük gizlilik ve dikkatle uygulanması gereken bir planımda onun yardımına güvendiğim içindi. Bu, kendime ve atalarıma ödemek zorunda olduğum bir borçtu. Mesele Britannicusumun kurtarılmasıydı. Şimdi, niçin Neron’u bilinçli olarak ona tercih ettiğimi, niçin ona eski usul bir eğitim verdiğimi, niçin onu iktidar mikrobunu kapmaktan onca dikkatle koruduğumu, niçin onu kötüler ve dalkavuklarla temastan titizlikle uzak tuttuğumu açık seçik anlatmalıyım. Her şeyden önce, Neron’un benim yerime geçeceğini, o lanet olası monarşiyi sürdüreceğini, Roma’nın başına bela olacağını, sonsuza dek nefretle anılacağını ve deli Caesar’ların sonuncusu olacağını biliyordum. Evet, biz imparatorlar, hepimiz deliyiz. Akıllıca başlıyoruz; Augustus, Tiberius, hatta Caligula gibi (karakteri kötü olsa bile, başlangıçta aklı başındaydı). Sonra monarşi aklımızı başımızdan alıyor. “Neron öldükten sonra Cumhuriyet tekrar kurulacak,” iddiasındaydım ve bunu Britannicus’un yapmasını amaçlıyordum. Ama Britannicus nasıl sağ kalacaktı Neron’un iktidarı sırasında? Eğer Roma’da kalırsa, Caligula’nın Gemellus’u öldürdüğü gibi, Neron da onu öldürecekti. Britannicus, eski zamanların Claudia ailesinin bireyleri gibi erdemli ve soylu büyüyeceği, kalbinde gerçek özgürlük ateşini canlı tutabileceği, emniyetli bir yere gönderilmeliydi.</p>

  <p>“Ama şimdi Germania, Doğu, Karadeniz’in kuzeyindeki İskit bozkırları, Afrika ve Britanya’nın keşfedilmemiş uzak bölgeleri dışında, dünyanın tümü Roma’ydı. Bu durumda, Britannicusum Neron’un gücünün erişemeyeceği nereye gidebilirdi?” diye sordum kendime. “Parth ülkesi veya Arabistan olmaz: Onlar en kötü ihtimal. Germania olmaz: Germenlere hiçbir zaman ısınamadım. Bütün barbarca erdemlerine rağmen, onlar bizim doğal düşmanımız. Afrika ile İskitya hakkında pek bir şey bilmiyorum. Britannicus için olabilecek tek yer var, o da Britanya. Kuzey’deki Britonlar ırk olarak bize yakın. Brigant’ların Kraliçesi Cartimandua benim müttefikim. Soylu ve akıllı bir yönetici ve Güney Britanya’daki eyaletimle barışçıl ilişkileri var. Yanındaki kabile reisleri yürekli ve saygın savaşçılar. Vârisi olan genç üvey oğlu, bir grup genç erkek ve kadın soylunun eşliğinde, mayısta buraya geliyor ve sarayda konuğum olacak. Britannicus’a ev sahipliği görevini vereceğim ve bu ikisini, gizlice Britonların usulüyle kan kardeşi yapacağım. Brigant soylular bütün yaz burada kalacak. Geri dönerlerken (onları denizyoluyla, Ostia’dan dosdoğru Humber’deki limanlarına göndereceğim) Britannicus da kılık değiştirmiş olarak onlarla beraber gidecek. Yüzü ve bedeni mavi boyalı, genç Brigant soylularının kırmızı gömleği ve ekose pantolonu ve boynunda altın zincirlerle onu kimse tanıyamaz. Brigant prensini hediyelere boğacağım ve Britannicus’u emniyette tutması ve kimliğini kraliçeden başka kimseye açıklamaması için ona en kutsal yeminleri ettireceğim. O da arkadaşlarına aynı yemini ettirecek. Cartimandua’nın sarayında, Britannicus, ebeveyni ölmüş, beş parasız kalmış ve Britanya’ya şansını denemeye gelmiş, soylu bir genç Yunan olarak tanıtılacak. Roma’da kimse yokluğunu fark etmeyecek. Sağlığının bozuk olduğunu yayacağım; Narcissus ve Ksenophon bana yardımcı olacak. Bir süre sonra öldüğünü bildireceğim. Aesculapius adasındaki hastanede ölen herhangi bir kölenin bedenini teşrih için alabileceği yolunda, Ksenophon’un elinde yazılı emrim var. (Kalp kasları üzerine bir tez yazıyor.) Britannicus’un diye gösterebileceği uygun bir ceset bulabilir kuşkusuz. Cartimandua’nın sarayında büyüyecek oğlum. Ona öğretilmesi için onca zahmete girdiğim yararlı becerileri Brigant’lara öğretecek. Alçakgönüllü davranırsa, orada çok arkadaş edinir. Cartimandua onun kendi tanrılarına tapınmasına izin verecek. Romalıların çevresinden uzak duracak. Neron öldükten sonra kimliğini açığa vuracak ve ülkesinin kurtarıcısı olarak dönecek.”</p>

  <p>Mükemmel bir plandı bu ve uygulamak için elimden geleni yaptım. Brigant prensi gelince, Britannicus ona ev sahipliği yaptı ve aralarında yakın bir dostluk oluştu. Her biri diğerine kendi dilini ve ülkesinin silahlarını öğretti. Yaz boyunca birlikte çalıştılar ve oynadılar. Benim önermeme kalmadan birbirlerinin kan kardeşi oldular ve karşılıklı hediyeler verdiler. İşlerin bu kadar iyi gitmesinden çok memnundum. Ksenophon ile Narcissus’a planımı anlattım. Bana yardım etmeyi üstlendiler. Bütün hazırlıkları yaptılar. Ama bakın ne oldu! Tüm yaratıcılığım boşa gitti.</p>

  <p>Üç gün önce, sabah erkenden, sarayda herkes uyurken, Narcissus Britannicus’u bana getirdi. Onu, yıllardır göstermekten kaçındığım bir sevgiyle kucakladım. Ona niçin öyle davranmış olduğumu açıkladım. Sebebi gaddarlık veya ihmal değil, sevgiydi, dedim. Ona, Augustus’un ölmeden hemen önce bana söylediği Yunanca dizeyi söyledim: “Seni yaralayan, seni iyileştirecek.” Ona kehaneti anlattım ve onu, en çok sevdiğim insanı, Roma’nın çöküşünden kurtarmak istediğimi söyledim. Ailemizin uğursuz tarihini hatırlattım ve onun tek hayatta kalma şansı olan planıma uyması için yalvardım.</p>

  <p>Dikkatle dinledi ve sonunda patladı: “Hayır, baba, hayır! Annemin ölümünden beri senden nefret ettiğimi itiraf ederim. Hakkında en kötü şeyleri düşündüm. Benim gözümde, sen bilgiçlik taslayan, ödlek bir budalaydın; oğlun olmaktan utanıyordum. Şimdi yanıldığımı görüyor ve senden özür diliyorum. Ama hayır, benden istediğini yapamam. Bu onurlu bir davranış olmaz. Claudia ailesinin bir bireyi yüzünü maviye boyayıp barbarların arasına saklanmaz. Neron’dan korkmuyorum: O yüreksizin teki. İzin ver, yılbaşında erkek kıyafetimi giyineyim. Hâlâ on üç yaşında olacağım, ama bir yıl küçük olmama göz yumabilirsin: Yaşıma göre boylu ve güçlüyüm. Resmen erkek statüsü kazanınca, senin Neron’u öne çıkarmana ve annesine rağmen, onunla baş edebilirim. İkimizi eş vâris yap; o zaman hangimizin ağır basacağını görürüz. Senin oğlun olarak bu benim hakkım. Hem zaten Cumhuriyet’e inanmıyorum. Tarihin gidişatını tersine çeviremezsin. Bunu büyük babaannem Livia söylemiş ve dediği doğru. Eski zamanları ben de senin kadar seviyorum, ama kör değilim. Cumhuriyet öldü; yalnız senin gibi, Sosibius gibi geçmişe bağlı insanların kalbinde yaşıyor. Roma bir imparatorluk şimdi ve tek seçenek, imparatorun iyi veya kötü olması. Beni Neron’la eş vâris yap; göreceksin, kehanetlere meydan okuyacağım. Birkaç yıl daha yaşa, baba, hatırım için. Sen ölünce yerine geçip Roma’yı hakkıyla yöneteceğim. Muhafızlar beni seviyor ve bana güveniyor. Geta ile Crispinus sen ölünce Neron’u değil, beni imparator yapacaklarını söylediler. İyi bir imparator olacağım, senin gibi, üvey annemle evlenmeden önce olduğun gibi. Bana doğru dürüst öğretmenler tut. Şimdiki öğretmenlerimin bana yararı yok. Hitabet öğrenmek istiyorum, mali işleri ve hukuki süreçleri anlamak istiyorum, nasıl imparator olunur, onu öğrenmek istiyorum!”</p>

  <p>Söylediğim hiçbir şey, gözyaşlarım bile onu vazgeçiremedi. Artık onu kurtarma umudunu kaybettim: Hiçbir hekim, ölmeye kesin kararlı bir hastanın hayatını kurtaramaz. Onun yerine, evladını şımartan bir baba gibi, benden istediği her şeyi yaptım. Sosibius’a ve diğer öğretmenlerine yol verip, ona yeni öğretmenler atadım. Bu yılbaşı onu erkek statüsüne geçirmeye söz verdim ve vasiyetimi onun lehine değiştiriyorum: Önceki vasiyetimde adı bile pek az geçiyordu. Bugün Senato’da veda konuşmamı yaptım; Nerón ile Britannicus’u onlara tavsiye ettim ve bu ikisini kardeşlik sevgisine ve uyuma teşvik etmek üzere uzunca konuştum ve Senato’dan konuşmama tanık olmalarını istedim. Ama nasıl bir ironiyle konuştum! Ateşin yakıcı, buzun dondurucu olduğunu bildiğim kadar kesin biliyordum Britannicusumun kara talihini ve onu kendi elimle ölüme teslim ettiğimi ve onunla, kadim Appius Claudius soyunun son gerçek Claudius’unu yok ettiğimi. Ben, ahmakların şahı!</p>

  <p>Gözlerim yorgun ve elimin titremesi harfleri oluşturmakta zorluyor beni. Son günlerde garip alametler görüldü. Julius Caesar’ın ölümünün habercisi olan büyük kuyrukluyıldızın bir benzeri, epeydir gece yarısı gökyüzünde parlıyor. Mısır’da bir Anka kuşu görüldüğü haberi geldi. Peşinde bir hayran kuşlar sürüsüyle Arabistan’dan gelmiş. Gerçek bir Anka mı, bilemiyorum; çünkü o, her bin dört yüz altmış bir yılda bir görünür ve III. Ptolemaios’un iktidarında Heliopolis’te görülen Anka’dan bu yana sadece iki yüz elli yıl geçti; ama bir tür Anka olduğu kesin. Ve sanki Anka ile kuyrukluyıldız yetmiyormuş gibi, Tesalya’da bir Kentauros doğdu ve (önce İskenderiye’de hekimler inceledikten sonra Mısır üzerinden) bana, Roma’ya getirildi. Kendi ellerimle dokundum. Yalnız bir gün yaşamış ve bal içinde korunarak getirildi. Kesinlikle bir Kentauros’tu, hem de gövdesi at olan türden, gövdesi eşek olan daha aşağı türden değil. Anka, kuyrukluyıldız, Kentauros, Muhafız ordugâhının sancakları arasına üşüşen arılar, ayak yerine pençeyle doğan bir domuz yavrusu ve babamın heykeline yıldırım düşmesi! Yetmez mi, ey kâhinler?</p>

  <p>Bırak artık yazmayı, Tiberius Claudius, Britonların Tanrısı, yazma artık.</p>
</body>
</html>