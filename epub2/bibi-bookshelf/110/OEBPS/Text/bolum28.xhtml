<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>28. Bölüm</h3>

  <p>Sayımın yapıldığı yıl, 1 Ağustos sabahı, Messalina erkenden yatak odama gelip beni uyandırdı. Uyanınca kafamı toparlamam, hele sıkça olduğu gibi gece yarısı ile şafak arasında uyuyamamışsam, epey uzun sürer. Üstüme eğildi, beni öptü, saçlarımı okşadı ve çok endişeli bir sesle benimle ilgili feci bir haber aldığını söyledi. Uykulu, daha doğrusu huysuz bir şekilde neymiş, diye sordum. [MS 48]</p>

  <p>“Müneccim Barbillus - hiç yanlış yapmaz, biliyorsun değil mi? İşte, dün ondan yıldız falıma bakmasını istedim, çünkü iki üç yıldır bakmamıştı. Dün gece baktı ve bana gelip ne söyledi, biliyor musun?”</p>

  <p>“Elbette bilmiyorum. Hadi, çabuk söyle de bırak uyuyayım. Berbat bir gece geçirdim.”</p>

  <p>“Sevgilim, o kadar önemli olmasa, hiç seni rahatsız eder miydim? Şöyle dedi: ‘Leydi Messalina, sizin en yakınınızın başına korkunç şeyler gelecek. Bir kez daha Satürn’ün uğursuz etkisi baş gösteriyor. En kötücül safhasında. Otuz gün içinde olan olacak, eylülün on üçünü geçmez.’ Kimi kastettiğini sordum, ama söylemedi. Hep imalarla konuşuyordu; sonunda, kırbaçlatmakla tehdit ederek ağzından aldım. Bil bakalım, ne dedi! ”</p>

  <p>“Yarı uykuluyken bilmecelerden nefret ederim. ”</p>

  <p>“Ben de açıkça söylemekten nefret ediyorum, öyle korkunç ki. Şunu dedi Barbillus: ‘Leydi Messalina, kocanız şiddet yoluyla ölecek.’ ”</p>

  <p>“Gerçekten öyle mi dedi?”</p>

  <p>Messalina ciddi bir tavırla başını salladı.</p>

  <p>Kalbim çarparak doğruldum. Evet, Barbillus’un öngörüleri daima doğru çıkardı. Demek devletin yeni yapısıyla ilgili önerimi sunduktan sonra ancak birkaç gün yaşayacaktım. Konuşmamı eylülün yedisinde, Brentwood’daki zaferimin yıldönümünde yapmayı planlamıştım; ama kimseye, kendisinden hiçbir şey gizlemediğim Messalina’ya bile, söylememiştim bunu. “Yapabileceğimiz bir şey yok mu? Bu tahmini boşa çıkaracak bir yöntem?” diye sordum.</p>

  <p>“Hiçbir şey düşünemiyorum. Kocam sensin, değil mi? Dur... Dur bir dakika, aklıma bir şey geldi! Diyelim ki, şu önümüzdeki bir ay benim kocam olmasan.”</p>

  <p>“Ama kocanım. Kocan değilmişim gibi davranamazsın ki.”</p>

  <p>“Beni bir aylığına boşayabilirsin. Barbillus Satürn’ün güvenli bir mesafeye çekildiğini söyleyince de, benimle tekrar evlenirsin.”</p>

  <p>“Hayır, mümkün değil. Seni boşarsam, araya başka bir evlilik girmeden, yasal olarak tekrar evlenemeyiz.”</p>

  <p>“Bak, onu düşünemedim. Ama böyle sıradan bir ayrıntı bizi yıldıramaz. Diyelim ki, ben birisiyle -herhangi biri- formalite icabı evlendim. Aşçı, uşak veya Saray Muhafızlarından biri olabilir. Sadece evliliğin tören kısmı tabii. Gerdek odasına bir kapıdan girip öbür kapıdan çıkarız. Fena fikir sayılmaz, değil mi?”</p>

  <p>Olabilir, diye düşündüm; ama rütbesi ve önemi olan biriyle evlenmesi gerekirdi, yoksa kötü bir izlenim yaratırdı. İlkin Vitellius’u önerdim, ama gülümseyerek, Vitellius’un ona zaten duygusal bağı olduğunu ve onunla evlendikten sonra geceyi birlikte geçirmesine izin vermemenin hainlik olacağını söyledi. Hem neydi Barbillus’un öngörüsü? Vitellius’u şiddet yoluyla ölüme mi mahkûm etmek istiyordum?</p>

  <p>Böylece, onun için çeşitli kocalar düşündük. Üzerinde anlaşabildiğimiz tek kişi, Tiberius’un vatana ihanetle suçlayıp kendini öldürmeye zorladığı, ağabeyim Germanicus’un generallerinden Silius’un oğlu, Konsül Silius’tu. Ondan hoşlanmıyordum, çünkü yurttaşlığı yayma önerime karşı Senato’da muhalefetin başını çekmiş ve bana küstahça davranmıştı. Yaptığım konuşmadan sonra onun fikri sorulunca, eski müttefiklerimiz soylu ve şanlı Lykia şehirleri özgürlüklerinden yoksunken (beş yıl önce, süregiden siyasi karışıklıklar yüzünden Lykia’yı ve bazı Roma yurttaşlarının öldürüldüğü komşu Rodos adasını ilhak etmiştim), kuzeydeki Kelt barbarlara Roma yurttaşlığının bütün haklarıyla tanınmasını tuhaf bulduğunu söylemişti. İleri sürülen bu neredeyse tek itirazı yanıtlarken, en yumuşak dili kullanmaya çalıştım: “Geçen yıl Yüzyıl Oyunları’nda dinlediğimiz ilahilerin yaratıcısı şair Horatius’un sözleriyle,</p>

  <div>
    <br/>
  </div>

  <p>‘Apollon’un saçını yıkamayı sevdiği</p>

  <p>Ksanthos’un duru suları’</p>

  <div>
    <br/>
  </div>

  <p>ile ünlü Lykia, gerçekten Galya’dan ve kocaman karanlık Rhône Nehri’nden çok uzaklarda... Rhône Nehri’nin, Hercules’in Onuncu Görevi sırasında Geryon’un öküzlerini almaya giderken uğradığı söylentisi dışında, klasik efsanelerde hiç adı geçmez. Ama sanmam ki...” Bir kıkırdamayla başlayıp patlayan kahkahalar sözümü kesti. Anlaşılan, “o kocaman karanlık Rhône Nehri”ni tekrarladığım ve sözümü tamamlamak için bir an durduğum sırada, Silius yüksek sesle -ama sağır kulağımın tarafında oturduğu için ben duymamıştım- şöyle demiş: “Evet, eğer tarihçiler uydurmuyorsa,</p>

  <div>
    <br/>
  </div>

  <p>Claudius’un saçını yıkamayı sevdiği</p>

  <p>O kocaman karanlık Rhône Nehri.”</p>

  <div>
    <br/>
  </div>

  <p>Caligula’nın emriyle, bir köprüden o nehre atılmama -boğulmama ramak kalmıştı- bir göndermeydi bu. Narcissus kahkahaların nedenini açıklayınca, ne kadar sinirlendiğimi tahmin edersiniz. Ufak tefek kişisel şakalar özel sofralarda veya hamamda, hatta daha ağırları Saturnus Şenliği sırasında (bu arada, Caligula’nın şenliğin iptal ettiği beşinci gününü tekrar eklediğimi belirteyim) yapılabilir; ama Senato’da, bir üyenin onur kırıcı kahkahalara hedef olmasına yol açacak kişisel bir şaka yapmak benim aklımın kıyısından geçmezdi; hele seçilmiş bir Konsülün, meclise benim davet ettiğim önemli bir grup Galyalının karşısında, beni böyle küçük düşürmesine çok öfkelenerek bağırdım: “Efendiler, sizleri önerime ilişkin fikirlerinizi belirtmeniz için çağırdım; ama çıkarttığınız gürültü meclisi pazaryerinden beter etti. Lütfen meclisin kurallarına riayet edin. Bu Galyalı beyler ne düşünecek hakkımızda?” Gürültü anında kesildi. Tepemin attığını gördüklerinde her zaman böyle olurdu.</p>

  <p>Messalina Silius’la evlenmekten çok memnun kalacağını söyledi. Bana karşı, yıldızların intikamını hak eden terbiyesizliği bir yana, ona bakışından kendisine tutkun olduğunu ve bu terbiyesizliğin kıskançlıktan kaynaklandığını düşünüyordu. Boşanacağını ve onunla evleneceğini söyleyince ve son dakikada bu evliliğin sadece biçimsel olduğunu bildirince, haddini bilmezliğine iyi bir ceza olacaktı.</p>

  <p>Böylece Silius’u seçtik ve hemen o gün, Messalina’yı boşadığımı ve baba evine dönmesine izin verdiğimi belirten bir belge imzaladım. Bu konuda epey şakalaştık aramızda. Messalina numaradan diz çökerek, kusurları için özür diliyor ve kalmasına izin vermemi rica ediyordu. Gözyaşları içinde, ne olup bittiğini anlamayan çocukları kucaklıyordu: “Bir annenin kusurunun bedelini bu zavallıcıklar mı ödeyecek, insafsız adam?”</p>

  <p>Ona kusurlarının bağışlanamaz olduğunu söylüyordum: Fazla zeki, fazla güzel ve fazlasıyla çalışkandı ve bu nedenle, bir saat daha kalamazdı benimle. Başka kadınlar için erişilmesi imkânsız bir standart oluşturmuş ve cümle âlemin gözünde bir haset nesnesi yapmıştı beni.</p>

  <p>Kulağıma fısıldadı: “Gelecek hafta bir gece saraya gelip seninle zina ilişkisine girersem, sürgüne yollar mısın beni? Şeytan dürtebilir, biliyorsun.”</p>

  <p>“Tabii, sürgüne yollarım seni. Kendimi de sürgün ederim. Nereye gidelim? Ben İskenderiye’yi görmek isterdim. Sürgün için ideal bir yer olduğu söyleniyor.”</p>

  <p>“Çocukları da götürürüz, değil mi? Bayılırlar oraya.”</p>

  <p>“İklimin onlara uygun olduğunu sanmam. Korkarım, burada annenle kalmak zorundalar.”</p>

  <p>“Annem çocuk eğitiminden hiç anlamaz: Beni nasıl yetiştirdiğine baksana! Eğer çocukları getirmezsen, ben de gelip seninle zina yapmam.”</p>

  <p>“Ben de, sana inat, Lollia Paulina’yla evlenirim.”</p>

  <p>“Ben de öldürürüm Lollia Paulina’yı. Ona zehirli pastalar gönderirim; Caligula’nın onu vârisi yapanlara gönderdiği gibi.”</p>

  <p>“Eh, işte boşanma belgen pis şıllık, imzalı ve mühürlü. Şu andan itibaren, evli olmayan bir kadının bütün hak ve ayrıcalıklarına sahipsin.”</p>

  <p>“Ayrılmadan önce öpüşelim Claudius.”</p>

  <p>“İlyada’nın altıncı cildinde Hektor ile Andromakhe’nin ünlü veda sahnesini hatırlatıyor bana:</p>

  <div>
    <br/>
  </div>

  <p>‘Prensesi kâhince bir iç çekişle,</p>

  <p>Gönülsüz ayrılır; sıkça geriye döner bakışı</p>

  <p>Ve gözlerinden yaşlar boşanır; sonra usul adımlarla</p>

  <p>Sarayına yönelir ve bırakır kendini kederine.’</p>

  <div>
    <br/>
  </div>

  <p>Boşanma belgeni kapıp apar topar sahneden kaçma. Mnester’den birkaç oyunculuk dersi almalısın.”</p>

  <p>“Ben artık kendi kendimin efendisiyim. Ayağını denk almazsan, bakarsın Mnester’le evlenirim.”</p>

  <p>Silius Roma’nın en yakışıklı soylusu olarak tanınıyordu ve Messalina da epeydir ona hayrandı. Ama Messalina’nın tutkusunun kolay bir kurbanı olacağa benzemiyordu. İlkin, erdemli bir adamdı, en azından erdemiyle övünüyordu; İkincisi, Silanus ailesinden, Caligula’nın ilk karısının kız kardeşi olan soylu bir kadınla evliydi; son olarak da, Messalina’yı son derece çekici bulmasına rağmen, onun, aralarında soylu, avam, kılıç dövüşçüsü, aktör, muhafız, hatta bir Parth elçi bile bulunan gözdelerini biliyor ve bu takıma dahil olmayı gururuna yediremiyordu. Dolayısıyla Messalina oltayı ve yemi çok dikkatle hazırlamalıydı. Birinci zorluk onu özel olarak ziyaret etmesini sağlamaktı. Birkaç kez davet etmiş, ama her seferinde Silius mazeret beyan etmişti. Sonunda eski âşıklarından Vigil (Bekçi) Komutanı ile anlaşarak işi ayarladı. Komutan Silius’u yemeğe davet etti, ama iki kişilik sofrada Messalina’nın beklediği bir odaya soktu. Bir kez odaya girince, kaçması kolay değildi; Messalina da cin gibiydi: İlkin aşktan falan söz etmedi, devrimci siyaset konusuna girdi! Ona öldürülen babasını hatırlattı ve katilin daha da gaddar olan yeğeninin, bir zamanlar özgür olan bir halkın üzerindeki esaret boyunduruğunu gitgide sıkmasına nasıl dayanabildiğini sordu. (Benden bahsediliyordu, eğer fark etmedinizse.) Sonra, Cumhuriyet’i geri getirmediğimden ve masum insanları acımasızca öldürdüğümden ötürü bana sürekli sitem ettiğini ve bu yüzden kendi hayatının tehlikede olduğunu söyledi. Dahası, onun güzelliğinden hoşlanmadığımı, hizmetçileri ve adi fahişeleri tercih ettiğimi, benim ilgisizliğimin onu başkalarıyla ilişkiye yönelttiğini ve bunun had safhada bir umutsuzluk ve yalnızlıktan kaynaklandığını söyledi. Şimdi hayatını adadığı görevde -Cumhuriyet’i geri getirmekte- ona yardım edebilecek tek bildiği erdemli ve cesur kişi Silius’tu. Onu buraya getirmek için oynadığı masum oyunu bağışlayabilir miydi acaba?</p>

  <p>Doğrusu Silius’u aldandığı için suçlayamam: Messalina beni, dokuz yıl boyunca her gün aldatmıştı. Ne kadar güzel olduğunu hatırlayın; muhtemelen şarabına da bir şeyler katmıştı. Silius doğal olarak onu avutmak istedi ve ne olduğunu daha anlayamadan, divanın üstünde kucak kucağa yatıyor ve “aşk” ve “özgürlük” sözleri öpüşlere ve iç çekişlere karışıyordu. Messalina gerçek aşkın ne olduğunu ancak şimdi anladığını söyledi; Silius da, onun yardımıyla, ilk fırsatta Cumhuriyet’i geri getireceğine söz verdi. Messalina, ona gizlice ihanet eden ve kısır olan -Silius soyunun sona ermesine izin vermemeliydi- karısından ayrılırsa, ona sonsuza dek sadık kalacağına yemin etti, falan filan. Balık zokayı yutmuştu ve Messalina şimdi onu istediği gibi oynatabilirdi.</p>

  <p>Ama Silius, erdemli olduğu kadar dikkatliydi de ve kendini silahlı bir ayaklanma başlatacak ölçüde kuvvetli görmüyordu. Karısından ayrıldı, ama Messalina’ya Cumhuriyet’i geri getirmeden önce benim ölmemi beklemenin daha doğru olacağını söyledi. O zaman onunla evlenir ve Britannicus’u evlat edinirdi; böylece kent ve ordu onu yasal önderleri olarak kabul ederdi. Messalina kendisinin harekete geçmesi gerektiğini gördü ve anlattığım Barbillus numarasını tezgâhladı ve Silius (eğer daha sonra bana anlattıkları doğruysa), Messalina nasıl elde ettiğini açıklamadan, boşanma belgesiyle ona gidip sevinç içinde artık evlenebileceklerini ve sonsuza dek mutlu yaşayacaklarını söyleyene kadar boşanma işinden habersizdi ve Messalina, kendisi izin verene kadar, bundan söz etmesini yasaklamıştı.</p>

  <p>Roma’da herkes Messalina’nın boşanması haberiyle şaşkına döndü, özellikle de benim bundan pek etkilenmediğime hayret ettiler: Ona eskisi kadar, hatta daha fazla saygı gösteriyordum, o da sarayda siyasi işlerini yürütmeye devam ediyordu. Ama her gün, alenen, tüm maiyetiyle birlikte Silius’u evinde ziyaret ediyordu. Şakayı biraz ileri götürdüğünü ima edince, Silius’u kendisiyle evlenmeye ikna etmekte zorlandığını söyledi: “Korkarım, bu işte bir bityeniği olmasından şüpheleniyor. Gayet terbiyeli ve mesafeli davranıyor, ama aslında benim için yanıp tutuşuyor, hayvan!” Birkaç gün böyle geçtikten sonra, Silius’un 10 Eylül’de evlenmeye razı olduğunu sevinçle bildirdi. Töreni, Yüksek Rahip olarak benim yürütmemi ve eğlenceye tanık olmamı istedi. “Düştüğü tuzağı anlayınca, suratının ne hale gireceğini görmek hoş olmayacak mı?” Bu arada ben bu işten pişmanlık duymaya başlamıştım; özellikle Silius’a atılacak kazık -Senato’da sözümü bir kez daha terbiyesizce kesmesine rağmen- rahatsız ediyordu beni. O kehaneti ciddiye almakla hata etmiştim; Messalina bana yarı uykudayken anlatmasaydı, düşmezdim bu hataya. Hem kehanet gerçekten doğruysa, uyduruk bir evlilikle nasıl kaçınabilirdik ondan? Cinsel birliktelikle tamamlanmayan bir evliliğin yasal olarak geçersiz olduğu da aklıma geldi. Messalina’yı bu işten vazgeçirmeye çalıştım; ama benim Silius’u kıskandığımı, mizah anlayışımı kaybettiğimi, mızıkçılık ve ukalalık etmeye başladığımı söyledi. Başka bir şey demedim.</p>

  <p>5 Eylül sabahı, yeni bir büyük tahıl ambarını adama töreni için Ostia’ya gittim. Messalina’ya ertesi sabaha kadar dönmeyeceğimi söylemiştim. Messalina kendisinin de gelmek istediğini söyledi ve birlikte gitmemiz için hazırlık yapıldı; ama son anda o meşhur baş ağrılarından biri tuttu ve gelemedi. Üzüldüm, ama Ostia’da belediye benim için bir kabul töreni düzenlediğinden, programımı değiştiremedim. Ayrıca, oradaki Augustus Tapınağı’nda kurban sunmaya söz vermiştim: Beni doğru dürüst ağırlamadıkları için Ostia’lılara bağırıp çağırdığımdan beri, duygularını incitmemeye özellikle dikkat ediyordum.</p>

  <p>O gün, öğleden sonra kurbanı sunmak için tapınağa giderken, azatlılarımdan Euodus bana bir not uzattı. Beni halkın yersiz dilekçelerinden korumak onun göreviydi: Şimdi bütün dilekçeler ona veriliyor ve aralarından anlamsız, münasebetsiz veya dikkatime değmez olanları ayıklıyordu. İnsanların dilekçelere yazdıkları saçmalıkların haddi hesabı yoktur. Şöyle dedi Euodus: “Bağışlayın Sezar, ama bunu okuyamadım. Bir kadın verdi. Zahmet olmazsa, siz bakar mısınız?” Meğerse not Etrüsk dilinde -sadece yaşayan dört beş kişinin bildiği bir ölü dilde- yazılmıştı ve şöyle diyordu: Roma ve sizin için büyük tehlike. Hemen evime gelin. Hiç vakit kaybetmeyin.” Afalladım ve ürktüm. Niye Etrüsk dilinde? Kimin evi? Ne tehlikesi? Anlayana kadar bir iki dakika geçti. Messalina’yla evlenmeden önce benimle yaşayan Calpurnia’yı anımsarsınız: Etruria tarihimi kaleme alırken, ona da Etrüsk dilini öğretmek hoşuma gidiyordu. Calpurnia muhtemelen notu, hem benden başka kimsenin anlamaması hem de notun gerçekten ondan geldiğini anlamam için Etrüsk dilinde yazmıştı. Euodus’a, “Kadını gördün mü?” diye sordum. Mısırlıya benzediğini ve alnının çiçek bozuğu olması dışında çok güzel olduğunu söyledi. Kadının, Calpurnia’yla aynı evi paylaşan arkadaşı Cleopatra olduğunu çıkardım.</p>

  <p>Kurbanı sunduktan hemen sonra rıhtıma inmem gerekliydi ve bunu nasıl erteleyeceğimi bilemiyordum: Bir çift fahişeyle görüşmeyi, imparatorluk işleriyle ilgilenmeye tercih etmişim sanılacaktı. Ama Calpurnia’nın bana boşuna mesaj göndermeyeceğini de biliyordum ve kurbanı sunarken, ne söyleyeceğini mutlaka dinlemem gerektiğine karar verdim. Hastalanmış gibi yapardım belki. Bereket Tanrı Augustus imdadıma yetişti; ona kurban ettiğim koçun iç uzuvları, hayatımda gördüğüm en uğursuz şeylerdi. Koç sağlıklı, güzel bir hayvana benziyordu, ama içi küflenmiş peynirden farksızdı. O gün herhangi bir kamu görevi, hele dünyanın en büyük tahıl ambarını adamak gibi ciddi bir işi yapmamın uygun olmadığı çok açıktı. Böylece mazeret beyan ettim ve herkes kararımın doğru olduğunu onayladı. Kendi köşküme gittim ve günün geri kalanında orada dinleneceğimi, ama akşam, davet edildiğim resmi olmayan ziyafete memnuniyetle katılacağımı bildirdim. Sonra tahtırevanımı köşkün arka kapısına getirttim ve çok geçmeden, perdeleri kapatmış, Calpurnia’nın şehrin az dışındaki bir tepede olan şirin evine doğru yol alıyordum.</p>

  <p>Calpurnia beni öyle endişeli ve hüzünlü bir suratla karşıladı ki, çok ciddi bir şeyin olduğunu hemen anladım. “Hemen söyle!” dedim. “Ne oldu?”</p>

  <p>Ağlamaya başladı. Daha önce Calpurnia’nın ağladığını hiç görmemiştim, bir kez hariç: Caligula’nın emriyle beni gece yarısı saraya çağırdıklarında ve benim ölüme gittiğimi düşündüğü zaman hariç. Kendine hâkim bir kızdı; sıradan fahişelerin numaraları ve cilveleri yoktu onda ve deyime uygun olarak, “bir Roma kılıcı kadar halisti”. “Dinleyeceğine söz veriyor musun? Ama bana inanmak istemeyeceksin. Beni kırbaçlatmak, bana işkence ettirmek isteyeceksin. Ben de sana söylemek istemiyorum. Ama başka kimse söylemeye cesaret edemiyor, onun için benim yapmam gerek. Narcissus ve Pallas’a yapacağıma söz verdim. Eski günlerde, hepimiz yoksulluk içinde birlikte yaşarken, bana iyi arkadaş olmuşlardı. Onlara da, kimseye de inanmayacağını söylediler; ama ben, bana inanacağını söyledim; çünkü başın dertteyken biriktirdiğim büyün parayı vererek hakiki dost olduğumu göstermiştim, değil mi? Hiç açgözlülük, kıskançlık veya sahtekârlık yaptığımı gördün mü?”</p>

  <p>“Calpurnia, ben hayatımda gerçekten iyi olan yalnızca üç kadın tanıdım ve sana isimlerini söyleyeceğim. Birincisi bir Yahudi prensesi olan Cypros’tu; İkincisi annemin oda hizmetçisi yaşlı Briseis’ti; üçüncüsü de sensin. Şimdi söylemen gerekeni söyle.”</p>

  <p>“Messalina’yı saymadın.”</p>

  <p>“Tabii Messalina da. Tamam, o halde gerçekten iyi dört kadın. Messalina’yı bir Doğulu prensesle, bir Yunan azatlıyla ve Padualı bir fahişeyle eşdeğer tutarak ona hakaret ettiğim kanısında da değilim. Kastettiğim tür iyilik, öyle...”</p>

  <p>“Eğer Messalina’yı sayıyorsan, beni listenin dışında bırak,” dedi zor soluk alarak.</p>

  <p>“Tevazu mu gösteriyorsun, Calpurnia? Gereksiz. Gerçekten öyle düşünüyorum.”</p>

  <p>“Hayır, tevazu göstermiyorum.”</p>

  <p>“O zaman anlıyorum.”</p>

  <p>Calpurnia yavaşça ve acıyla konuştu: “Seni incitmek beni kahrediyor, Claudius. Ama şunu demek istiyorum. Yani eğer Cypros Herodes ailesinden tipik bir prenses -yani canavar ruhlu, hırslı, ilkesiz ve ahlaksız- olsaydı; Briseis de tipik bir oda hizmetçisi -yani çalıp çırpan, tembel, aşağılık ve karda yürüyüp izini belli etmeyen biri- olsaydı; ve senin Calpurnia da tipik bir fahişe -yani övüngen, şehvetli, önüne çıkanla yatan, paragöz ve güzelliğini erkekleri elde etmek ve onları yolmak için kullanan biri- olsaydı. Yani şimdi sen tanıdığın en kötü kadınları saysan ve bizleri uygun örnekler olarak göstersen... ”</p>

  <p>“...Yani ne? Nereye varmak istiyorsun? O kadar yavaş konuşuyorsun ki.”</p>

  <p>“...Yani Claudius, o zaman Messalina’yı da aramıza katman doğru olur ve ‘Tabii Messalina da’ diyebilirdin.”</p>

  <p>“Ben mi delirdim, yoksa sen mi?”</p>

  <p>“Ben delirmedim.”</p>

  <p>“O halde ne demek istiyorsun? Böylesine şiddetli ve sıra dışı bir saldırıya maruz kalmak için ne yaptı zavallı Messalinam? Bu gidişle seninle dostluğumuz çok uzun süremeyecek, Calpurnia.”</p>

  <p>“Sen kentten bu sabah yedide ayrıldın.”</p>

  <p>“Evet, ne var bunda?”</p>

  <p>Ben saat onda ayrıldım. Cleopatra ile alışveriş yapıyorduk. Düğüne bir bakayım dedim. Düğün için tuhaf bir saat, değil mi? Müthiş eğleniyorlardı. Herkes zilzurna sarhoştu. Muhteşemdi görüntü. Bütün ev asma yaprakları, sarmaşıklar, kocaman üzüm salkımları, üzüm cendereleri ve şarap tekneleriyle bezenmişti. Bağbozumu şenliği temsil ediliyordu.”</p>

  <p>“Ne düğünü? Doğru dürüst konuşsana.”</p>

  <p>“Messalina ile Silius’un düğünü. Seni davet etmediler mi? Messalina, elindeki kozalak süslü değneği sallayarak, bulabildiği en büyük teknenin içinde dans ediyordu; kısa, şarap lekeli beyaz bir tunik vardı üstünde, bir göğsü açıktaydı, saçları havada uçuşuyordu. Ama öteki kadınlara kıyasla, mazbut sayılırdı. Ötekiler Bakkhalar olduklarından sadece leopar derisine bürünmüşlerdi. Silius Bacchus’tu. Başında sarmaşıktan bir taç, ayağında sandaletler vardı. Messalina’dan bile daha sarhoştu. Kafasını müziğin ritminde sallıyor ve Baba gibi sırıtıyordu.”</p>

  <p>“Ama... ama...” diye kekeledim aval aval. “Düğün ayın onunda. Ben kıyacaktım nikâhı.”</p>

  <p>“Sensiz de gayet güzel idare ediyorlar. Sonra sarayda Narcissus’a gittim; beni görünce, ‘Çok şükür buradasın, Calpurnia. Onun inanacağı tek kişi sensin,’ dedi. Pallas da...”</p>

  <p>“İnanmıyorum. İnanmayı reddediyorum.”</p>

  <p>Calpurnia ellerini çırptı. “Cleopatra, Narcissus!” Gelip ayaklarıma kapandılar. “Söyleyin, doğru mu bu düğün işi?”</p>

  <p>Doğru, dediler.</p>

  <p>“Ama biliyorum onu,” dedim titrek bir sesle. “Dostlarım, gerçek bir düğün değil o. Messalina ile birlikte planladığımız bir şaka. Törenin sonunda onunla yatmayacak. Hepsi masum bir şaka.”</p>

  <p>Narcissus konuştu: “Silius onu yakaladı, tuniğini sıyırdı ve herkesin gözü önünde bedenini öpmeye başladı; Messalina çığlıklar atıp gülüyordu. Sonra onu gerdek odasına götürdü; bir saat kadar sonra çıktılar, içmeye ve dans etmeye devam ettiler. Buna pek masum denemez, değil mi, Sezar?”</p>

  <p>Calpurnia konuştu: “Eğer hemen harekete geçmezsen, Silius Roma’nın efendisi olacak. Konuştuğum herkes, Messalina ile Silius’un Cumhuriyet’i geri getirmeye başları üstüne yemin ettiğini söyledi. Bütün Senato ve Muhafızların da çoğu arkalarında.”</p>

  <p>“Daha çok bilgi edinmeliyim,” dedim. “Gülmek mi gerek, ağlamak mı, bilmiyorum. Kucağınıza altın dökmek mi gerek, yoksa kemikleriniz görünene dek sizi kırbaçlatmak mı, bilmiyorum.”</p>

  <p>Daha çok bilgi verdiler; ama Narcissus, Messalina’nın suçlarını benden onca zaman gizlediği için onu bağışlamam şartıyla konuştu. Onları ilk fark ettiğinde, ben saflığım içinde mutlu göründüğüm için, Messalina hayatımı veya ülkenin güvenliğini tehlikeye atacak bir şey yapmadığı sürece, bana düş kırıklığı acısını yaşatmamaya karar vermişti. Belki doğru yola girer veya yaptıklarını ben kendim fark ederim, diye ummuştu. Ama zamanla, davranışları gitgide daha hayâsızlaşmış ve bana anlatmak gitgide zorlaşmıştı. O kadar ki, şimdi bütün Roma’nın ve eyaletlerin, hatta sınır ötesi düşmanlarımızın bildiği şeyleri benim bilmediğime inanamıyordu. Dokuz yıl boyunca, inanılmaz edepsizlikleri ayyuka çıkmış sefahat âlemlerinden haberimin olmaması imkânsız görünüyordu.</p>

  <p>Cleopatra bana gerçekten feci ve gülünç bir hikâye anlattı. Ben Britanya’dayken, Messalina Fahişeler Loncası’na haber salarak, sarayda onunla yarışacak bir şampiyon göndermelerini istemişti: Gece boyunca hangisinin önce pes edeceğini görmek istiyormuş. Lonca, ona Scylla adında (bu ad, Messina Boğazı’ndaki girdaptan geliyordu) ünlü bir Sicilyalıyı göndermişti. Şafak söktüğünde, Scylla yirmi beşinci turda pes ettiğini, ama Messalina’nın, şan olsun diye, güneş yükselene kadar devam ettiğini itiraf etmek zorunda kalmıştı. Daha da beteri, Roma’daki soyluların çoğu yarışmayı izlemeye davet edilmiş, birçok erkek fiilen katılmış ve üç dört kadın da Messalina tarafından yarışa girmeye ikna edilmişti.</p>

  <p>Başım ellerimin arasında oturmuş ağlıyordum. Tıpkı Augustus’un, elli yıl kadar önce, torunları Gaius ve Lucius anneleri Julia hakkında benzer bir hikâyeyi anlattıklarında dediği gibi, Messalina’nın Roma’daki en iffetli kadın olmadığı yolunda ne bir fısıltı duymuş ne de böyle bir şüphe aklımdan geçmişti. Ve yine Augustus gibi, kendimi bir odaya kapatıp günlerce insan yüzü görmek istemiyordum. Ama beni bırakmadılar. Mnester’in tiyatro topluluğunun birkaç gün önce sahnelediği müzikal komediden -adını hatırlamıyorum- bir dize, anlamsızca tokmak çalıyordu beynimde:</p>

  <div>
    <br/>
  </div>

  <p>“Hiç duymadım öylesine gülünç, öylesine gülünç ve</p>

  <p>&nbsp; &nbsp; &nbsp; &nbsp;acıklı bir figan,</p>

  <p>Bir yaşlı adamın ağlayışı kadar, yoldan çıkmış karısının</p>

  <p>&nbsp; &nbsp; &nbsp; &nbsp;ardından.”</p>

  <div>
    <br/>
  </div>

  <p>Narcissus’a şöyle dedim: “Hayatımda izlediğim ilk Oyunlar’da (ağabeyim Germanicus’la eş başkandım) -babamın onuruna düzenlenen oyunlardı, biliyorsun- Hispania’dan bir kılıç dövüşçüsünün kalkan tutan kolunun omzundan koparıldığını gördüm. Yakınımdaydı ve yüzünü açık seçik gördüm. Ne olduğunu anlayınca öyle aptalca bir ifadeye büründü ki yüzü, bütün amfiteatr kahkahayla güldü ona. Bana da komik gelmişti, Tanrı affetsin.”</p>
</body>
</html>