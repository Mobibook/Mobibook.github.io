<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>30. Bölüm</h3>

  <p>Ksenophon yatmadan hemen önce o “tanrısal karışım”-dan bana bir doz daha vermişti ve yemek sırasında etkisi biraz hafifleyen o yücelik duygusu, içimde tekrar tazelendi. Sıçrayarak uyandım -dikkatsiz bir köle bir yığın tabağı yere düşürmüştü- yüksek sesle esnedim ve sofra adabına uygunsuz davranışımdan ötürü oradakilerden özür diledim. “Önemli değil, Sezar,” diye hepsi bir ağızdan bağırdı. Korkmuş gibi göründüler gözüme. Kötü hayatlar ve rahatsız vicdanlar.</p>

  <p>“Ben uyurken içkime zehir katan oldu mu?” diye sordum şakadan.</p>

  <p>“Tanrı korusun, Sezar,” diye itiraz ettiler.</p>

  <p>“Narcissus, Vettius Valens’in o Colchester esprisi neydi? Britonların bana Tanrı olarak tapındıklarına dair bir şey.”</p>

  <p>Narcissus yanıtladı: “Tamamen espri sayılmaz, Sezar. Şöyle ki, Colchester’da bir tapınağın Tanrı Claudius Augustus’a adandığını siz de biliyorsunuzdur herhalde. Yaz başından beri orada size tapınıyorlarmış. Ama ben de yeni duydum.”</p>

  <p>“Demek ondan ötürü bu kadar garip hissediyorum. Bir tanrıya dönüşüyormuşum meğer! Ama nasıl oldu bu? Hatırlıyorum, Tanrı Augustus’un Roma ordularına Britanya adasında kazandırdığı zafere gönül borcu olarak, Colchester’da bir tapınak inşa edilmesini ve ona adanmasını onayladığımı yazdım Ostorius’a.”</p>

  <p>“O halde, Sezar, sanırım Augustus’un Roma ordularına Britanya’da kazandırdığı zafer diye özellikle belirttiğiniz için, ‘Augustus’ adıyla kendinizi kastettiğinizi sanmak gibi doğal bir yanlış yapmıştır Ostorius. Tanrı Augustus sınırı Manş Denizi olarak saptamıştı ve adı, sizinkine kıyasla, Britonlara hiçbir şey ifade etmez. Haber aldığıma göre, oranın yerlileri sizden derin bir dini huşu ile bahsediyorlarmış. Sizin gök gürültüleriniz ve şimşekleriniz, büyülü sisleriniz ve kara hayaletleriniz, kambur canavarlarınız ve yılan burunlu ucubeleriniz hakkında şiirler yazılmış. Siyasi açıdan bakarsanız, Ostorius tapınağı size adamakta tamamen haklıydı. Ama bunun sizin rızanız olmadan ve sanırım, arzunuz hilafına yapılmış olmasına çok üzgünüm.”</p>

  <p>“Yani şimdi ben tanrıyım, öyle mi?” diye tekrarladım. “Herodes Agrippa hep söylerdi sonunda tanrı olacağımı; ben de saçmalama, derdim. Bu yanlışı düzeltmem imkânsız galiba, değil mi Narcissus?”</p>

  <p>“Eyalet halkı üzerinde çok kötü bir etki yaratır bence,” dedi Narcissus.</p>

  <p>“Eh, şu anki havamda zaten vız gelir, ” dedim. “Hiçbir şeye aldırdığım yok. O sefil kadını hemen mahkemeye getirmek gerek herhalde. Ölümlülerin basit tutkularından tamamen özgür hissediyorum kendimi. Onu bağışlayabilirim bile.”</p>

  <p>“O öldü,” dedi Narcissus alçak sesle. “Sizin emrinizle öldü.”</p>

  <p>“Doldur kupamı,” dedim. “Emri verdiğimi hatırlamıyorum, ama şimdi benim için fark etmez. Ne biçim bir tanrı olduğumu merak ediyorum. Yaşlı Athenodorus bana Stoacıların tanrı kavramını anlatmaya çalışırdı: Tanrı, rastlantı veya olayların etkilemediği, her bakımdan kusursuz bir bütündür, demişti. Ben Tanrı’yı hep devasa bir balkabağı gibi tasavvur ettim. Ha, ha, ha! Bu kazdan biraz daha yer ve bu şaraptan biraz daha içersem, ben de balkabağına döneceğim. Demek öldü Messalina! Güzel kadındı, dostlarım; ama kötüydü.”</p>

  <p>“Güzel ama kötü, Sezar.”</p>

  <p>“Biri beni yatağıma taşısın ve tanrıların kutsal uykusuna dalayım. Kutsal bir tanrıyım şimdi, değil mi?”</p>

  <p>Böylece beni yatağıma taşıdılar. Ertesi gün öğlene kadar yatakta kaldım. Bütün bu süre içinde derin bir uykudaydım. Senato benim yokluğumda toplandı ve ayaklanmayı bastırmamı kutladı; Messalina’nın adının arşivlerden ve bütün kamu yazıtlarından silinmesi ve heykellerinin yıkılması yolunda bir karar aldı. Öğleden sonra kalktım ve sıradan devlet işlerimin başına döndüm. Karşılaştığım herkes son derece yumuşak ve terbiyeliydi ve mahkemeye gittiğimde, yıllardan beri ilk kez, kimse beni aceleye sevk etmeye veya yıldırmaya kalkışmadı. Önüme gelen davaları çabucak bitirdim.</p>

  <p>Ertesi gün Germania’yı fetih projeleri gibi büyük laflar etmeye başladım ve Ksenophon’un ilacının etkisinin fazla şiddetli olduğunu ve kafamı karıştırmaya başladığını -amaç, Messalina’nın ölümünün şokunu yumuşak biçimde atlatmamdı- fark eden Narcissus, bana artık ilaç verilmemesini söyledi. O Tanrısal ruh hali yavaş yavaş söndü ve kendimi yine zavallı bir ölümlü gibi hissetmeye başladım. İlacın etkisinin tamamen geçtiği ilk sabah kahvaltıya indiğimde, “Karım nerede? Leydi Messalina nerede?” diye sordum. “Kötü baş ağrılarından” biri tutmamışsa, daima birlikte kahvaltı ederdik.</p>

  <p>“O öldü, Sezar,” diye yanıtladı Euodus. “Öleli birkaç gün oldu, emriniz üzerine.”</p>

  <p>“Bilmiyordum,” dedim titrek bir sesle. “Yani unutmuşum.” Sonra bütün hikâyenin utancı, acısı ve dehşeti kafama dolmaya başladı ve çöktüm. Çok geçmeden sevgili, kıymetli Messalinam diye anlamsız sözler ediyor, kendimi onun katili olmakla suçluyor, her şeyin benim kabahatim olduğunu söylüyor ve tam bir budala gibi davranıyordum. Bir süre sonra kendimi toparlayıp tahtırevanımı getirttim. “Lucullus Bahçeleri’ne,” dedim. Oraya götürdüler.</p>

  <p>Bir sedir ağacının altındaki bankın üstüne oturdum; önümde yeşil çimler ve güzel gürgenlerin sıralandığı geniş bir yol uzanıyordu. Germen Muhafızlarım, gözden uzak, çalıların arkasındaydı; dizimin üstünde uzun bir kâğıt, elimde bir kalem, nerede ve ne durumda olduğumu ciddi olarak düşünmeye başladım. Şimdi yazarken o kâğıt yanımda ve oraya ne yazdımsa, aynen kopya edeceğim. Yazdıklarım, her nedense, Briton Druidlerin kullandığı üç dizeli kıtalar (ahlaki ya da didaktik şiirde kullandıkları ölçü konvansiyonu) gibi çıkmış elimden:</p>

  <div>
    <br/>
  </div>

  <p>Özgürlüğü severim, zulümden tiksinirim.</p>

  <p>Vatansever bir Romalı oldum her daim.</p>

  <p>Romalı, Cumhuriyetçidir özünde.</p>

  <div>
    <br/>
  </div>

  <p>Şimdi ben, mantığa aykırı ama, imparatorum.</p>

  <p>İmparator olarak, mutlak gücümü uyguluyorum.</p>

  <p>Üç kuşaktır rafa kaldırıldı Cumhuriyet.</p>

  <div>
    <br/>
  </div>

  <p>Cumhuriyet iç savaşlarla perişan oldu.</p>

  <p>Bu monarşiyi Augustus kurdu.</p>

  <p>Sadece geçici bir tedbirdi bu.</p>

  <div>
    <br/>
  </div>

  <p>Augustus iktidarı bırakamadı.</p>

  <p>İçimden ikiyüzlülükle suçladım onu.</p>

  <p>İnanmış bir Cumhuriyetçi olarak kaldım.</p>

  <div>
    <br/>
  </div>

  <p>Tiberius imparator oldu. Eğilimine karşı mıydı bu?</p>

  <p>Bir düşman, gücü ele geçirir diye mi korktu?</p>

  <p>Muhtemelen annesi Livia zorladı onu.</p>

  <div>
    <br/>
  </div>

  <p>Onun gününde ben inziva hayatı sürdüm.</p>

  <p>Onu kana susamış bir ikiyüzlü olarak gördüm.</p>

  <p>İnanmış bir Cumhuriyetçi olarak kaldım.</p>

  <div>
    <br/>
  </div>

  <p>Caligula ansızın beni Konsül yaptı.</p>

  <p>Oysa tek arzum kitaplarımla olmaktı.</p>

  <p>Caligula Doğulu bir kral gibi yönetmeye kalktı.</p>

  <div>
    <br/>
  </div>

  <p>Vatansever bir Romalıydım.</p>

  <p>Caligula’yı öldürmeye çalışmalıydım.</p>

  <p>Ama budalayı oynayarak kellemi kurtardım.</p>

  <div>
    <br/>
  </div>

  <p>Cassius Chaerea belki vatansever bir Romalıydı.</p>

  <p>Çiğnedi yeminini; öldürdü Caligula’yı.</p>

  <p>Hiç değilse, Cumhuriyet’i geri getirmeye çalıştı.</p>

  <div>
    <br/>
  </div>

  <p>Ama Cumhuriyet geri getirilemedi.</p>

  <p>Onun yerine, yeni bir imparator seçildi.</p>

  <p>O İmparator, Tiberius Claudius, bendim yani.</p>

  <div>
    <br/>
  </div>

  <p>Reddetseydim öldüreceklerdi beni.</p>

  <p>Reddetseydim iç savaş eşikteydi.</p>

  <p>Bu sadece geçici bir tedbirdi.</p>

  <div>
    <br/>
  </div>

  <p>Cassius Chaerea’yı idam ettirdim.</p>

  <p>Yine de iktidardan vazgeçemedim.</p>

  <p>Kendime ikinci bir Augustus rolünü biçtim.</p>

  <div>
    <br/>
  </div>

  <p>Gece gündüz çalıştım, Augustus gibi.</p>

  <p>Ülkeyi büyütüp güçlendirdim, Augustus gibi.</p>

  <p>Mutlak hükümdar oldum, Augustus gibi.</p>

  <div>
    <br/>
  </div>

  <p>Bile bile ikiyüzlülük etmedim.</p>

  <p>En iyisi bu diye oyaladım kendimi.</p>

  <p>Tam bu yıl geri getirecektim Cumhuriyet’i.</p>

  <div>
    <br/>
  </div>

  <p>Julia’nın ayıbı Augustus’un cezasıydı:</p>

  <p>“Hiç evlenmeseydim, çocuksuz ölseydim keşke.”</p>

  <p>Messalina için öyle hissediyorum ben de.</p>

  <div>
    <br/>
  </div>

  <p>Tahta çıkacağıma kendimi öldürseydim keşke.</p>

  <p>Herodes Agrippa’nın beni ikna etmesine izin vermeseydim keşke.</p>

  <p>Bir zorba oldum çıktım en iyi niyetlerle.</p>

  <div>
    <br/>
  </div>

  <p>Messalina’nın çılgınlık ve pisliklerine kapadım gözlerimi.</p>

  <p>Adımı kullanarak masum insanların kanına girdi.</p>

  <p>Bilmemek haklı göstermez cinayeti.</p>

  <div>
    <br/>
  </div>

  <p>Ama ben miyim bu işin tek suçlusu?</p>

  <p>Bütün ülkenin de eşit payı yok muydu?</p>

  <p>Onlar beni imparator yaptı ve dalkavukluk etti.</p>

  <div>
    <br/>
  </div>

  <p>Şimdi içten niyetimi uygulasam,</p>

  <p>Ve Cumhuriyet’i yeniden kursam,</p>

  <p>Roma’nın gönül borcunu mu kazanacağım?</p>

  <div>
    <br/>
  </div>

  <p>“Bilirsiniz, özgürlükten bahsederken,</p>

  <p>Çok kolay görünür her şey.</p>

  <p>Her kapının açılacağını, her duvarın yıkılacağını sanırsınız. ”</p>

  <div>
    <br/>
  </div>

  <p>İmparator olmamdan gayet hoşnut dünya,</p>

  <p>Kendileri imparator olmak isteyenler dışında.</p>

  <p>Cumhuriyet’i kimse istemiyor aslında.</p>

  <div>
    <br/>
  </div>

  <p>Asinius Pollio haklıydı:</p>

  <p>“Düzelmeden önce, işler çok daha beter olmalı.”</p>

  <p>Kararım kesin: Artık uygulamayacağım planımı.</p>

  <div>
    <br/>
  </div>

  <p>Kurbağalı havuz bir kral istedi.</p>

  <p>Jüpiter onlara yaşlı Kral Kütük’ü gönderdi.</p>

  <p>Bir kütük kadar sağır ve kördüm ben.</p>

  <div>
    <br/>
  </div>

  <p>Kurbağalı havuz bir kral istedi.</p>

  <p>Jüpiter onlara genç Kral Leylek’i göndersin şimdi.</p>

  <p>Caligula’nın baş kusuru: Fazla kısaydı devri.</p>

  <div>
    <br/>
  </div>

  <p>Benim baş kusurum: Aşırı iyicil olmaktı.</p>

  <p>Onardım benden öncekilerin bıraktığı enkazı.</p>

  <p>Monarşiyle tekrar barıştırdım Roma’yı ve dünyayı.</p>

  <div>
    <br/>
  </div>

  <p>Bir başka Caesar’a eğilmek Roma’nın kaderi.</p>

  <p>Varsın olsun deli, zalim, müsrif, kaprisli ve şehvetli.</p>

  <p>Kral Leylek gene gösterecek kralların niteliğini.</p>

  <div>
    <br/>
  </div>

  <p>Zulmün bıçağını köreltmekle büyük hata yaptım.</p>

  <p>Aynı bıçağı bileyerek belki giderebilirdim hatayı.</p>

  <p>Zorlu belalar gerekli kılar zorlu çareleri.</p>

  <div>
    <br/>
  </div>

  <p>Unutmamalıyım ama, ben Yaşlı Kral Kütük’üm.</p>

  <p>Kımıltısız yatacağım havuzun kokuşmuş suyunda.</p>

  <p>Çamurda gizlenmiş tüm zehirler çıksın ortaya.</p>

  <div>
    <br/>
  </div>

  <p>Kararıma bağlı kaldım. Ve o günden bu yana sıkı sıkıya uyguladım. Benimle onun arasına hiçbir şeyin girmesine izin vermedim. Başlangıçta çok acı verdi. Narcissus’a, arenada kalkan tutan kolu aniden koparılan Hispania’lı kılıç dövüşçüsü gibi hissettiğimi anlatmıştım; ama aramızda bir fark vardı: Kılıç dövüşçüsü yarası sonucu öldü, bense yaşamaya devam ediyorum. Sakat kişilerin, nemli soğuk havalarda, kaybettikleri kol veya bacaklarının ağrıdığından yakındıklarını belki duymuşsunuzdur. Başparmaktan bileğe doğru tırmanan veya dizde yerleşik bir ağrı olarak ifade edilen kesin bir ağrıdır bu. Ben bunu çok sık hissettim. Bir kararım hakkında Messalina’nın ne düşüneceğinden veya tiyatroda uzun sıkıcı bir oyunun onu bunaltacağından endişe ettim. Gök gürültüsünden ne kadar korktuğunu hatırladım.</p>

  <p>Ama tahmin edeceğiniz gibi, bana en büyük acıyı veren düşünce, küçük Britannicus ve Octavia’nın benim çocuklarım olmayabileceğiydi. Octavia’nın benden olmadığına kesin gözüyle bakıyordum. Ailenin Claudia tarafına en ufak bir benzerliği yoktu. Ona en az yüz kere baktıktan sonra, birden babasının kim olduğunu fark ettim: Caligula’nın dönemindeki Germen muhafızların komutanı. Genel aftan bir yıl sonra, bazı rezaletler sonucu mevkiini kaybettiğini ve sonunda kılıç dövüşçüsü olacak kadar alçaldığını hatırladım. Messalina hayatının bağışlanmasını rica etmişti (silahı alınmış, ağ ve üç çatallı mızrak taşıyan rakibi başına dikilmişti); bağıran, yuh çeken, başparmaklarını aşağı çeviren seyircilerin protestosuna rağmen, o sefilin canı için yalvarmıştı. Adamı bağışlamıştım, çünkü reddedersem sağlığının etkileneceğini söylemişti: Octavia’nın doğumundan az önceydi bu. Gelgelelim, birkaç ay sonra herif aynı rakiple karşılaştı ve hemen öldürüldü.</p>

  <p>Britannicus’un Claudia ailesinden olduğu kesindi ve gerçekten soylu bir küçük adamdı. Ama ağabeyim Germanicus’a aşırı benzemesi, aklıma başka bir korkunç ihtimali getirdi: Acaba Caligula mıydı onun babası? Caligula’nın tabiatından eser yoktu onda, ama soyaçekimin bir kuşak atlaması olağandır. Bu kâbus çıkmıyordu kafamdan ve uzun zaman kendimi bundan kurtaramadım. Oğlanı reddetmiş gibi görünmeden, mümkün olduğunca gözümden uzak tuttum. O ve Octavia bu dönemde çok acı çekmiş olmalı. Annelerine çok bağlıydılar ve Messalina’nın suçlarının onlara anlatılmaması talimatını vermiştim; sadece annelerinin öldüğünü bilmeleri yeterliydi. Ama çok geçmeden, onun benim emrimle idam edildiğini öğrendiler ve doğal olarak bana karşı anlaşılır bir burukluk hissettiler. Ama meseleyi onlarla konuşabilecek durumda değildim henüz.</p>

  <p>Azatlılarımın çok yakın bir dayanışma içinde olduklarını, birini inciten kişinin hepsini incittiğini ve birinin koruması altında olanın, diğerleri tarafından da korunup kollandığını anlatmıştım. Bu davranış Senato için güzel bir örnekti; ama Senato bunu hiç uygulamadı. Sürekli hiziplere bölündüler ve sadece bana yaltaklanma yarışında birlik oldular. Ve şimdi, Messalina’nın ölümünden üç ay sonra, üç baş yardımcım, Narcissus, Pallas ve Callistus arasında bir rekabet başladı. Beni hoşnut ederek güç kazanan birinin, bu gücü diğer ikisinin aleyhinde kullanmayacağı yolunda önceden anlaşmışlardı. Rekabetin neye dair olduğunu asla tahmin edemezsiniz. Benim için dördüncü bir eş seçme işiydi konu! “Ama,” diyeceksiniz, “tekrar evlenirseniz, Muhafızların sizi kılıçlarıyla paramparça etmelerine izin vermemiş miydiniz?” Evet, vermiştim. Ama bu, Lucullus Bahçeleri’nde sedir ağacının altında otururken aldığım önemli karardan önceydi. Şimdi kararımı vermiştim ve ben kararımı verince, çiviyle çakılmıştır o. Azatlılarıma, evliliğe ilişkin niyetlerimi tahmin oyunu oynattım. Şakaydı tabii, çünkü talihli kadını zaten seçmiştim. Bir akşam yemekte, havadan sudan konuşurken şöyle dedim: “Küçük Octavia’yı azatlı kadınların eline bırakmam pek doğru olmadı. Zavallı çocuğun alışkanlıklarını bilen bütün hizmetkârları astırdım. Kızım Antonia’dan da ona bakmasını isteyemem: Kendi bebeği öleli beri, Antonia’nın sağlığı zaten bozuk.”</p>

  <p>Vitellius konuştu: “Hayır, küçük Octavia’nın bir anneye ihtiyacı var. Britannicus’un da. Tabii erkek çocuk, kızdan daha kolay iki ayağı üzerinde durabilir; ama yine de...”</p>

  <p>Cevap vermedim; dolayısıyla oradaki herkes tekrar evlenmeyi düşündüğümü anladı. Herkes Messalina’nın beni nasıl parmağında oynattığını biliyor ve bana bir eş bulanın başına devlet kuşu konacağını düşünüyordu. Narcissus, Pallas ve Callistus, benimle özel konuşacak zamanı bulunca, hepsi birer aday gösterdi. Kafalarının ne şekilde çalıştığını izlemek çok ilginçti benim için. Callistus, Caligula’nın bir Yunanistan valisini, karısı Lollia Paulina’yı boşamaya zorlayıp, sonra onunla (üçüncü karısı olarak) kendisinin evlendiğini hatırladı; çünkü bir şölende, biri ona Lollia’nın imparatorluğun en güzel kadını olduğunu söylemişti; dahası, bunu söyleyenin de ben olduğumu hatırladı. Lollia Paulina aradan geçen on yılda, güzelliğini kaybetmemiş, hatta daha da çekici olmuştu, dolayısıyla onu aday göstermesi doğaldı. Ertesi gün bunu söylediğinde, gülümsedim ve konuya dikkatle eğileceğime söz verdim.</p>

  <p>Bir sonraki Narcissus’tu. İlkin bana Callistus’un kimi önerdiğini sordu ve ben “Lollia Paulina,” deyince, onun bana kesinlikle uygun olmadığını belirtti. Kadın sadece mücevhere düşkündü. “Gerdanında değeri otuz bin altından az olmayan ve her biri farklı modellerde zümrütler, yakutlar ve incilerle dolaşıyor; ayrıca hem aptal hem de değirmenci katırı kadar inatçı. Sezar, sizin için uygun olan tek kadın, ikimizin de bildiği gibi, Calpurnia’dır. Ama bir fahişeyle evlenemezsiniz; yakışık almaz. Dolayısıyla benim önerim, sizin bir soylu kadınla formalite olarak evlenmeniz ve Messalina’yı tanımadan önceki gibi, Calpurnia ile yaşamanız ve ömrünüzün geri kalanını mutluluk ve huzur içinde geçirmenizdir.”</p>

  <p>“Formalite evliliğim için kimi öneriyorsun?”</p>

  <p>“Aelia Paetina. Hatırlarsınız, sizden boşandıktan sonra tekrar evlendi. Kısa süre önce kocası öldü ve beş parasız kaldı. Onunla evlenmeniz gerçek bir hayırseverlik olur.”</p>

  <p>“Ama ya dili, Narcissus?”</p>

  <p>“Talihsizliklerden ders aldı. O hukuki zırvalar bir daha hiç ağzından çıkmayacak, ben ona kefilim. Onu bu konuda uyaracağım ve evlilik şartlarını anlatacağım. Sizin eşiniz ve kızınız Antonia’nın annesi olarak, gereken saygıyı görecek ve hatırı sayılır bir kişisel geliri olacak. Ama sizin yanınızda sağır, dilsiz gibi davranacağı ve Calpurnia’yı kıskanmayacağı yolunda bir kontrat imzalayacak. Ne dersiniz?”</p>

  <p>“Önerini dikkatle düşüneceğim, sevgili Narcissus.”</p>

  <p>Ama doğru tahmini yapan Pallas oldu. Ya olağanüstü aptallığından ya da olağanüstü akıllı olduğundan. Yeğenim Agrippinilla’yla evlenmek gibi inanılmaz bir iş yapabileceğim nereden aklına geldi? Her şeyden önce, bu evlilik ensest olurdu; İkincisi, hiç mi hiç hoşlanmadığım Lucius Domitius un annesiydi; üçüncüsü, şimdi Messalina öldüğüne göre, Roma’nın en berbat kadını unvanını almakta Agrippinilla iddialı olabilirdi. Aslında Messalina sağken, bu ikisini karşılaştırmak ilginç olurdu: İkisi de aynı ölçüde kötüydü; ama Messalina, cinsel rezillik açısından Agrippinilla’dan daha ileri gittiyse bile, bildiğim kadarıyla, en azından Agrippinilla gibi bir ensest ilişkisine girmemişti. Ne var ki, Agrippinilla’nın tek bir erdemi vardı: Çok cesurdu; oysa Messalina, gördüğümüz gibi korkaktı. Pallas da Agrippinilla’yı, aynı Narcissus’un belirttiği koşulla, yani evliliğin sadece bir formalite olması koşuluyla öneriyordu. Ben istediğim herhangi bir kadınla ilişki kurmakta serbest olacaktım. Dediğine göre, Agrippinilla, Messalina’nın siyasi çalışmalarını devralabilecek yeteneğe sahip tek kadındı ve bana gerçek bir yardımcı olurdu.</p>

  <p>Meseleyi dikkatle düşüneceğime söz verdim. Sonra adayların Sezar’ın eşi olma görevine istekli olup olmadıklarını öğrenmeleri için bir süre vererek, Callistus, Narcissus ve Pallas arasında bir açık tartışma düzenledim. Vitellius’u hakem olarak çağırdım ve tartışma birkaç gün sonra gerçekleşti. Narcissus Aelia’yı önermekle, eski bir bağı sürdüreceğimi ve aileye bir yabancı sokmamış olacağımı ve ablaları Antonia’nın annesi olmasından ötürü, zaten akrabası sayılan küçük Octavia ile Britannicus’a iyi bir anne olacağını savundu.</p>

  <p>Callistus, Aelia’nın benden çok uzun zaman önce ayrıldığını, şimdi geri çağrılırsa, çiğnenen gururunun intikamını, el altından Messalina’nın çocuklarından alabileceğini hatırlattı Narcissus’a. Lollia çok daha uygun bir eş olurdu: Onun dünyanın en güzel kadını olduğunu kimse inkâr edemezdi; dahası erdemliydi de.</p>

  <p>Pallas iki seçime de karşı çıktı. Aelia ihtiyar şirretin tekiydi ve Lollia etrafta kuyumcu dükkânı gibi dolaşan beyinsiz bir ahmaktı; her fırsatta, masrafı Hazine’den karşılanacak yeni incik boncuk takımları alınmasını bekleyeceği, her gün güneşin doğuşu kadar kesindi. Hayır, tek olası seçim Leydi Agrippina’ydı. (Sadece ben ona çocukluk adıyla “Agrippinilla” diyordum.) Germanicus’un torunu olan ve imparatorluğun vârisi olmaya her bakımdan layık olan oğlunu da beraberinde getirecekti. Ayrıca doğurgan olduğunu göstermiş ve hâlâ genç olan bir kadının başka bir aileye gelin giderek Caesar’ların ihtişamını oraya aktarması siyasi açıdan çok sakıncalı olurdu.</p>

  <p>Bu üçünden hangisini tercih ettiğimi suratımdan çıkarmaya çalışan ve acaba farklı bir isim önerse daha mı iyi olur diye düşünen Vitellius’un ter içinde kaldığını görebiliyordum. Ama belki azatlılarıma verdiğim söz hakkı sırasından anlayarak, doğru tahmin etti. Derin bir nefes alıp şöyle dedi: “Bu kadar güzel, akıllı, soylu ve seçkin üç aday arasından birini seçmeyi, Truvalı çoban Paris’in üç tanrıça -Juno, Venüs ve Minerva- arasında seçim yapması kadar zor buluyorum. Bu mecazdan yararlanarak ilerleyeceğim. Aelia Paetina Juno’yu temsil eder. İmparatorla bir zamanlar evliydi ve ondan bir çocuğu vardır; ama nasıl Jüpiter, Hebe’nin annesi olmasına rağmen Juno’nun dırdırından bezdiyse, Aelia Paetina da aynı şekilde İmparator’u bezdirdi. Ve bu yeryüzü Cennetimizde artık aile kavgaları istemiyoruz. Lollia Paulina’nın gerçek bir Venüs olduğu söyleniyor; nitekim Paris de ödülü ona vermişti; ama unutmayın ki, Paris kolay etkilenen bir köy delikanlısıydı; oysa hem evlilik hem yönetim tecrübesine sahip olgun bir hükümdar için, zekâ ile birleşmeyen bir güzellik çekici olamaz. Agrippinilla, aklı temsil eden Minerva’dır; dahası, güzellikte de Lollia’dan aşağı kalmaz. İmparatorun eşi hem güzel hem de olağanüstü zeki olmalıdır: Ben tercihimi Agrippinilla’dan yana kullanıyorum.”</p>

  <p>Sanki o an aklıma gelmiş gibi itiraz ettim: “Ama Vitellius, o benim yeğenim. Yeğenimle nasıl evlenirim?”</p>

  <p>“Eğer Senato’yla görüşmemi isterseniz, Sezar, onların onayını alabilirim. Kurallara aykırı tabii, ama ben de, geçen gün sizin Autun ayrıcalıkları hakkındaki konuşmanızda izlediğiniz yöntemi kullanabilirim: Roma’da evlilik yasalarının zamanla giderek esnekleştiğini hatırlatırım. Örneğin, yüz yıl önce birinci derece kuzenlerin evlenmesi rezalet sayılıyordu, ama bugün en iyi ailelerde bile sıradan bir uygulama oldu. Ayrıca amca ile yeğen neden evlenmesin? Parth’lar bunu yapıyor ve onlarınki çok eski bir uygarlık. Herodes ailesinde de amca-yeğen evliliği diğer evliliklerden çok daha yaygın.”</p>

  <p>“Haklısın,” dedim. “Herodias amcası Philippos’la evlendi, sonra onu bırakıp amcası Antipas’a kaçtı. Herodes Agrippa’nın kızı Berenice, amcası Chalcis kralı Herodes Pollio ile evlendi; şimdi de kardeşi genç Agrippa ile bir ensest ilişkisi yaşadığı söyleniyor. Evet, Caesar’lar niçin Herodes’ler kadar özgür olmasın?”</p>

  <p>Vitellius şaşırmış göründü ama gayet ciddi şöyle dedi: “İki kardeş arasında ensest başka bir şeydir. Ben bunu savunamam. Ama ilk atalarımız amca-yeğen evliliğine izin vermiş olabilir; çünkü eski klasik edebiyatın hiçbir yerinde Plüton’un yeğeni Proserpina’yla evlenmesine karşı bir kınama dile getirilmiyor.”</p>

  <p>“Pluton tanrıydı,” dedim. “Ama anlaşılan, şimdi ben de öyleyim. Pallas, yeğenim Agrippinilla’nın kendisi ne düşünüyor bu konuda?”</p>

  <p>“Bunu büyük bir onur olarak görüyor ve müthiş seviniyor, Sezar,” dedi Pallas, kendi sevincini gizlemekte zorlanarak. “Ve hayatı boyunca kendisini size, çocuklarınıza ve imparatorluğa sadakatle adayacağına yemin etmeye hazır.”</p>

  <p>“Buraya getir onu.”</p>

  <p>Agrippinilla gelince ayaklarıma kapandı; ona ayağa kalkmasını ve eğer isterse, onunla evlenmeye hazır olduğumu söyledim. Cevap olarak beni tutkuyla kucakladı ve hayatının en mutlu anını yaşadığını söyledi. İnandım ona. Neden olmasın? Şimdi sayemde bütün dünyayı yönetebilecekti.</p>

  <p>Agrippinilla Messalina değildi. Messalina da kendini bütünüyle tensel hazza bırakma yeteneği vardı. Bu bakımdan, büyük dedesi Marcus Antonius’a çekmişti. Agrippinilla o türden bir kadın değildi. O, ninesi Tanrıça Livia’ya çekmişti: Güç istiyordu sadece. Cinsel açıdan, önce de belirttiğim gibi, tamamen ahlaksızdı; ama her önüne çıkana yüz vermezdi. Sadece ona siyasi bakımdan yararlı olabilecek adamlarla yatardı. Örneğin, Vitellius’u onu centilmence desteklemesinden ötürü ödüllendirdiğini düşünmem için birçok neden var. Pallas’ın ise aynı şekilde ödüllendirildiğini kesin biliyorum (ama bunu Agrippinilla’ya hiç söylemedim). Pallas o zaman da âşığıydı, şimdi de. Çünkü Hükümdar Hazinesi Pallas’ın kontrolündeydi.</p>

  <p>Böylece, Vitellius (önceden dışarıda büyük bir halk gösterisi düzenledikten sonra) Senato’da konuşmasını yaptı; bu evliliği bana kendisinin önerdiğini ve benim de bunun bir siyasi ihtiyaç olduğunu kabul ettiğimi, ama kesin kararımı vermeden, Senato’nun ve halkın bu yenilik hakkında ne düşündüğünü bilmek istediğimi anlattı. Vitellius eski usul belagatle konuştu: “...Roma’nın bütün hanımları arasında bu Agrippina kadar yüce bir soydan gelen, doğurganlığını kanıtlamış ve iffetli davranış beklentinizi çok aşan bir başkasını bulmanız mümkün değildir, Efendiler. Tanrıların inayetiyle, olağanüstü bir şans eseri olarak, bu mükemmel kadın duldur ve kocalık erdemlerine örnek gösterilebilecek bir kişiyle birleşmekte serbesttir.”</p>

  <p>Konuşmasının nasıl karşılandığını tahmin edebilirsiniz. Önerisi tek bir muhalif ses duyulmadan kabul edildi. Hepsi Agrippinilla’yı sevdiği için değil tabii; ama şimdi eşim olacağı muhtemel göründüğünden, kimse onu gücendirmeyi göze alamamıştı. Hatta birkaç gayretkeş senatör ayağa fırlayıp, gerekirse beni bütün ülkenin arzusuna uymaya zorlayacaklarını söylediler. Pazaryerinde halkın selamlarını, iyi dileklerini ve tebriklerini kabul ettikten sonra Senato’ya gittim ve amca-yeğen evliliklerini yasallaştıran bir kararnameyi onaylamalarını istedim. Onayladılar. Yılbaşında Agrippinilla ile evlendim. Yeni yasadan yalnız bir kişi, bir zamanlar Muhafız albayı olan bir şövalye yararlandı. [MS 49] Agrippinilla cebini doldurdu onun.</p>

  <p>Senato’ya, Britanya’da bana adanan tapınağı açıkladım. Tanrı ilan edilmemin bir yanlışlık sonucu olduğunu belirttim ve yurttaş kardeşlerimden özür diledim. Ama bunu iptal etmenin siyasi sakıncaları göz önünde tutulursa, bu tutarsız davranışımı belki mazur görürler, dedim. “Britanya çok uzakta; tapınak da pek küçükmüş,” diye yalvardım ironik biçimde. “Minicik bir köy tapınağı, zemini çamur, damı kesek; eskiden, Cumhuriyet döneminde Roma tanrılarının yaşadığı tapınaklar gibi, Tanrı Augustus onları bugünkü saray gibi binalarına yerleştirmeden önce. Eminim o kadar uzaktaki ufacık bir tapınağa, bir iki rahibe ve ara sıra iddiasız bir kurban sunusuna itiraz etmezsiniz. Bana kalsa, tanrı olmaya hiç niyetim yoktu. Ve size söz veriyorum, tek tapınağım bu olacak...” Ama anlaşılan, zaten kimse bunu çok görmemişti bana.</p>

  <p>Sayım işlerini bitirdikten sonra, Censor’luk görevimi de bırakmıştım. Ama Cumhuriyet’i geri getirme projeme bir başlangıç olarak bu göreve Vitellius’u atadım. Yüzyıldan beri ilk kez, kamu ahlakının denetimi Caesar’ların elinden çıkıyordu. Agrippinilla ile evliliğimi ayarladıktan sonra, Vitellius’un ilk işlerinden biri, yılın birinci derece magistralarından birini, damadım genç Silanus’u senatörlükten attırmak oldu! Gösterdiği gerekçe, Silanus ile kız kardeşi Calvina arasında ensest ilişkisi olduğuydu. Calvina Vitellius’un geliniydi, ama bir süre önce kocası genç Vitellius onu boşamıştı. Vitellius, oğlunun bu ikisini yatakta yakaladığını, durumu gizlice kendisine anlattığını ve bunu gizli tutacağına dair oğluna yemin ettiğini açıkladı. Ne var ki, şimdi Censor olarak, Silanus’un suçunu saklamaya vicdanı izin vermezdi. Davayı ben de inceledim. Silanus ve Calvina suçu inkâr ettiler, ama durum kanıtlanmış görünüyordu. Böylece, kızım Octavia (daha doğrusu, Messalina’nın kızı Octavia) ile Silanus arasındaki nikâh akdini feshettim ve Silanus’u magistralıktan istifa ettirdim. Magistralık döneminin bitmesine yalnız bir gün kalmıştı; ama duruma tepkimi göstermek için, o son gün bir başkasını atadım. Tabii Agrippinilla olmasaydı, Vitellius ensest meselesini açıklamaya asla cesaret edemezdi. Silanus Agrippinilla için ayak bağıydı; çünkü oğlu Lucius’un damadım olmasını istiyordu. Silanus’u severdim, dahası Tanrı Augustus’un soyundandı. Dolayısıyla ona hükmü erteleyeceğimi -yani intihar etmesini beklediğimi- bildirdim. Bir süre sallandı, sonra bu iş için benim düğün günümü seçti. Yanlış bir seçimdi diyemem. Calvina’yı sürgüne gönderdim ve Yüksek Rahipler Korporatifi’ne, Roma’nın üçüncü Kralı Tullus Hostilius’un renkli geleneğini canlandırarak, Diana Korusu’nda kurban ve kefaret sunuları yapılmasını tavsiye ettim.</p>

  <p>Bu sıralarda Baba ile Augurinus iyi form tutturmuşlardı. Benim her yaptığımla dalga geçiyorlardı. Baba alfabeye üç yeni harf eklemişti: Biri balgam çıkarma sesi, biri dişler arasından gürültülü bir emme sesi, biri de “hıçkırık ile geğirme arası belirsiz bir ünlü” yerine kullanılacaktı. O güne kadar Messalina rolünü oynayan devasa zenci kadını sokaklarda kamçılayarak boşamış ve yeğeni olduğunu iddia ettiği şaşı bir albino kadınla gülünç bir düğün töreni düzenleyip evlenmişti. Bütün dilencilerin, hırsızların ve aylakların sayımını yaptırmış ve ömründe tek bir dürüst iş yapmış olanları o topluluktan attırmıştı. Esprilerinden biri de Censor’luktan istifa etmesi ve görevinin tamamlanmayan süresi -su saatiyle tam bir saat- için yerine Augurinus’u atamasıydı. Augurinus bu bir saat içinde yaptığı şanlı işlerle övünüyordu. Tek şikâyeti, Baba’nın su saatinin zamanı doğru göstermemesiydi; her saati en az üç misli uzun gösteren kendi saatini getirmek istiyordu. Ama Baba, benim sesimi ve hareketlerimi taklit ederek, son günlerde mahkemede kullandığım ve epey parlak bulduğum “Filozofların uyuşması, saatlerin uyuşmasından daha muhtemeldir” cümlesini alıntılayarak onu göndermeyi reddetti. Augurinus, hak haktır, diye diretti; eğer Censor olacaksa, nizami boyutta ve ağırlıkta bir saate ihtiyacı vardı. Bu şiddetli tartışma, hiçbir iş yapılmadan, Augurinus’un görev süresi ansızın bitene kadar sürdü. “Ben de seni, Kral Tullus Hostilius’un renkli geleneği uyarınca, kızgın katrana bulayıp canının çıkmasına ramak kalana dek tavada kızartacaktım,” diye hayıflandı Augurinus.</p>

  <p>Baba ile Augurinus’un benimle istedikleri kadar dalga geçmelerine, taklidimi yapmalarına iznim var. Mercurius Tapınağı’nın önündeki gösterilerini büyük bir seyirci kitlesi izliyor: Mercurius, malum, hırsızların ve şaklabanların koruyucu tanrısıdır. Agrippinilla, Baba’nın albino ile evlenmesini kendisine hakaret saydığı için çok bozuldu, ama kesin bir dille, “Ben yaşadığım sürece, Baba da yaşayacak, Augurinus da. Bunu böyle belle,” demem onu şaşırttı.</p>

  <p>“Yaşadığın sürece, tam saatine kadar,” diye yanıtladı, en nahoş ses tonuyla.</p>

  <p>Bu yıl bir engerek yılanı baskınına uğradık: Porsuk ağacı usaresinin, yılan sokmasına karşı en etkili ilaç olduğu yolunda bir bildiri yayımladım. Augurinus ile Baba, bildiriye “ve bilakis” sözünü ekleyerek yeniden yayımladılar. Anlaşılan, bu da benim kalıplaşmış sözlerimden biriymiş.</p>
</body>
</html>