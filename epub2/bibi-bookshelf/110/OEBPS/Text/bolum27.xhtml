<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>27. <i>Bölüm</i></h3>

  <p>Roma’da, insanın her yeni döneminin veya çağının başlangıcı, Tarentine veya Yüzyıl Oyunları adı verilen kefaret kabilinden oyunlarla kutlanır. Bunlar, Ölüler Âlemi’nin tanrıları olan Plüton ile Proserpina’nın onuruna, üç gün üç gece süren oyunlardır. Tarihçiler, Roma’nın kuruluşundan iki yüz elli yıl sonra, bu oyunları bir halk geleneği olarak resmen başlatanın Valerius ailesinden Publicola olduğu kanısındadırlar. Claudia ailesi de Sabin ülkesinden Roma’ya aynı yılda gelmiştir; ama bu oyunlar, Delphi Apollon’unun bir kehaneti uyarınca, Valerius ailesinin geleneği olarak yüz on yıl öncesinden beri kutlanıyordu. Publicola, kent var olduğu sürece, her yeni dönemin başlangıcında bu gösterilerin yapılacağına ahdetmişti. Bugüne dek beş kutlama yapılmış, ancak her yeni dönemin ne zaman başladığına ilişkin görüş ayrılıkları nedeniyle kutlamalar düzenli periyotlarla yapılamamıştı. Bazen bu dönem, eski Etrüsk yöntemine göre yüz on yıl olarak, bazen Roma’nın kullandığı yüz yıl olarak hesaplanmış, bazen de bir önceki oyunlara katılanlardan hiç kimsenin artık hayatta olmamasına göre belirlenmişti.</p>

  <p>Cumhuriyet dönemindeki son kutlama, kentin kuruluşunun altı yüz yedinci yılında yapılmış ve ondan sonraki tek kutlamayı, yedi yüz otuz altıncı yılında Augustus gerçekleştirmişti. Augustus’un kutlaması, bir öncekinin ne yüzüncü ne yüz onuncu yılına denk geliyor; ne son şenliğe katılmış birinin ölümünü işaret ediyor ne de Publicola’nın gününden hesaplanan yüz veya yüz on yıllık dönemlere uyuyordu. Augustus, daha doğrusu onun dini danışmanlarından oluşan On Beşler Kurulu, bu kutlamanın ilk olarak kentin kuruluşunun doksan yedinci yılında yapıldığı varsayımından hareket etmişlerdi. İtiraf ederim ki, yazdığım Augustus’un dini reformları tarihinde, ben de bu tarihi doğru kabul ettim; çünkü bu önemli noktada onu eleştirmek, babaannem Livia ile başımı belaya sokacaktı. Meselenin ayrıntılarına girmemek için şu kadarını söyleyeyim: Augustus’un kutlamanın ilk kez yapıldığını söylediği tarihe (ki doğru değildi bu) göre bile hesabı yanlıştı. Ben, Publicola’nın şenliğinden yüz on yıllık dönemlerle (çünkü Publicóla için dönemin anlamı buydu) ilerleyerek kentin kuruluşunun altı yüz doksanıncı yılına vardım. [MS 46] Son kutlama aslında o tarihte yapılmalıydı ve ondan sonraki de sekiz yüzüncü yılda; bu tarih de, hikâyemde tam şu anda bulunduğumuz tarihe, yani benim tahta çıkışımın yedinci yılına rast geliyordu.</p>

  <p>Her dönemin, ilk yılında geçen olaylar tarafından belirlenen bir kaderi vardır. Bir önceki dönemin ilk yılında Augustus doğmuş, Büyük Mithridates ölmüş, Pompeius Fenikelileri yenmiş ve Kudüs’ü zapt etmiş, Catilina başarısız bir halk ayaklanmasına önderlik etmiş ve Caesar Yüksek Rahiplik görevini üstlenmişti. Bu olayların her birinin önemini anlatmam gerekir mi? Bir sonraki dönemde ordularımızın her yerde başarılı olacağına, imparatorluğun sınırlarının çok genişleyeceğine, halkın özgürlüğünün bastırılacağına ve Caesar’ların tanrıların sözcüsü olacağına işaret etmiyor muydu? Şimdi benim niyetim, bu eski dönemin günahlarının ve suçlarının kefaretini ödemek ve yeni dönemi dini sunularla başlatmaktı. Çünkü bu yıl reform çalışmalarımı tamamlayacağımı düşünüyordum. O zaman, müreffeh ve düzenli bir ülkeyi, onca zamandır bu haktan yoksun kılınan Senato’ya ve halka geri verecektim.</p>

  <p>Bütün planı ayrıntılarıyla düşünmüştüm. Yıllık seçilen Konsüllerin altında bir Senato tarafından yönetimin ciddi sakatlıkları olduğu açıktı: Bir yıllık dönemler yeterince uzun değildi. Ordu da başkomutanın sürekli değişmesini istemezdi. Benim planım kısaca şuydu: Beni sıradan yurttaş olarak geçindirecek miktarı ayırdıktan sonra, Hükümdar Hazinesi’ni ve Mısır dahil imparatorluk topraklarını ülkeye armağan etmek ve her beş yılda bir yönetimin değişmesini sağlayacak bir yasa çıkartmak. Önceki beş yıllık dönemin Konsülleri ile Pleb ve Şövalyeler’in temsilcileri bir kabine oluşturacak ve aralarından birini baş Konsül seçtikten sonra, ülkenin yönetiminde ona danışman ve yardımcı olacaklardı. Kabinenin her üyesi, benim azatlılarım altında oluşturduğum dairelere benzer bölümlerin birinden veya sınır eyaletlerinin birinin yönetiminden, baş Konsüle karşı sorumlu olacaktı. Yılın Konsülleri, baş Konsül ile Senato arasındaki bağlantı olacak ve yüksek mahkeme yargıçları olarak olağan görevlerini sürdüreceklerdi. Pleb Hakları Koruyucuları, baş Konsül ile halk arasındaki bağlantı olacaktı. Konsüller, Senatörler Sınıfı’ndan halk tarafından seçilecek ve sorun çıkması durumunda plebisite başvurulacaktı. Bu yapıyı korumak için birtakım pratik önlemler de düşünmüştüm ve bunların kolaylığından ötürü kendimi kutluyordum: Azatlılarım, bölümlerin memurlarından sorumlu olarak kalacak ve yeni yönetim onların tavsiyelerinden yararlanacaktı. Böylece, monarşi yönetiminin iyi yanları, Cumhuriyetçi özgürlükler engellenmeden korunabilecekti. Orduyu da hoşnut etmek için, yeni yapıya, her beş yılda bir, ordunun yurtdışı başarıları ve ülkenin zenginliğiyle orantılı olarak, askere ödenecek bir prim maddesi ekleyecektim. İç eyaletlerin valilikleri, orduda yüksek rütbeye ulaşan şövalyeler ile senatörler arasında paylaşılacaktı.</p>

  <p>Şimdilik planlarımdan kimseye söz etmedim ve huzur içinde çalışmalarımı sürdürdüm. Gönüllü olarak tahttan çekilmekle, niyetimin hiçbir zaman tiranlık olmadığını kanıtlayacak ve emrimle uygulanan birkaç usulsüz idamı, bana koşulların dayattığını gösterecektim. Bütün daha önemsiz diğer kabahatlerim, gerçekleştirdiğim büyük reformların hatırına bağışlanacak ve tüm kuşkular silinip gidecekti. Şöyle diyordum kendime: “Augustus da hep tahtı bırakacağını ve Cumhuriyet’i geri getireceğini söylerdi; ama Livia yüzünden yapamadı. Tiberius da aynı şeyi söylerdi, ama zalimliği ve zorbalığının yarattığı nefretten korktuğu için yapamadı. Ama ben gerçekten tahttan çekileceğim: Çünkü önümde hiçbir engel yok. Vicdanım rahat ve Messalina Livia değil.”</p>

  <p>Yüzyıl Oyunları, öncekiler gibi yazın değil, Çobanlar Şenliği Günü olan 21 Nisan’da yapıldı; çünkü bu tarih, sekiz yüz yıl önce, Romulus ve çobanlarının Roma’yı kurduğu gündü. Augustus’un örneğini izleyerek, yalnızca [MS 47] Ölüler Âlemi’nin tanrılarını onurlandırmakla kalmadım; yine de Mars Alanı’ndaki bir volkanik yarık olan Tarentum’a (burası Cehennem’e giriş kapılarından biri kabul edilir ve geleneksel kutlama burada yapılırdı) rengârenk ışıklarla donatılmış bir geçici tiyatro kurdurup şenliğin merkezi yaptım. Birkaç ay önceden haberciler salmış ve bütün yurttaşları (eski deyişle) “şu anda hayatta kimsenin görmediği, bundan sonra da asla göremeyeceği bir gösteriye” davet etmiştim. Bu, bazı alaylara yol açtı; çünkü Augustus’un altmış dört yıl önceki kutlamasını hatırlayan, hatta kendileri bizzat katılmış olan birkaç yaşlı adam ve kadın hâlâ sağdı. Ama eski deyiş böyleydi ve Augustus’un kutlamasının doğru zamanda yapılmamış olması, bence geçerli bir mazeretti.</p>

  <p>İlk günün sabahı, On Beşler Kurulu, Capitolium Tepesindeki Jüpiter Tapınağı’nın ve Palatium Tepesi’ndeki Apollon Tapınağı’nın basamaklarında, bütün özgür yurttaşlara, arındırma gereçleri olan meşaleler, kükürt ve zift dağıttı. Ayrıca bir kısmı Fata (Kader) tanrıçalarına sunu olarak, bir kısmı da şenlikte rol alan aktörlere ödenmek üzere, buğday, arpa ve fasulye verildi. Sabah erkenden, Roma’nın bütün önemli tapınaklarında Jüpiter’e, Juno’ya, Neptün’e, Minerva’ya, Venüs’e, Apollon’a, Mercurius’a, Ceres’e, Vulkanus’a, Mars’a, Diana’ya, Vesta’ya, Hercules’e, Augustus’a, Latona’ya, Fata tanrıçalarına ve Plüton ile Proserpina’ya aynı anda kurbanlar sunuldu. Ama günün en önemli olayı, Capitolium’da Jüpiter’e bir beyaz boğa, Juno’ya da bir beyaz inek kurban edilmesiydi ve herkesin orada bulunması bekleniyordu. Sonra bir geçit alayı halinde Tarentum tiyatrosuna gidildi ve Apollon ile Diana’nın onuruna koro halinde şarkılar söylendi. Öğleden sonra, Circus ve amfiteatr araba yarışları, vahşi hayvan avları ve kılıç dövüşlerine sahne olurken, Pompeius Tiyatrosu’nda Apollon’un onuruna, imparatorun ve seçkin konukların bizzat sahneye çıktığı tiyatro gösterileri sahnelendi.</p>

  <p>O gece saat dokuzda, Mars Alanı’nı bütünüyle arındırmak için kükürt yakıldıktan ve kutsal su serpildikten sonra, Tiber’in kıyısındaki üç yeraltı sunağında, Fata tanrıçalarına üç erkek kuzu kurban ettim; bu sırada yanımdaki yurttaşlar meşalelerini sallıyor, buğday, arpa ve fasulyelerini sunuyor, geçmişteki günahların affı için tövbe ilahisi söylüyorlardı. Kuzuların kanı sunaklara serpildi ve gövdeleri yakıldı. Tarentum Tiyatrosu’nda yine ilahiler söylendi ve böylece şenliğin, kefaret kısmı, kendisine yakışan bir ağırbaşlılıkla yerine getirildi. Sonra Roma efsanesinden sahneler oynandı: Üç Horatius kardeş ile üç Curiatius kardeş arasındaki dövüşü temsil eden bir bale gösterisi yapıldı. Söylentiye göre, bu olay, Valerius ailesinin şenliği ilk kutladığı güne yakın bir zamanda geçmiş.</p>

  <p>Ertesi gün, Messalina başta, Roma’nın en soylu hanımları Capitolium’da toplanıp Juno’ya dua ettiler. Eğlenceler önceki gün gibi devam etti. Amfiteatrda üç yüz aslan ve yüz ayı öldürüldü; ayrıca boğalar ve çok sayıda kılıç dövüşçüsü vardı. O gece, Toprak Ana’ya bir erkek ve bir dişi siyah domuz kurban ettim. Son gün, Apollon’un tapınağında, dokuz güzel genç oğlan ve kız tarafından Yunanca ve Latince ilahiler söylendi, Apollon’a beyaz öküzler kurban edildi. Bu şenliğin başlatılması Apollon’un kâhini tarafından emredildiği için, onu özel olarak onurlandırdık. İlahiler, Apollon’un, kız kardeşi Diana’nın, annesi Latona’nın ve babası Jüpiter’in, imparatorluğun bütün şehirlerini ve yöneticilerini koruması için yakarmak amacıyla söylenirdi. Bunlardan biri, Horatius’un Apollon ile Diana’nın onuruna kaleme aldığı ünlü Yüzyıl İlahisi’ydi ve bunu, bekleyeceğinizin aksine, güncelleştirmeye gerek kalmadı; hatta ilahinin bir kıtası yazıldığı zamandan çok günümüze uygundu:</p>

  <div>
    <br/>
  </div>

  <p>“Ağırbaşlı duaların sesiyle duygulanan</p>

  <p>Bu iki ilah Roma’yı korumaları altına alacak,</p>

  <p>Kıtlık ve kanlı savaşların elemini</p>

  <p>Roma’dan ve soylu Sezar’dan uzaklaştıracak,</p>

  <p>Ve bunları Britanyalı düşmanların üstüne boşaltacak.”</p>

  <div>
    <br/>
  </div>

  <p>Horatius bunu, Augustus’un Britanya’yla savaşı düşündüğü bir sırada yazmıştı; ama savaş gerçekleşmedi. Dolayısıyla Britanya o zaman, bugün olduğu gibi, resmen düşmanımız değildi.</p>

  <p>Yine bütün tanrılara kurbanlar, yine araba yarışları, kılıç dövüşleri, vahşi hayvan avları, atletizm yarışmaları devam etti. O gece Tarentum’da Plüton ile Proserpina’ya, kurban olarak bir siyah koç, bir siyah koyun, bir siyah boğa, bir siyah inek, bir siyah yabandomuzu ve bir dişi domuz, sundum. Böylece, bir yüz on yıl sonrasına kadar, şenlik bitmiş oldu. Hiçbir yanlış yapılmamış ve hiçbir uğursuz alamet görülmemişti. Vitellius’a şenliği beğenip beğenmediğini sorduğumda, “Mükemmeldi, tekrarını görürsün umarım,” dedi. Ben gülmeye başlayınca, dalgınlığı için özür diledi. Bilinçaltında, Roma’nın doğum gününü benim doğum günümle özdeşleştiriyormuş; yine de sözünün, benim için dikkate değer ve dinç bir uzun ömrün işareti olmasını dilediğini söyledi. Ama Vitellius çok hesapçı olabiliyordu; şimdi düşünüyorum da, muhtemelen bu şakayı haftalar öncesinden planlamıştı.</p>

  <p>Ben, bütün şenlikte en büyük sevinci, üçüncü gün öğleden sonra Mars Alanı’ndaki Truva Oyunu gösterisinde yaşadım. O zaman sadece altı yaşında olan küçük Britannicus, yaşları onun iki katı olan çocuklarla savaşçılık oynadı ve atıyla silahlarını Hektor veya Caractacus gibi yönetti. Halk onu çılgınca alkışladı. Birçok kişi, ağabeyim Germanicus’a olağanüstü benzerliğini belirtti ve savaşa gidecek yaşa gelince, onun da muhteşem zaferler kazanacağı kehanetinde bulundular. Yeğenim Agrippinilla’nın on bir yaşındaki oğlu da oyunlara katılmıştı. Adı Lucius Domitius<a class="dipnot2" id="k9" href="../Text/dipnotlar.xhtml#a9"><sup>[9]</sup></a>’tu. Daha önce ona kısaca değinmiştim, ama şimdi ayrıntılı olarak anlatmamın zamanı geldi.</p>

  <p>Anne tarafından kuzenim ve Roma’nın en gaddar adamı olarak tanınan Domitius Ahenobarbus’un (veya Kızıl Sakal) oğluydu. Gaddarlık, kızıl sakal gibi, aileden geliyordu ve sert suratları ile katı yüreklerine uysun diye kızıl sakallı oldukları söylenirdi. Gençliğinde, Domitius Ahenobarbus, Gaius Caesar’ın maiyetinde Doğu’da hizmet ederken, kendi azatlılarından birini, doğum günü şöleninde daha fazla içmeyi reddetti diye, su vermeden sadece tuzlu balık ve kuru ekmekle bir odaya kapatıp öldürmüştü. Gaius bunu duyunca, Domitius’a, artık onun hizmetine ihtiyacı olmadığını ve artık onu arkadaşlarından saymadığını söylemişti. Domitius Roma’ya dönerken, Appia Yolu’nda bir köyde, ani bir huysuzluk krizine kapılıp birden atını mahmuzlamış ve sokakta bebeğiyle oynayan bir çocuğu kasten öldürmüştü. Bir keresinde de pazaryerinde, ondan alacağı olan bir şövalyeyle hırlaşmış ve parmağıyla adamın gözünü çıkarmıştı. Tiberius Amcam, iktidarının son yıllarında Domitius’la arkadaş olmuştu; en zalim ve aşağılık kişilerle düşüp kalkmasını, onlara kıyasla kendini nispeten erdemli hissetmek ihtiyacına bağlıyorlardı. Domitius’u, evlat edindiği torunu, yeğenim Agrippinilla’yla evlendirdi ve bu evlilikten bir çocuk oldu: Lucius. Domitius, oğlunun doğumundan ötürü onu kutlayan arkadaşlarını tersledi: “Kutlamanız size kalsın, dangalaklar! Eğer içinizde bir nebze gerçek vatanseverlik olsaydı, çocuğu beşikten alıp hemen boğardınız. Agrippinilla ile benim, aramızda, insani ve insanlıkdışı tüm kötülükleri barındırdığımızın ve bu veledin, talihsiz ülkemizin başına nasıl bir bela olacağının farkında değil misiniz? Tahmin filan değil bu; aranızda çocuğun yıldız haritasını gören var mı? İnsanın tüylerini diken diken etmeye yeter.” Domitius, vatana ihanet ve kız kardeşi Domitia ile ensest suçlamasıyla tutuklandı - tabii Tiberius’un zamanında bunun anlamı yoktu, formaliteydi sadece. Tiberius tam zamanında öldü ve Caligula onu serbest bıraktı. Çok geçmeden Domitius’un kendisi de ödemden öldü. Vasiyetinde, Caligula’yı genç Lucius ile ortak mirasçı yapmış ve mülkünün üçte ikisini ona bırakmıştı. Agrippinilla adasına sürgün edilince, Caligula mülkün geri kalanına da el koydu ve şimdi yetim sayılabilecek Lucius beş parasız ortada kaldı. Bereket halası Domitia onu sahiplendi. (Kız kardeşi, Messalina’nın annesi Domitia Lepida ile karıştırılmamalı.) Domitia kendini tamamen zevk ve sefaya vermişti ve genç Lucius’la ilgilenmesinin tek nedeni, bir gün onun imparator olacağı yolunda duyduğu bir kehanetti. Onunla arasını iyi tutmak istiyordu. Lucius’un eğitimini emanet ettiği üç hocanın; Suriyeli bir sabık dansör, Tirollü bir sabık kılıç dövüşçüsü ve kendisinin Yunan kuaförünün aynı zamanda yatağını da paylaştığını söylersem, Domitia’nın kişiliği hakkında bir fikir edinirsiniz. Her neyse, bu beyler Lucius’a gayet halka dönük bir eğitim verdiler.</p>

  <p>İki yıl sonra Agrippinilla döndüğünde, içinde o kadar az annelik duygusu vardı ki, Domitia’dan, oğlunun birkaç yıl daha onunla kalmasını istedi. Bu sorumluluğu üstünden almasının karşılığını fazlasıyla ödeyeceğini söyledi. Ben araya girdim ve Agrippinilla’yı çocuğu evine götürmeye zorladım; hocaları da birlikte götürdü, çünkü Lucius onlarsız gelmek istememiş ve Domitia zaten başka âşıklar bulmuştu. Agrippinilla, Domitia’nın bir sabık Konsül olan kocasını da aldı; evlendiler, ama çok geçmeden kavga edip ayrıldılar. Lucius’un yaşamındaki bir sonraki olay, öğlen uykusu sırasında onu öldürme girişimiydi: İki adam, kendisi de öğlen uykusunda olan kapıcı tarafından durdurulmadan ön kapıdan girmiş, yukarı çıkmış, koridorlardan kimseye rastlamadan geçmiş ve bir yatak odası kapısında uyuyan bir köle görünce, aradıklarının burada olduğuna hükmetmiş, içeri girmiş, Lucius’u yatağında uyuyor bulmuş, hançerlerini çekip parmak uçlarında yatağa yanaşmışlardı. Bir an sonra, “Yılan, yılan!” diye bağırarak dışarı fırladılar. Ev halkı gürültüden telaşlanmış, ama onları durdurmak için bir şey yapılmadığından adamlar kaçmıştı. Adamları korkutan, Lucius’un yastığının üstündeki kobra derisiydi. Çocukken çok çektiği sıraca illetine karşı bacağına sarıyordu deriyi ve muhtemelen yatmadan önce onunla oynamıştı. Karanlık odada deri, canlı kobra gibi görünmüştü. Daha sonra, katillerin, Agrippinilla’dan nefret eden, ama her nedense ona karşı bir suçlama getirmeye cesaret edemeyen Messalina tarafından gönderildiğini düşündüm. Her halükârda, Lucius’un yatağının başında iki kobranın nöbet tuttuğu ve Agrippinilla’nın bunu onayladığı söylentisi yayıldı. Yılan derisini, yılan biçiminde altın bir bileziğin içine koyarak Lucius’a verdi ve arkadaşlarına, derinin gerçekten yastığın üstünde bulunduğunu ve muhtemelen bir kobra tarafından oraya bırakıldığını anlattı. Lucius ise arkadaşlarına, bir kobra koruyucusu olduğunu, ama iki kobranın uydurma olduğunu söyledi. Ömründe bir kobradan fazlasını görmemişti. O da kendi su kabından su içerdi. Başka bir öldürme girişimi olmadı.</p>

  <p>Lucius da, Britannicus gibi, kendi büyükbabası olan sevgili ağabeyim Germanicus’a benziyordu; ama kötü bir benzeyişti bu. Yüz hatları neredeyse aynıydı, ama Germanicus’un yüzünden fışkıran açık, soylu, cömert, alçakgönüllü karakterin yerini Lucius’ta sinsilik, alçaklık, cimrilik ve kendini beğenmişlik almıştı. Ne var ki, büyükbabasının yakışıklılığına eklediği yoz zarafet yüzünden, çoğu kişi bunu görmüyordu; erkekleri bir kadının çektiği gibi çeken efemine bir güzelliği vardı. Güzelliğinin gücünün gayet farkındaydı ve her sabah tuvaleti, özellikle de annesi veya halası kadar uzun bıraktığı saçlarının bakımı saatler sürüyordu. Kuaför hocası onun güzelliğiyle, Lucullus Bahçeleri’nin başbahçıvanının ünlü şeftali duvarı üstündeki meyvelerin veya Lucullus’un Karadeniz’den getirdiği beyaz kiraz ağacının üstüne titrediği gibi ilgileniyordu. Lucius’u Mars Alanı’nda askeri talim yaparken seyretmek tuhaftı: Kılıcı, kalkanı, kargıyı, Tirollü kılıç dövüşçüsü hocasının öğrettiği gibi usulünce kullanıyordu, ama sanki bu bir talim değil, bale gösterisiydi. Germanicus aynı yaşlarda talimdeyken, insan daima savaş seslerini, borazanları, iniltileri, çığlıkları ve dökülen Germen kanını hayalinde canlandırabilirdi; oysa Lucius’un talimi sırasında insan sadece tiyatro seyircilerinin çınlayan alkışlarını duyar, sahneye yağdırılan güllerle altın paraları görürdü.</p>

  <p>Ama şimdilik Lucius konusunu bırakalım. Daha sevimli bir konuya, Roma alfabesine getirdiğim yeniliklere geçelim. Çağdaş kullanım için gereken üç yeni harf önerimden önceki kitabımda söz etmiştim: ünsüz harf olarak <i>u, i</i> ve <i>u</i> arasında Yunanca İpsilon’un karşılığı olan ünlü ve şimdiye dek <i>bs </i>veya <i>ps</i> olarak ifade ettiğimiz ünsüz. Bunları zaferimin ardından gündeme getirmeyi düşünmüş, ama yeni dönem başlayana kadar konuyu ertelemiştim. Yüzyıl Oyunları’nın ertesi günü projemi Senato’da anlattım ve iyi karşılandı. Ama dedim, imparatorlukta herkesi kişisel olarak etkileyecek bu yeniliği, Roma halkının onayını almadan veya aceleye getirerek uygulamak istemem; ve bir yıl sonra konuyu plebisitle belirlemeyi önerdim.</p>

  <p>Bu arada, projemi açıklayan ve nedenlerini belirten bir genelge yayımladım. İnsana alfabenin neredeyse kutsal ve değişmez (yılın ayları, rakamların sırası veya burçların simgeleri gibi) bir kavram olarak öğretildiğini, ama aslında bunun böyle olmadığını ve bu dünyada her şeyin değişime ve ilerlemeye açık olduğunu anlattım. Julius Caesar Takvimi değiştirmişti; rakamların yazılış düzeni değişmiş ve genişletilmişti; burçların adları değişmişti; hatta onları oluşturan yıldızlar bile ölümsüz değildi - örneğin, Homeros’un zamanından bu yana, Ülker’in yedi yıldızının sayısı, Sterope (Elektra diye de bilinir) yıldızının yok olmasıyla, altıya düşmüştü. Latin alfabesi de öyleydi. Sadece harflerin çizgisel biçimleri değişmekle kalmamış, belirli seslerin karşılığı olan harfler de değişmişti. Latin alfabesi, bilge Kral Evander’in zamanında, Dor’lardan alınmıştı; onlar bunu Fenike filosuyla gelen Kadmos’tan öğrenmişti; Fenikeliler ise Mısırlılardan almıştı. Aynı alfabeydi, ama yalnız adı aynıydı. Mısır yazısı, hayvanların ve diğer doğal nesnelerin resimleri şeklinde başladı ve zamanla hiyeroglif harflere dönüştü; Fenikeliler bunları alıp değiştirdi, Yunanlar alıp değişiklikleri değiştirdi ve sonunda Latinler alıp değişikliklerin değişikliklerini değiştirdi. İlkel Yunan alfabesinde sadece on altı harf vardı; sonra yapılan eklemelerle bu rakam yirmi dörde ve bazı şehirlerde yirmi yediye ulaştı. İlk Latin alfabesi yirmi harften oluşuyordu, çünkü Yunancadaki üç H sesli ünsüz ve Z harfi gereksiz görülmüştü. Gelgelelim Roma’nın kuruluşundan beş yüz yıl kadar sonra, C’nın tamlayıcısı olarak G alfabeye girmiş, daha da yakınlarda Z geri gelmişti. Ama bence alfabe hâlâ mükemmel değildi. Eğer ülke değişimin lehinde oy verirse, daha kullanışlı bu yeni harflere alışmak belki biraz zor olurdu, ama rahatsızlık kısa sürede geçer ve yeni sistemle okuma yazma öğrenen genç kuşak bunun farkına bile varmazdı. Yüz yıla yakın bir süre önce takvimde yapılan değişikliğin sıkıntısı (her yıl on beş ay oldu, her aydaki gün sayısı ve ayların da isimleri değişti) çok daha haklı bir şikâyet nedeni olduğu halde, sorunsuz kabul edilmemiş miydi? Şu anda eski sisteme dönmek isteyen kimse herhalde yoktur.</p>

  <p>Herkes meseleyi bilgiç tavırlarla tartıştı; ama aslında kimsenin, öyle veya böyle olmuş, pek aldırdığı yoktu. Sonunda, oylamada büyük bir çoğunlukla yeni harfler kabul edildi. Ama sanırım bu, işin özünü anlamaktan ziyade, şahsıma yapılmış bir iltifattı. Böylece, Senato hemen yürürlüğe girmelerine karar verdi ve şimdi resmi belgelerde ve her çeşit literatürde -şiirler, bilimsel tezler, hukuki yorumlar, müzayede ilanları, alacak talepleri, aşk mektupları, binaların duvarlarına tebeşirle yazılmış belden aşağı sözler vb- yaygın olarak kullanılıyorlar.</p>

  <p>Şimdi, iktidarımın son yıllarındaki çeşitli kamu çalışmalarım, reformlarım, yasalarım ve kararnamelerimi de kısaca anlattıktan sonra, hayatımın acıklı son bölümlerini yazmak için masayı temizlemiş olacağım. Çünkü şimdi hikâyemin dönüm noktasına, tragedya yazarlarının “keşif” dediği noktaya vardım ve bundan sonra imparator olarak görevlerimi yerine getirmeyi sürdürdümse de, öncekinden çok farklı bir ruh hali içindeydim.</p>

  <p>Suyollarının yapımını tamamladım. Yüzlerce mil yeni yol yaptırdım ve kötü durumda olanları onarttım. Tefecilerin genç adamlara, babalarının ölümünü bekleyerek borç vermesini yasakladım: İğrenç bir alışverişti bu; faiz daima fahişti ve çoğu kez baba doğal görünmeyecek kadar çabuk ölüyordu. Bu önlem dürüst babaları savurgan evlatlara karşı korumak içindi; ama dürüst evlatları savurgan babalara karşı korumak için de önlem aldım: Bir babanın borç veya ağır suç yüzünden haczedilen mülkünden, oğlunun hakkı olan mirası alabilmesini sağladım. Kadınlar lehine yasalar çıkardım; onları baba tarafından akrabalarının bunaltıcı vesayetinden kurtardım ve drahomalarının kocanın borçlarına karşı teminat olarak gösterilmesini yasakladım.</p>

  <p>Pallas’ın bir fikrinden esinlenerek, Senato’ya getirdiğim öneri yasalaştı: Özgür doğmuş bir kadın, efendisinin onayını almamış bir köleyle evlenirse, kendisi de köle olacaktı; efendinin onayı alınmışsa, kadın özgür kalacak, ama o evlilikten doğacak çocuklar köle olacaktı. Bu önerimin eğlenceli bir devamı oldu. Seçilmiş Konsül olan bir senatör, birkaç yıl önce Pallas’ı gücendirmişti; Pallas’la arasını düzeltmezse, görevi sırasında zorluklarla karşılaşmaktan çekiniyordu. Pallas’ın kin güdeceğini sanmakta haklıydı demiyorum, çünkü Pallas’ta bu kusur benden daha az vardı; ama her ne halse, içi rahat değildi. Böylece, bu yasanın fikir babası olarak ülkeye yaptığı büyük hizmet için, Pallas’a birinci derece magistralık ve yüz elli bin altın verilmesini önerdi. Poppaea’nın dul kocası Scipio yerinden fırlayıp, Tiberius Amcamın iktidarı sırasında, Gallus ve Haterius’u ima eden bir ironiyle konuştu: “Destekliyorum. Ve bu olağanüstü adama, halk adına teşekkür edilmesini öneriyorum. Çünkü biz amatör nesep uzmanlarının yeni keşfettiğine göre, kendisi, zarif İmparatorumuzun sözünü ettiği ve adını Palatium Tepesi’ne verdiği edebiyatsever Kral Evander’in ecdadı olan Arkadia’lı Kral Pallas’ın soyundan geliyormuş. Halk adına teşekkürü, yalnız bu yasayı hazırlamaktaki hizmetleri için değil, kendi soyunu gizlemekte gösterdiği alçakgönüllü yücelik için -Senato’nun önüne bir hiçmiş gibi çıktığı, hatta imparatorun azatlı yardımcısı olarak tanınmaya tenezzül ettiği için de- hak ediyor.” Kimse bu öneriye karşı çıkmaya cesaret edemedi; ben de masum rolünü oynayarak, öneriyi ciddiye almış göründüm ve veto etmedim. Etseydim, Pallas’a haksızlık olurdu. Ama oturum sona erince, derhal Pallas’ı çağırdım ve öneriyi anlattım. Kıpkırmızı oldu: Hakarete kızmalı mı, yoksa kamu yönetiminde oynadığı önemli rolün takdir edildiğine sevinmeli mi, karar verememişti. Bana nasıl yanıtlamalıyım, diye sordu. Şöyle dedim: “Paraya ihtiyacın var mı?”</p>

  <p>“Hayır, Sezar. Çok param var.”</p>

  <p>“Ne kadar çok? Söyle bakalım, kaç para edersin? Doğruyu söylersen kızmayacağım.”</p>

  <p>“Hesaplarıma son baktığımda, üç milyon sikke kadar vardı.”</p>

  <p>“Ne! Gümüş mü?”</p>

  <p>“Hayır, altın.”</p>

  <p>“Aman ya Rabbi! Hepsini namuslu yoldan mı kazandın?”</p>

  <p>“Her kuruşunu. İnsanlar dilekçe veriyor veya özel isteklerde bulunuyor. Ben her zaman ‘Size herhangi bir şey için söz veremem,’ diyorum. Sonra, ‘Zaten öyle bir şey beklemiyorduk, ama lütfedip bizimle görüştüğünüz için şu ufak hediyeyi kabul edin,’ diyorlar. Ben de gülümseyerek, parayı alıp bankaya koyuyorum. Hepsi sizin, Sezar, ihtiyacınız varsa. Bunu biliyorsunuz.”</p>

  <p>“Biliyorum, Pallas. Ama o kadar zengin olduğunu hiç düşünmemiştim. ”</p>

  <p>“Parayı harcayacak vaktim yok ki, Sezar.”</p>

  <p>Bu da doğruydu. Pallas bir kürek mahkûmu gibi çalışırdı. Senato’nun ona gülmesine izin vermeyeceğimi söyledim ve fahri payeyi kabul edip, parayı reddetmesini tavsiye ettim. Peki, dedi; ben de Senato’ya, Pallas’ın kendisine lütfedilen fahri payeden mutlu olduğunu, ama hayatını eski yoksulluğu içinde sürdürmek istediğini bildirdim.</p>

  <p>Scipio havlu atmadı. Benim Pallas’la konuşarak, onu Senato’nun isteği doğrultusunda, hediyeyi kabul etmeye ikna etmemi rica eden bir öneri getirdi. Öneri kabul edildi. Ama Pallas’la ben direndik. Tavsiyem üzerine, Pallas benim ve Senato’nun isteklerini reddetti ve komedi, Scipio’nun getirdiği ve Senato’dan geçen bir başka öneriyle tamamlandı: Pallas, ilkeli elisıkılığından ötürü kutlanacak ve bu kutlama bir pirinç tablet üzerine yazılacaktı. Bu olayda aptal durumuna düşenin Pallas ve ben değil, Scipio ve Senato olduğuna sanırım siz de katılırsınız.</p>

  <p>Avukatların ücretini dava başına yüz altınla sınırladım. Bu sınırlama, Asiaticus’un savcısı Suilius gibi adamların, çiftçinin domuzlarını pazara gütmesi gibi, jürileri mahkûmiyet veya beraat kararına yönlendirmesine karşıydı. Suilius, ne kadar umutsuz olursa olsun, her davayı üstlenirdi, yeter ki dava başına dört bin olan ücretinin tümünü alsın. Mahkemede kendine güveni ve hitabeti kadar, ücretinin yüksekliği de jüriyi etkiliyordu. Tabii arada bir, müvekkilin suçu Suilius’un bile gizleyemeyeceği kadar aşikâr oluyordu; o durumda, mahkeme karşısında, ileride ihtiyacı olacak itibarı kaybetmemek için, jüriyi müvekkili aleyhine karar vermeye yönlendiriyordu. Bununla ilgili bir skandal olmuştu; azatlılarından birinin dul karısını dolandırmakla suçlanan zengin bir şövalye, Suilius’a olağan ücretini ödemiş ve sonra böyle bir kazık yemişti. Suilius’a gidip dört bin altınını iade etmesini istedi. Suilius elinden geleni yaptığını ve maalesef parayı geri veremeyeceğini söyledi - bu tehlikeli bir emsal olurdu. Şövalye, Suilius’un kapısının önünde intihar etti.</p>

  <p>Avukat ücretlerini bu şekilde sınırlamakla -Cumhuriyet döneminde zaten yasal değildiler- jüriler karşısında onların itibarını düşürdüm ve bundan sonra jürilerin davanın olgularına göre hüküm verme eğilimini teşvik ettim. Bir tür savaş açtım avukatlara. Kendim bir davaya bakarken, mahkemeyi gülümseyerek uyarıyordum: “Ben yaşlı bir adamım ve sabrım sınırlı. Kararım muhtemelen, hakça olmasa bile, sağlam bir davayı yersiz bir dramatik gösteriyle bozan taraf lehinde değil, kanıtlarını en kısa, en dürüst ve en berrak şekilde sunan taraf lehinde olacaktır.” Ve Homeros’tan alıntı yapıyordum:</p>

  <div>
    <br/>
  </div>

  <p>“Evet, konuşunca insanlar, en tiksindiğim kişi</p>

  <p>Göğsünün içine kilitleyendir hakikati.”</p>

  <div>
    <br/>
  </div>

  <p>Yeni bir avukat türünün ortaya çıkmasını teşvik ettim; büyük hitabet gücü veya hukuk uzmanlığı olmayan, ama aklıselim sahibi, açık seçik konuşan ve davayı en yalın unsurlarına indirgeme yeteneği olan avukatlar. Bunlardan en iyisi Agatho’ydu. Karşımda bir davayı sevimli, süratli ve dikkatli tarzıyla savunurken; diğerlerinin de aynı yöntemi benimsemesi için, onun müvekkilini daima delil yetersizliğinden beraat ettiriyordum.</p>

  <p>O “âlim, beliğ hatip ve hukukçu” Telegonius’un Adalet ve Hukuk Enstitüsü üç yıl kadar önce kapandı. Şöyle oldu. Şişman, acul ve kırpık saçlı Telegonius, bir gün benim başkanlık ettiğim Temyiz Mahkemesi’nde boy gösterdi ve kendi davasını savundu. Kölelerinden biri, bir kavgada, Vitellius’un değerli bir kölesini öldürmeye kışkırttığı gerekçesiyle, bir magistra tarafından ağır bir para cezasına mahkûm edilmişti. Anlaşılan Telegonius’un kölesi, bir berber dükkânında, hiç çekilmez avukat ve hatip havalarına girmişti. Tıraş olma sırasını bekleyen ve Roma’nın (benimkinden sonra) en iyi aşçısı olarak tanınan ve değeri en az on bin altın olan Vitellius’un kölesiyle tartışmaya girmişti. Telegonius’un kölesi, hakaretamiz bir belagatle, hitabet ile aşçılığın sanat değerini kıyaslamıştı. Vitellius’un aşçısı kavgacı bir tip değildi, ama görkemli sanatların evcil uygulayıcıları ile evcil sanatların görkemli uygulayıcıları arasında anlamlı bir kıyaslama yapılamayacağını, kendinden daha az önemli kölelerden, saygı olmasa bile, hiç değilse terbiyeli bir davranış beklediğini ve kendisinin ondan en az yüz kat daha değerli olduğunu söylemişti. Öteki müşterilerin aşçıya hak verip destek çıkmasına öfkelenen hatip, usturayı berberin elinden kapmış ve “Telegonius’un adamıyla tartışmayı gösteririm sana,” diyerek aşçının gırtlağını kesmişti. Bu yüzden Telegonius, enstitünün tüm çalışanlarına aşılanan belagatin yanılmazlığı saplantısının köleyi şiddete sevk ettiği gerekçesiyle, öldürülen aşçının değeri olan parayı ödemeye mahkûm edilmişti. Telegonius’un temyiz gerekçesi ise, kölenin şiddet kullanarak cinayete kışkırtılmadığı yolundaydı; çünkü enstitünün düsturu açıktı: “<i>Dil kılıçtan keskindir”</i> ve bu düstur, herhangi bir tartışmada yalnızca o silahı kullanmayı içeriyordu. Ayrıca, o gün aşırı sıcaktı, dedi; aşçı, kölenin değerinin yüz altından fazla olmadığını -eğitimli bir memur olarak, en düşük değeri yılda elli altındı- ima etmekle ona ağır hakaret etmişti ve adil bir gözle bakılırsa bu tahrik edici davranışıyla ölümü davet etmişti.</p>

  <p>Vitellius tanıklık etti. “Sezar,” dedi, “ben durumu şöyle görüyorum. Telegonius’un kölesi benim baş aşçımı öldürdü. Aşçım yumuşak başlı, vakur ve kendi alanında mükemmel bir sanatkârdı; soslarını ve tatlılarını siz de sıkça övdüğünüz için sanırım bu fikrime katılırsınız. Onun yerini alacak birini bulmak, bana en az on bin altına mal olacak; o zaman bile, emin olun, onun yarısı kadar yetenekli birini bulamam. Katil, belagati öven ve aşçılığı aşağılayan sözler kullanmış ki, bunları harfi harfine Telegonius’un kendi elkitaplarında görebilirsiniz; dahası, aynı elkitaplarında, ‘Özgürlük’ konusundaki bölümlerde, belagat ve mantık yetmezse, silah gücüne başvuran kişiyi haklı çıkarmaya çalışan birçok şiddet içerikli pasaj var.”</p>

  <p>Telegonius da Vitellius’u sorguladı ve korkarım onu ağır bir yenilgiye uğratacaktı ki, mahkemeye gelen beklenmedik bir ziyaretçi durumu kurtardı. Ziyaretçi, tesadüfen Roma’da bulunan ve oyalanmak için mahkemeye giren Alabarkhes Alexander’di. Bana bir not iletti:</p>

  <div>
    <br/>
  </div>

  <p>“Kendini Atinalı ve Romalı Telegonius olarak tanıtan kişi, İskenderiye’de benim evimde, Suriyeli bir anneden doğmuş ve adı Joannes olan kaçak kölemdir. Onu yirmi beş yıl önce kaybettim. Sol kalçasında, daire içinde dövmeyle yapılmış bir A harfi göreceksiniz; benim ev halkımın damgasıdır bu.</p>

  <p class="p1" style="text-align: right; ">İmza: Alabarkhes Alexander”</p>

  <div>
    <br/>
  </div>

  <p>Davaya ara verdim. Telegonius yardımcılarım tarafından dışarı çıkarıldı ve gerçekten Alabarkhes’in kölesi olduğu kanıtlandı. Düşünebiliyor musunuz, neredeyse yirmi yıldır Roma yurttaşı kisvesi altında dolanıyordu etrafta! Vitellius’a verilecek on bin altın dışında, tüm varlığına devletin el koymasına karar verdim; ama bunun yarısını Alabarkhes’e devrettim. Karşılık olarak, Alabarkhes bana Telegonius’u hediye etti; ben de adamdan kurtulmak için onu Narcissus’a verdim ve Narcissus ona saray sicillerini tutma gibi yararlı ama sıkıcı bir iş verdi.</p>

  <p>İşte böyleydi benim yönetim tarzım. Roma yurttaşlığını iyice yaygınlaştırdım; sakinleri sadık, düzenli ve varlıklı olan hiçbir eyaletin, statü olarak, Roma’dan ve İtalya’nın geri kalanından daha aşağı düzeyde kalmasını istemiyordum. Kuzey Galya’da yurttaşlık hakkı verdiğim ilk şehir Autun’du.</p>

  <p>Sonra, Roma yurttaşlarının nüfus sayımını yaptırdım.</p>

  <p>Kadınlar ve çocuklar dahil, toplam yurttaş sayısı şimdi 5.984.072’ydi. Augustus’un öldüğü yıl yapılan sayımın sonucu 4.937.000, babamın ölümünden sonraki yıl yapılan sayımın sonucu ise 4.233.000 idi. Kâğıt üzerinde etkileyici görünmeseler de, insani bakımdan ne kadar çarpıcı olduklarını bir düşünün. Eğer bütün Roma yurttaşları, koşar adım önümden geçecek olsa, sonuncuyu ancak iki yıl sonra görebilirdim. Ve bunlar sadece hakiki yurttaşlardı. [MS 48] Eğer imparatorluğun bütün nüfusu -şimdi Britanya, Mauritania ve Filistin de hesaba katılınca, yetmiş milyonu aşıyordu- önümden geçmeye kalksa, yirmi dört yıl sürecekti; bu yirmi dört yıl içinde yepyeni bir kuşak doğmuş olur ve ben ömür boyu oturup akıp giden bu nehri izleyebilirdim.</p>

  <div>
    <br/>
  </div>

  <p>“Ve kayıp giden bu sonsuz akış”</p>

  <div>
    <br/>
  </div>

  <p>Nehrin içinde, aynı yüz asla iki kere görülmezdi. Rakamlar tam bir karabasan. Romulus’un ilk Çobanlar Şenliği’nin sadece üç bin üç yüz kişi tarafından kutlandığını düşünün. Nereye varacak bu işin sonu?</p>

  <p>İmparator olarak yaptığım bütün bu işlerde esas vurgulamak istediğim, şu ana kadar hiç değilse, en geniş anlamda kamu yararını gözetmiş olmamdır. Ne düşüncesiz devrimci ne zalim zorba ne de inatçı tutucu gibi davrandım. Mümkün olan her yerde, cömertliği aklıselimle birleştirmeye çalıştım ve elimden geleni yapmadığımı kimse iddia edemez.</p>

  <div>
    <br/>
  </div>

  <p><i>Claudius’un Hukuk Uygulamalarını ve de</i></p>

  <p><i>Yazışma ve Hitabet Tarzını Gösteren İki Belge</i></p>

  <div>
    <br/>
  </div>

  <p>Claudius’un bazı Tirol kabilelerine ilişkin kararnamesi. MS 46.</p>

  <div>
    <br/>
  </div>

  <p>Marcus Junius Silanus ile Quintus Sulpicius Camerius’un Konsül oldukları yıl, martın on beşinde, Tiberius Claudius Caesar Augustus Germanicus’un emriyle, Baiae’deki ikametgâhta yayımlanmıştır.</p>

  <p>Tiberius Claudius Caesar Augustus Germanicus, Yüksek Rahip, altıncı kez Pleb Hakları Koruyucusu, İmparator, Ülkenin Babası, dört kez seçilmiş Konsül, aşağıdaki resmi bildiriyi yayımlar:</p>

  <p>“Amcam Tiberius’un iktidarı sırasında muallakta bırakılmış bazı eski ihtilaflara dair: Amcam, anımsadığım kadarıyla, Comensia’lar ile Bergalia’lar arasındaki bu gibi ihtilafları soruşturmak üzere, Pinarius Apollinaris adında birini göndermişti. Pinarius, amcamın çoğu zaman Roma’da olmaması yüzünden, görevini savsaklamıştı. Yeğenim Gaius imparator olunca ondan rapor istememiş, Pinarius da -aptal değildi malum koşullarda- herhangi bir şey sunmamıştı. Sonra, Camurius Statutus’tan, o bölgedeki çoğu ormanların ve tarım arazilerinin benim yetkim altında olduğuna dair bir rapor aldım. Böylece, günümüze gelirsek, dostum Planta Julius’u oraya, hem yerel valileri hem de yönetim mıntıkaları biraz daha uzakta olan valileri bir araya getirecek bir toplantı yapmaya gönderdim. Bütün sorunlar titizlikle incelendi ve sonuçlandırıldı. Julius’un, nedenleri açık seçik belirttiği bir raporla birlikte, imzalamam için kaleme aldığı, Pinarius’tan istenenden daha kapsamlı kararlar içeren bu kararnameyi onayladığımı bildiririm.</p>

  <p>Anauni, Tulliassia ve Sindunia kabilelerinin durumuna gelince, yetkili kaynaklardan duyduğuma göre, bunların hepsi değilse de bir kısmı, şimdi Güney Tirol yönetiminin içindeymişler. Bu kabilelerin Roma yurttaşlığı talepleri çok sağlam bir temele dayanmasa bile, orada yaşamalarından ötürü hak iddia edebileceklerini ve fazlasıyla kaynaştıkları Güney Tirollü yurttaşlara ciddi zarar vermeden onlardan ayrılamayacaklarını göz önünde tutarak, şimdiye kadar kullandıkları hakları sürdürmelerine izin veriyorum. Bunu memnuniyetle yapıyorum; çünkü yasal statüleri bu durumdan etkilenen çok sayıda kişinin Muhafız Kıtası’nda hizmet ettiğini -birkaçı bölük komutanı bile olmuş- ve bazılarının Roma’da jüri hizmetine başvurduklarını ve görevlerine orada devam ettiklerini öğrendim.</p>

  <p>Kendi aralarında veya Güney Tirollüler arasında veya başka durumlarda, Roma yurttaşı oldukları sanısıyla, geçmişte yaptıkları işler ve giriştikleri anlaşmalar, yasal olarak, onlara tanıdığım bu ayrıcalığın kapsamındadır; ve sanki Roma yurttaşıymışlar gibi şu ana dek taşıdıkları isimleri korumalarına da izin verdiğimi beyan ederim.”</p>

  <div>
    <br/>
  </div>

  <p>Claudius’un Senato’ya, Autun bölgesindeki Galyalılara Roma yurttaşlığı vermeyi öneren konuşmasından elimizde kalan bölümler (MS 48):</p>

  <div>
    <br/>
  </div>

  <p>“Efendiler, sizlere şu anda sunmak üzere olduğum son derece devrimci öneriyi duyunca yaşayacağınız şokun etkisini üstünüzden atmanızı baştan rica ederim: Çünkü böyle duygular, tahminimce, bugün karşılaşacağım en çetin engel olacak. Bu engeli aşmanın benim için belki en iyi yolu, Roma tarihi boyunca, devletin yapısında kaç kez değişiklik yapıldığını ve yapının en başından beri ne kadar esnek olduğunu size hatırlatmak olacak.</p>

  <p>Bir zamanlar Roma’yı krallar yönetiyordu; ama monarşi asla babadan oğula geçmedi. Tanınmamış kişiler, hatta Romulus’un halefi, Sabinum’un yerlisi olan (Sabinum, Roma’ya çok yakın olmasına rağmen, o sırada hâlâ bir yabancı devletti) Kral Numa ve Ancus Martius’un ardılı I. Tarquinius gibi yabancılar bile iktidara geldi. Tarquinius’un ailesi pek soylu sayılmazdı; annesi soylu Tarquinius ailesinden gelmekle beraber o kadar yoksuldu ki, kendinden soyca daha aşağı olan babası Korinthos’lu Demarathus ile evlenmek zorunda kalmıştı. Böylece, Korinthos’ta üst düzeyde görev alması mümkün olmayan Tarquinius Roma’ya gelmiş ve burada kral seçilmişti. O ve oğlundan, belki de torunundan -tarihçiler bu noktada bile anlaşamıyorlar- sonra tahta çıkan Servius Tullius, Roma anlatılarına göre, Ocresia adlı bir tutsak kadının oğluymuş. Etrüsk kayıtları onu, Etrüsk Caele Vipinas’ın sadık yoldaşı ve talihsizliklerini paylaşan kişi olarak gösteriyor. Kayıtlara göre, Caele yenildiği zaman, Servius Tullius Caele’nin ordusundan sağ kalanlarla Etruria’yı terk etmiş ve eski komutanının onuruna Caelia adını verdiği şu tepeyi ele geçirmişti. Sonra kendi Etrüsk adını da -Macstrna’ydı adı- değiştirip Tullius adını almış, Roma tahtına getirilmiş ve çok da iyi bir kral olmuştu. Sonraları Gururlu Tarquinius ve oğulları zorba davranışları yüzünden nefret uyandırınca, Roma halkı, dikkatinizi çekerim, monarşi yönetiminden usanmış ve onun yerine, Konsüller, her yıl seçilen magistralar dönemine geçilmişti.</p>

  <p>O halde, savaş veya siyasi anlaşmazlık gibi zor zamanlarda, ecdadımızın, Konsüllerin iktidarından daha güçlü bir yönetim biçimi olarak gördüğü diktatörlüğü size hatırlatmam gerekir mi? Veya zorbalığa karşı sıradan insanların haklarını savunacak Pleb Hakları Savunucularının atanmasını? Veya bir süre için yönetimi Konsüllerden devralan Onlar Kurulu’nu mu? Veya Konsüllerin iktidarının birkaç kişi arasında paylaşılmasını? Veya yedi sekiz kez olduğu gibi, ordudan albayların, usule aykırı olarak Konsüllüğe atanmasını? Veya halktan kişilerin en üst derece magistralıkların yanı sıra rahipliğe de kabul edilmesini? Ne var ki, atalarımızın başlangıçtaki mücadeleleri ve bunların sonuçları üzerinde daha fazla durmak istemiyorum; çünkü bu tarihi gözlemleri, son zamanlarda imparatorluğun kuzey denizlerinin ötesine yayılmasından, kendime tevazuya yakışmaz bir övünme payı çıkarmak için yaptığımdan kuşkulanabilirsiniz. (...)</p>

  <p>İtalya’daki bütün kolonilerin ve taşra şehirlerinin temsilcilerinin bu mecliste yer alması, amcam İmparator Tiberius’un arzusuydu; gerçekten de, gereken kişilik ve servet niteliklerine sahip temsilciler bulunmuştu. ‘Evet,’ diyeceksiniz, ‘ama Romalı bir senatör ile dışarıdan gelen bir senatör arasında çok fark var.’ Ben de, Censor olarak, Roma yurttaşlığını eyaletlere yayma planımın bu kısmını size haklı göstermek için, meseleye ilişkin duygularımı açıklayacağım. Ama kısaca, taşralıların, sırf taşralı oldukları için, bu mecliste yer almasına karşı çıkmak, eğer bu kuruma itibar kazandıracaklarsa, çok yanlış olur. Galya’daki ünlü ve görkemli Vienne kolonisi, bize epey zamandır senatörler göndermiyor mu? Aziz dostum Lucius Vestinus Vienne’dendir: Soylu Şövalyeler Sınıfı’nın önde gelen üyelerinden biridir ve kendisinden idari işlerde yardımcım olarak yararlanıyorum. (Bu arada, sizlerden, Vestinus’un çocukları için bir ricada bulunacağım: Onlara en yüksek rahiplik payelerinin verilmesini istiyorum - babalarının hatırına verilen bu payelere ilaveten, ileride kendi yetenekleriyle de üstün başarılar kazanacakları inancındayım.) Gelgelelim, konuşmamda adını vermeyeceğim bir Galyalı var ki, gerçekten alçak bir soyguncu olduğu için adını anmaya bile tahammülüm yok. Bir güreş okulunda olağanüstü becerisi sayesinde, daha kolonisine Roma yurttaşlığı verilmeden önce, oraya Konsül olarak dönmüş. Kardeşine ilişkin fikrim de o kadar kötü. Öyle beş para etmez bir sefilin, senatör olarak hiçbirinize yararı olmaz.</p>

  <p>Konuşmanın ana fikrini meclise açıklamanın artık zamanı geldi, Tiberius Claudius Germanicus: Şimdiden Güney Galya’nın sınırlarına vardın...</p>

  <p>...Bu Meclis, şimdi önümde duran bu soylu beylere senatörlük payesi verilirse, değerli dostum Persicus ecdadının cenaze maskları arasında Galya adı Allobrogicus’u görmekten nasıl utanmazsa, aynı şekilde utanmayacaktır. Eğer bütün bu dediklerime katılıyorsanız, daha ne isteyeceksiniz benden? Size harita üstünde parmağımla mı göstereyim, şu anda Güney Galya sınırından daha uzak yerlerden gelen senatörlerimiz olduğunu, hatta <i>Lyon</i><a class="dipnot2" id="k10" href="../Text/dipnotlar.xhtml#a10"><sup>[10]</sup></a> doğumluların bile utanmadan Senato’ya alındığını? Evet, Efendiler, alışık olduğumuz Güney Galya sınırlarının ötesine geçmekten ürkmüyor değilim! Ama bu büyük ülkenin geri kalanının da çıkarları savunulmalı. Tamam, Galya (şimdi tanrı olan) Julius Caesar’a karşı on yıl savaştı; ama o zamandan beri yüzyıl boyunca, karışıklık dönemlerinde bile, tasavvurumuzun ötesinde bir sadakatle bize bağlı kaldılar. Babam Drusus Germania’nın fethine giriştiğinde, gerisinde kalan bütün Galya ülkesi barış içinde yaşamayı sürdürdü; dahası Galyalılar için yeni ve tedirgin edici bir durum olan mülk sahiplerinin sayımı işini yürütürken göreve çağrılmıştı babam. Bugün bile, kendi kişisel tecrübemden gayet iyi bildiğim gibi, sayım yapmak, şimdi sadece maddi kaynaklarımızın kaydını tutmak anlamına gelse de, son derece çetin bir iştir...”</p>
</body>
</html>