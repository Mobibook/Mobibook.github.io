<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>13. Bölüm</h3>

  <p>Benim Germania’daki zaferlerimi kutlamaya gelen ve hâlâ Roma’da olan elçilerine talimat göndererek, Yahudilerin onlara karşı küstahça davranışlarından şikâyetlerini bildiren İskenderiye’deki Yunanlar (yine bazı karışıklıklar çıkmıştı şehirde), İskenderiye Senatosu’nun yeniden kurulması için iznimi istiyor ve adıma vakıfları ve rahipleriyle birlikte tapınaklar inşa etmeyi bir kez daha öneriyorlardı. Bu büyük onurdan başka, aralarında iki altın heykel de bulunan -biri “Claudius Augustus’un Barışı”nı, öteki “Şanlı Germanicus”u temsil ediyordu- bazı ikincil onurlar vermeye de niyetliydiler. Zaferleri benimkilerden çok daha önemli olan babam ve ağabeyimin onları bizzat kazandıkları gerekçesiyle, ikinci heykeli kabul ettim. Ayrıca, heykel benim değil, onların heykeliydi. (Ağabeyimin tıpkı babama benzediğinde herkes hemfikirdi.) Alışıldığı üzere, Yahudiler de bir karşı heyet gönderdi; zaferlerimi kutluyor, her yerdeki Yahudilere dini hoşgörü gösterilmesini emreden genelgeme şükranlarını sunuyor ve kutsal günlerinde İskenderiyelilerin sinagogların çevresinde belden aşağı şarkılar söyleyip dans ederek ayinlerini bölmeleri sonucu yeni karışıklıkların çıkmasından şikâyet ediyorlardı. Bu gibi sorunları nasıl ele aldığımı göstermek için, İskenderiyelilere cevabımı olduğu gibi aktarıyorum:</p>

  <div>
    <br/>
  </div>

  <p>“Tiberius Claudius Caesar Augustus Germanicus, İmparator, Yüksek Rahip, Seçilmiş Konsül, İskenderiye Şehri’ne selamlar.</p>

  <div>
    <br/>
  </div>

  <p>Elçileriniz Tiberius Claudius Barbillus, Artemidorus oğlu Apollonius, Leonides oğlu Chaereman, Marcus Julius Asklepiades, Gaius Julius Dionysius, Tiberius Claudius Phanias, Potamon oğlu Pasion, Sabbion oğlu Dionysius, Ariston oğlu Tiberius Claudius Apollonius, Gaius Julius Apollonius ve Apollonius oğlu Hermaiscus kararlarınızı bana ilettiler ve İskenderiye Şehrinden uzunca söz ederek, yıllardan beri size karşı beslediğim iyi niyeti hatırlattılar. Gerçekten birçok durumda Augustus’un soyuna doğal bağlılığınız kanıtlandı. Şehrinizle benim ailem arasında özellikle dostane ilişkiler söz konusudur; bu bağlamda ağabeyim Germanicus Caesar’ın size hepimizden daha açık gösterdiği yakınlıktan söz etmem yeterli olur: İskenderiye’ye geldi ve sizlere bizzat hitap etti. Bu nedenle, bana önerdiğiniz son onurları, bunlardan genelde hoşlanmadığım halde, sevinçle kabul ettim.</p>

  <p>İlkin, doğum günümü, bildirinizde belirttiğiniz şekilde, ‘Augustus’un Günü’ olarak kutlamanıza izin veriyorum. Sonra, sözünü ettiğiniz yerlere, benim ve ailemin diğer fertlerinin heykellerini koymanıza itirazım yok; çünkü soyuma olan bağlılığınızın anısını canlı tutma arzunuzu görüyorum. İki altın heykelden, dostum Barbillus’un önerisi olan ve Claudius Augustus’un Barışı’nı temsil eden heykeli, başkalarını gücendirebilir kaygısıyla reddettim. O heykel şimdi Tanrıça Roma’ya adanacak; diğeri, uygun doğum günlerinde, resmigeçitlerde istediğiniz şekilde taşınabilir, hatta uygun biçimde süslenmiş bir taht üzerine bile oturtulabilir. Bir yandan sizden bu büyük onurları kabul ederken, öbür yandan bir Claudius klanı başlatıp Mısır’ın her yöresinde kutsal mahaller yaratmanızı reddetmek saçma olabilir; dolayısıyla, her ikisini de yapmanıza ve isterseniz, valim Vitrasius Pollio’nun at üstünde bir heykelini dikmenize izin veriyorum. Ayrıca, sınır kapılarına biri Libya’da Taposiris’e, biri İskenderiye’de Pharos’a, üçüncü de Aşağı Mısır’da Pelusium’a olmak üzere, onuruma koymak istediğiniz dört atlı arabayı da onaylıyorum. Ama onuruma tapınak inşa etmemenizi veya şahsıma tapınmak için Yüksek Rahip atamamanızı rica ediyorum; çünkü insan kardeşlerimin alınmasını istemem. Dahası tarih boyunca kutsal yerler ve tapınaklar sadece tanrıların onuruna yapılmıştır ve ancak onların özel hakkıdır.</p>

  <p>Benden acilen yerine getirmemi istediğiniz taleplerinize gelince, kararlarım şöyledir: Ben tahta çıkmadan önce, hukuken reşit olan tüm İskenderiyelilerin yurttaşlığını, kapsadığı bütün ayrıcalıklar ve avantajlarla birlikte, onaylıyorum. Bunun tek istisnası, köle annelerden doğan ve bir yolunu bulup kendilerini özgür doğmuş gibi gösterenlerdir. Ve seleflerimin size bahşettiği bütün hakları; eski krallarınız ve şehir valileriniz tarafından verilen ve Tanrı Augustus’un onayladığı hakları, benim de onayladığımı size memnuniyetle bildiririm. İskenderiye’deki Tanrı Augustus Tapınağı’nın rahiplerinin, Canopus’taki tapınağındaki gibi, kura ile seçilmesini uygun buluyorum. Şehir magistralarının görev süresini üç yılla sınırlama planınızı mantıklı bularak takdir ettim. Böylece magistralar, görev süreleri dolduğunda, herhangi bir yolsuzluk suçlamasının hesabını vereceklerini bilerek, işbaşında oldukları süre içinde daha dikkatli davranacaklardır. Senato’yu yeniden kurma meselesine gelince, Ptolemaios hanedanı döneminde nasıl bir gelenek olduğunu tam bilmiyorum; ama Augustus soyundan seleflerimin hiçbirinin iktidarı sırasında bir Senato’nun olmadığını siz de benim kadar biliyorsunuz. Dolayısıyla bu tamamen yeni bir öneri ve kabul etmek, size veya bana nasıl bir yarar sağlar, bilmiyorum. Şehir valiniz Aemilius Rectus’tan konuyu araştırmasını ve bir Senato kurmanın uygun olup olmadığı ve hangi biçimde kurulacağı hakkında rapor vermesini istedim.</p>

  <p>Son isyan ve ihtilafın, ya da açık söyleyelim, sizinle Yahudiler arasında çıkan savaşın sorumlusunun kim olduğu meselesinde, elçilerinizin, özellikle de Theon oğlu Dionysius’un, Yahudi muhaliflerinizin önünde, davanızı büyük coşkuyla savunmalarına rağmen, nihai bir kararla kendimi bağlamak istemedim. Ama bu yeni kargaşayı başlatan hangi tarafsa, onlara karşı içimde ciddi bir öfkenin biriktiğini söylemem gerek. Şunu anlamalısınız ki, eğer her iki taraf da bu yıkıcı ve inatçı düşmanlıktan vazgeçmezse, iyi niyetli bir hükümdarın haklı bir öfkeye kapıldığında neler yapabileceğini göstermek zorunda kalacağım. Bu yüzden, yıllardır İskenderiye’de komşularınız olan Yahudilere dostça bir hoşgörüyle yaklaşmanızı ve onlar tanrılarına geleneksel ayinleriyle ibadet ederken, hakaret içeren davranışlarda bulunmamanızı siz İskenderiyelilerden bir kez daha rica ediyorum. Bırakın bütün âdetlerini Tanrı Augustus’un günündeki gibi uygulasınlar; çünkü tartışmanın taraflarını dikkatle dinledikten sonra, onlara bu hakları tanıdığımı beyan ettim. Buna karşılık, Yahudilerin de şu anda sahip oldukları ayrıcalıklarla yetinip yenilerini talep etmemelerini ve sanki ayrı şehirlerde yaşıyormuşsunuz gibi -duyulmamış şey!- bana bir daha ayrı elçiler göndermemelerini, atletizm ve diğer spor yarışmalarında rekabete girmemelerini istiyorum. Ellerindeki imkânların kıymetini bilmeli, asıl yerlisi <i>olmadıkları</i> bu güzel şehrin sağladığı nimetleri takdir etmeli, Suriye’den ve Mısır’ın başka yörelerinden şehre daha fazla Yahudinin göçmesine izin vermemeliler; aksi halde gerçekten şüphemi uyandıracaklar. Bu uyarımı dikkate almazlarsa, kasıtlı olarak dünya çapında bir belaya davetiye çıkarttıkları için, kesin intikamımdan emin olsunlar. Dolayısıyla, her iki taraf da düşmanlıktan kaçınır ve karşılıklı hoşgörü ve iyi niyet çerçevesinde yaşarsa, İskenderiye’nin çıkarlarını kollamak için ailemin geçmişte her zaman gösterdiği içten çabayı sürdürürüm.</p>

  <p>Burada, dostum Barbillus’un sizin çıkarlarınızı korumak için bir kez daha gösterdiği yoğun çabayı ve aynı şekilde, dostum Tiberius Claudius Archibus’un gayretlerini de belirtmeliyim.</p>

  <p class="p1" style="text-align: right; ">Esen kalın.”</p>

  <div>
    <br/>
  </div>

  <p class="p1" style="text-align: center; ">* * *</p>

  <div>
    <br/>
  </div>

  <p>Bu Barbillus, Messalina’nın yeteneğine tamamen inandığı Ephesos’lu bir müneccimdi. Ben de çok zeki bir adam olduğunu ve tahminlerinin doğruluğunda büyük Thrasyllus’un ardından geldiğini itiraf ederim. Sanatını Hindistan’da ve Kaideliler arasında öğrenmişti. İskenderiye’ye olan bağlılığı, yıllar önce Tiberius, gözdesi Thrasyllus dışında bütün müneccim ve falcıları Roma’dan sürdüğü zaman, İskenderiye’nin ileri gelenlerinin ona gösterdiği konukseverlikten ileri geliyordu.</p>

  <p>Bir iki ay sonra, Herodes’ten zaferlerimi, oğlumun doğumunu ve Germania’daki zaferlerim sonrasında İmparator unvanını kazanmamı resmi olarak kutlayan bir mektup aldım. Özel mektubu da her zamanki gibi zarftaydı:</p>

  <div>
    <br/>
  </div>

  <p>“Ne müthiş bir savaşçısın sen, Küçük İpek Maymunu! Kâğıdı kalemi eline alıp sefer emri veriyorsun ve hoop! Bayraklar havada uçuşuyor, kılıçlar kınlarından fırlıyor, çimenlerde kafalar yuvarlanıyor, şehirler ve tapınaklar ateşe veriliyor! Eğer bir gün bir filin sırtında <i>bizzat</i> savaş alanına çıkacak olsan, ne korkunç bir yıkıma sebep olurdun! Sevgili annenin, bir kez senden söz ederken, fazla beklentisi olmasa da, Britanya Adası’nın gelecekteki fatihi dediğini anımsıyorum. Neden olmasın? Beni sorarsan, askeri zaferler filan düşündüğüm yok. Tek isteğim huzur ve güvenlik. Topraklarımı olası bir Parth saldırısına karşı savunmaya hazır tutmaya çalışıyorum. Cypros’la ben çok mutlu ve sağlıklıyız, çocuklar da öyle. İyi birer Yahudi olmayı öğreniyorlar. Benden çabuk öğreniyorlar, çünkü daha küçük yaştalar. Laf aramızda, yeni Suriye Valin Vibius Marsus’tan hoşlanmıyorum. Eğer kendi işine bakmazsa, korkarım yakında bozuşacağız. Zavallı Silas hâlâ hapiste. Onu hapishanenin en düzgün yerine koydum ve nankörlüğüme karşı içini boşaltsın diye yazı malzemesi gönderdim. Parşömen ya da kâğıt değil tabii, sadece balmumu tablet. Öyle ki, bir şikâyetinin sonuna gelince, öbürüne geçmeden onu silmek zorunda.</p>

  <p>Burada Yahudiler arasında çok popülersin ve İskenderiyelilere mektubundaki sert sözler kimseyi gücendirmedi: Yahudiler imaları anlamakta ustadır. Eski dostum Alabarkhes Alexander’den mektubun kopyalarının İskenderiye’nin çeşitli mıntıkalarında, Vali’nin aşağıdaki bildirisiyle birlikte yayıldığını duydum:</p>

  <div>
    <br/>
  </div>

  <p><i>Lucius Aemilius Rectus’un Duyurusu.</i></p>

  <div>
    <br/>
  </div>

  <p>Nüfusun çokluğundan ötürü, Şehre gönderilen o kutsal ve lütufkâr mektubun okunması sırasında herkes bulunamayacağı için, okuyan herkesin tek tek Tanrımız Claudius Augustus’un Yüceliğine hayran olması ve O’nun Şehrimize karşı iyi niyetine şükranlarını sunabilmesi için, mektubun halka açık alanlara asılmasını gerekli buldum.</p>

  <p>Ağustosun on dördü, İmparator Tiberius Claudius Caesar Augustus Germanicus’un iktidarının ikinci yılı.</p>

  <div>
    <br/>
  </div>

  <p>Seni, sana rağmen Tanrı yapacaklar; ama sağlığını ve moralini bozma, iyi beslen, iyi uyu ve kimseye güvenme.</p>

  <p class="p1" style="text-align: right; ">HAYDUT”</p>

  <div>
    <br/>
  </div>

  <p>Herodes’in, benim İmparator unvanımı öylesine kolay kazandığım yolundaki okul çocuğu sataşması hassas bir noktama dokundu. Annemin sözünü anımsatması da bir batıl itikat bakımından etkiledi. Yıllar önce, Latin alfabesine üç yeni harf ekleme önerimi anneme anlatırken sinirlenip şöyle demişti: “Bu dünyada kesinlikle olanaksız üç şey var: Birincisi, karşıdaki Napoli Körfezi boyunca dükkânların dizilmesi; İkincisi, senin Britanya Adası’nı fethetmen; üçüncüsü de, bu saçma yeni harflerinin genel dolaşıma girmesi.” Gelgelelim ilk olanaksız şey, Caligula Bauli ile Puteoli arasındaki ünlü köprüsünü yaptırdığı ve üstüne dükkânlar sıraladığı gün gerçekleşmişti. Üçüncü olanaksız şeyi, canımın istediği gün, sadece Senato’dan izin alarak, gerçekleştirebilirdim. O halde ikincisi niye olmasın?</p>

  <p>Birkaç gün sonra, Marsus’tan “acele ve gizli” damgalı bir mektup geldi. Marsus becerikli bir vali ve dürüst bir insandı; ama arkadaş olarak son derece tatsızdı: Ketum, soğuk tavırlı ve sürekli müstehziydi; ne çılgınlıkları ne de ahlaki kusurları vardı. Yirmi yılı aşkın bir zaman önce, Doğu’da bir alaya komuta ederken, ağabeyim Germanicus’un katliyle suçlanan Piso’yu mahkemeye çıkarmakta oynadığı önemli role duyduğum minnet yüzünden kendisini bu göreve atamıştım. Şöyle yazmıştı Marsus: “...Komşum, dostunuz Kral Herodes Agrippa’nın Kudüs’ü tahkim etmekte olduğunu haber aldım. Sanırım biliyorsunuz, ama açıkça vurgulamak için yazıyorum ki, bu istihkâmlar tamamlandığında şehrin zaptı imkânsız olacaktır. Dostunuz Kral Herodes’i sadakatsizlikle suçlamak istemem, ama Suriye Valisi olarak durumu dehşetle izliyorum. Kudüs Mısır yoluna hâkim olduğundan, sorumsuz ellere düşerse, Roma ciddi bir tehlikeyle karşılaşır. Herodes’in bir Parth istilasından korktuğu söyleniyor: Ama bu uzak ihtimale karşı, Parth sınırındaki soylu komşularıyla gizli bir antlaşma yaparak kendini zaten sağlama almış durumda. Fenikelilere karşı dostluk girişimlerini onaylıyorsunuz kuşkusuz: Beyrut şehrine muazzam armağanlar verdi ve orada bir amfiteatr, revaklar ve hamamlar yaptırıyor. Fenikelilerle yakınlaşma çabasının nedenlerini anlamakta zorlanıyorum. Ancak görünüşe bakılırsa şimdilik Sur ve Sayda eşrafı ona pek güvenmiyor. Belki de iyi bir sebepleri var, ama bunu söylemek bana düşmez. Sizi gücendirme riskini göze alarak, bölgemin güneyinde ve doğusunda dikkatimi çeken siyasi olayları size bildireceğim.”</p>

  <p>Bunları okumak beni çok rahatsız etti ve ilk tepkim, Herodes’e güvenimi sarstığı için Marsus’a öfkelenmek oldu. Ama salim kafayla tekrar düşününce, tepkim bir minnet duygusuna dönüştü. Herodes hakkında ne düşünmem gerektiğini bilmiyordum. Bir yandan, pazaryerinde herkesin önünde ettiği dostluk yeminine bağlı kalacağına emindim; öbür yandan, bir başkası olsa hiç kuşkusuz ihanet diyeceğim birtakım gizli işler çevirdiği belliydi. İyi ki Marsus gözlerini açık tutuyordu. Bu meseleden kimseye, Messalina’ya bile söz etmedim ve Marsus’a sadece şöyle yazdım: “Mektubunu aldım. İhtiyatlı ol. Olan biteni bildir.” Herodes’e ise kurnazca bir mektup yazdım:</p>

  <div>
    <br/>
  </div>

  <p>“Britanya’ya ilişkin nazik tavsiyeni sanırım tutacağım, sevgili Haydut. Eğer o talihsiz adayı istila edersem, bunu hiç kuşkusuz fil üstünde yapacağım. Britanya’nın gördüğü ilk fil olacak bu ve mutlaka büyük hayranlık uyandıracak. Ailenin iyi haberlerini almaktan mutlu oldum; onlar için Parth saldırısından endişelenme. Eğer o bölgede sorun çıktığını duyarsam, hemen Lyon’a, Antipas Amcana haber salıp yetmiş bin bir zırh takımıyla gidip bastırmasını söylerim. Böylece Cypros gece rahat uyuyabilir, sen de Kudüs’ü tahkim zahmetinden kurtulursun. Kudüs’ün fazla güçlenmesini zaten istemiyoruz, değil mi? Eğer son burcu tamamlamadan Edom’daki haydut kuzenlerin aniden saldırır ve şehre girerlerse, kuşatma silahları, siperlikler ve mancınıklarla bile çıkaramayız onları. O zaman Mısır ticaret yolu ne olur? Vibius Marsus’tan hoşlanmadığına üzüldüm. Beyrut’taki amfiteatr inşaatın nasıl ilerliyor? Sevgili Messalinam, Vitellius, Rufrius ve kendine yönelttiği hilekârlık suçlamalarına asla inanmadığım ve inanmayacağım, ona mektuplarımı daima sevgiyle imzalayacağım eski okul arkadaşım Haydut dışında, <i>hiç kimseye</i> güvenmeme tavsiyeni tutacağım.</p>

  <p class="p1" style="text-align: right; ">KÜÇÜK İPEK MAYMUNU”</p>

  <div>
    <br/>
  </div>

  <p>Herodes, her zamanki alaycı üslubuyla, istihkâmlara pek aldırmıyormuş havasında yanıtladı. Ama benim şakacı mektubumun göründüğü kadar şakacı olmadığını sanırım anlamıştı. Marsus’un da bana kendisiyle ilgili yazdığını biliyordu mutlaka. Marsus benim kısa notuma kısa bir cevapla tahkim çalışmalarının durdurulduğunu bildirdi.</p>

  <p>Yeni Yıl olan mart ayında ikinci kez Konsül seçildim, ama iki ay sonra bir sonraki senatör lehine istifa ettim: Görevin gerektirdiği rutin işlere ayıracak vaktim yoktu. O yıl kızım Octavia doğdu, Vinicianus-Scribonianus [MS 42] isyanı çıktı ve Mauritania’yı bir eyalet olarak imparatorluğa kattım. Önce kısaca Mauritania’da olanları kısaca anlatayım. Mağribiler (Maurus), onlara önceki seferde önderlik eden Salabus adlı yetenekli bir komutanın kumandasında yine başkaldırmalardı. Roma ordusuna kumanda eden Paulinus, düşmanı Atlas dağlarına kadar kovalamış, ama Salibus’un kendisiyle bir türlü karşılaşamamış, bu arada pusular ve gece baskınları sonucu ağır kayıplar vermişti. Görev süresi derhal sona erdiği için Roma’ya dönmek zorunda kalmıştı. Onun yerine geçen Hosidius Geta’ya, yola çıkmadan talimat verdim: Ne olursa olsun, Salibus’tan bir Tacfarinas daha yaratma. (Tacfarinas, Tiberius döneminde, sonuç belirleyici çarpışmalarda kendisini yenmelerine göz yumarak, üç Romalı generale defne taç kazandıran, ama Roma ordusu çekilir çekilmez yeniden toparladığı ordusunun başında ortaya çıkan Numidia’lıydı. Sonunda, dördüncü bir general Tacfarinas’ı yakalayıp öldürerek işi noktalamıştı.) Geta’ya şöyle dedim: “Kısmi başarılarla yetinme. Salabus’un ana kuvvetinin peşine düş, onu ez, Salabus’u öldür ya da ele geçir. Onu gerekirse Afrika’nın dört bir yanında kovala. Eğer insanların kafalarının koltukaltlarında bittiği söylenen iç kesimlere kaçarsa, arkasından git. Kafası olması gereken yerden başka bir yerde olduğundan onu tanımakta güçlük çekmezsin.” Geta’ya ayrıca şöyle dedim: “Seferini yönetmeye kalkışmayacağım, ama bir tavsiyem olacak: Arabistan’ı fethe giden ve orası sanki ikinci bir İtalya veya Germania’ymış gibi değişmez askeri kurallar uygulamaya kalkan Augustus’un generali Aelius Gallus’un yaptığını yapma. Gallus adamlarına mataralar ve tayın olarak fazladan buğday vereceğine, siper kazma araçları ve ağır zırhlar yüklemiş, hatta kuşatma silahları getirtmişti. Adamlar ishal olunca kuyularda buldukları kötü suyu içilir kılmak için kaynatmaya başladılar. Gallus bunu görünce bağırmış: ‘Ne! Suyu kaynatmak mı? Hiçbir disiplinli Romalı asker suyunu kaynatmaz! Ateş yakmak için de tezek mi kullanıyorsunuz? Duyulmamış şey! Romalı asker çalı çırpı toplar, bulamazsa da ateş yakmaz.’ Ordusunun büyük kısmını kaybetti. Mauritania’nın iç bölgeleri de tehlikelidir. Taktiklerinizi ve teçhizatınızı ülkeye uydurun.”</p>

  <p>Geta tavsiyemi harfiyen uyguladı. Salibus’u Mauritania’nın bir ucundan öbür ucuna kovaladı, iki kez yendi ve ikincisinde yakalamasına ramak kaldı. Sonra Salibus kaçarak onları Atlas dağlarının ötesindeki keşfedilmemiş ıssız çöle sürükledi ve adamlarına, kendisi yandaşı çöl göçerlerinden takviye bulmaya giderken, geçidi tutmalarını söyledi. Geta geçidin yakınlarında bir birlik bıraktı ve adamlarının en güçlülerini yanına alarak birkaç mil ötedeki daha zorlu bir geçidi kullandı. Yanına adamların ve katırların taşıyabileceği kadar su almış ve araç gereci asgariye indirmişti. Bir yerlerde su bulacağını umuyordu, ama Salabus’un çölde bıraktığı izleri takip ederek iki yüz milden fazla yürüdükten sonra, tek gördükleri bir diken çalışıydı. Su azalmaya ve adamlar bitkin düşmeye başladı. Geta endişesini belli etmiyordu ama, Salabus’u yakalama umudundan vazgeçip hemen geri dönse bile, dönüşe yetecek kadar su kalmadığının farkındaydı. Atlas dağları yüz mil gerideydi ve ancak bir mucize kurtarabilirdi onları.</p>

  <p>Biz Roma’da, kuraklık dönemlerinde, tanrıları yağmur yağdırmaya nasıl ikna edeceğimizi biliriz. Damlama Taşı denen bir siyah taş vardır; Etrüsklerden ele geçirilen bu taş Roma dışındaki bir Mars tapınağında muhafaza edilir. Biz ciddi bir geçit töreniyle oraya gider, taşı surların içine getirir, büyülü sözlerle kurban sunarak üstüne su dökeriz. Yağmur hemen ardından gelir; tabii ayin sırasında bir hata yapılmamışsa ki, maalesef sıkça olur bu. Geta’nın yanında Damlama Taşı olmadığı için ne yapacağını bilemiyordu. Göçerler günlerce susuz kalmaya alışıktılar, ayrıca bölgeyi çok iyi biliyorlardı. Romalıların etrafındaki çember daraldı; sıcaktan kafası bulanıp geride kalan birkaç kişiyi yakalayıp öldürdüler veya sakatladılar.</p>

  <p>Geta’nın tam da bu çölde doğmuş, ama Mağribilere köle olarak satılmış siyahi bir emir eri vardı. Çocukken satıldığı için en yakın su kaynağının yerini anımsamıyordu. Ama Geta’ya “Komutanım, niye Gwa-Gwa Baba’ya dua etmiyorsunuz?!” dedi. Geta bu kişinin kim olduğunu sordu. Emir eri, onun kuraklıkta yağmur yağdıran Çöl Tanrısı olduğunu söyledi. Geta, “İmparator taktiklerimi bölgeye göre uygulamamı söylemişti bana. Gwa-Gwa Baba’ya nasıl başvuracağımızı anlat, hemen yapayım,” dedi. Emir eri, ufak bir çömleği ağzına kadar kuma gömmesini ve “Gwa-Gwa Baba, sana bira sunuyoruz,” diyerek içine bira koymasını söyledi. Sonra askerler yanlarındaki bütün suyu mataralarından maşrapalarına boşaltmak, sadece parmaklarını ıslatıp yere serpecek kadarını bırakmalıydılar. Sonra herkes suyu içmeli, sıçrayıp oynayarak Gwa-Gwa Baba’ya şükranlarını sunmalı, yere su serpmeli ve tulumlarındaki son damlayı bitirmeliydiler. Geta’nın kendisi de şu sözleri tekrarlamalıydı: “Bu suyu nasıl serptiysek, yağmur da öyle yağsın! Son damlayı içtik Baba. Hiç kalmadı. Ne yapacağız? Birayı iç, Gwa-Gwa Baba ve biz çocuklarına su gönder, yoksa öleceğiz!” Bira güçlü bir idrar sökücüdür; bu göçerler de, yağmur yağdığında Jüpiter’in işediğine inanan eski Yunanlarla aynı teolojik inancı paylaşıyorlardı. Öyle ki, Gökyüzü ile lazımlık için aynı sözcük (sadece eril-dişil farkıyla) Yunancada hâlâ kullanılır. Göçerler, Tanrılarına bira sunarak onu yağmur şeklinde işemeye davet ediyorlardı. Su serpme ise, bizim arıtma ayinlerimizdeki gibi, tanrıya -eğer unutmuşsa- yağmurun nasıl yağdığını anımsatmak içindi.</p>

  <p>Geta, çaresizlik içinde, ayakta zor duran adamlarını topladı ve kimsede azıcık bira var mı, diye sordu. Şans eseri, Germen yedeklerden birkaçının mataralarında bira olduğu ortaya çıktı. Birayı suya yeğledikleri için getirmişlerdi. Geta birayı teslim aldı. Sonra kalan bütün suyu eşit olarak dağıttı, ama birayı Gwa-Gwa Baba için ayırdı. Askerler hoplaya zıplaya suyu içti ve gereken damlaları kuma serpti. Geta da anlatılan büyülü sözleri tekrarladı. Gwa-Gwa Baba (adı belli ki “Su” anlamına geliyordu) kendisine tamamen yabancı olan bu insanların bu etkileyici ikna kapasitesiyle onurlandırılınca, bundan öyle etkilendi ve hoşnut oldu ki, ansızın gökyüzünü kara bulutlar kapladı ve üç gün süren bir yağmur boşandı. Kumdaki her çukur ağzına kadar su doldu. Askerler kurtuldu. Bardaktan boşanırcasına yağan yağmuru, Gwa-Gwa Baba’nın Romalılara desteğinin kesin işareti olarak yorumlayan göçerler, boyunlarını büküp anlaşma önerileriyle yanaştı. Geta, önce Salabus’u kendisine vermezlerse, önerilerini kabul etmeyeceğini söyledi. Çok geçmeden Salabus bağlı olarak getirildi. Geta ile göçerler arasında karşılıklı armağanlar verildi ve bir anlaşma yapıldı. Sonra Geta başka kayıp vermeden askerleriyle birlikte dağlara doğru yürüdü ve Salabus’un hâlâ geçidi tutan adamlarını arkadan basarak öldürdüler veya tutsak ettiler. Önderlerinin Tanca’ya tutsak olarak getirildiğini gören diğer Mağribi güçleri, daha fazla direnmeden teslim oldular. Dolayısıyla bir iki litre bira iki binden fazla Romalının hayatını kurtardı ve Roma’ya yeni bir eyalet kazandırdı. Atlas dağlarının ötesinde, Gwa-Gwa Baba’nın egemen olduğu çölde, ona bir türbe yapılmasını emrettim ve şimdi iki vilayete böldüğüm Mauritania -başkenti Tingi (Tanca) olan Mauritania Tingitana ve başkenti Caesaria olan Mauritania Caesariensis- her yıl haraç olarak türbeye yüz keçi tulumu en iyi cins bira gönderecekti. Geta’ya zafer süsleri verdim; Senato’dan ona çocuklarına miras bırakabileceği Maurus unvanının da verilmesini isteyecektim, ama Tanca’da bana danışmadan Salabus’u idam ederek yetkisini aştığı için yapmadım. Askeri olarak gereksiz bir eylemdi bu; sadece boş bir gurur gösterisiydi.</p>

  <p>Az önce kızım Octavia’nın doğumundan söz ettim. Kamu ahlakının korunmasından sorumlu olarak bana düşen görevlerin çoğunu Messalina’ya devrettiğimi bilen Senato ve Halk, şimdi onun gözüne girme gayretindeydiler. Teoride, sadece benim danışmanımdı, ama daha önce açıkladığım gibi belgeleri onaylaması için ona mührümün bir suretini vermiş ve belirli sınırlar içinde, toplumsal kabahatlerden ötürü, hangi şövalye veya senatörün rütbesinin indirileceğini ve boşalan yerlere kimlerin atanacağını onun kararına bırakmıştım. Ayrıca, Roma yurttaşı adaylarının uygunluğunu saptamak gibi zahmetli bir görevi de üstlenmişti. Senato, Octavia’nın doğumu vesilesiyle ona Augusta unvanını vermek istedi. Messalina’yı çok sevmeme rağmen, onun bu onuru henüz hak ettiği kanısında değildim. Yaşamının daha ileri bir evresinde bekleyebilirdi bunu. Şu anda on yedi yaşındaydı; oysa babaannem Livia ölümünden sonra, annem ise çok yaşlıyken sahip olmuşlardı bu unvana. Bu yüzden onun adına reddettim. Ama İskenderiyeliler, iznimi almadan -iş bir kez yapılınca, geri dönüş mümkün olmaz- önyüzünde benim başımın, arka yüzünde ise Messalina’nın Tanrıça Demeter kılığında, bir avucunda oğlunu ve kızını temsil eden bir figür, öbür avucunda verimliliği temsil eden bir mısır demeti tuttuğu boy resminin bulunduğu bir para basmışlardı. Messalina adına pohpohlayıcı bir hareketti bu; Latince <i>messis</i> sözcüğü hasat anlamına gelir. Bayılmıştı buna Messalina.</p>

  <p>Bir akşam ürkek bir tavırla yanıma geldi, bir şey söylemeden yüzüme baktı ve sonunda besbelli mahcup bir tavırla ve bir iki yanlış girişten sonra sordu: “Canım kocam, beni seviyor musun?”</p>

  <p>Onu dünyada her şeyden daha çok sevdiğimi söyledim.</p>

  <p>“Peki, bana geçen gün Aşk Tapınağının Üç Temel Direği hakkında ne demiştin?”</p>

  <p>“Gerçek Aşk Tapınağının temellerinin sevecenlik, dürüstlük ve anlayış olduğunu söylemiştim. Daha doğrusu, bunu diyen filozof Mnasalcus’tan alıntı yapmıştım.”</p>

  <p>“O halde, bana olan sevginin elverdiği en büyük sevecenliği ve anlayışı gösterir misin? Benim <i>sevgim</i> sadece dürüstlüğü sağlayabilecek. Meselenin özüne geleyim. Eğer senin için çok zor olmazsa, acaba, eğer mümkünse, benim bir süre senden ayrı yatmama izin verir misin? Seni, senin beni sevdiğin kadar sevdiğim kesin. Ama iki yılı bile bulmayan evliliğimizde iki çocuğumuz oldu, üçüncüyü göze almadan biraz beklemek doğru olmaz mı? Hamilelik çok tatsız bir şey. Sabah bulantıları, mide ekşimeleri, hazımsızlık... Bunu bir kez daha yaşamak fikrine bile katlanamıyorum şimdi. Ve açık konuşmam gerekirse, bu korku bir yana, sana karşı duygularım, eskisi kadar ateşli değil. Seni her zamanki kadar sevdiğime yemin ederim; ama âşığım olarak değil de, en yakın dostum ve çocuklarımın babası olarak seviyorum. Çocuk doğurmak galiba kadınların duygularını köreltiyor. Bak senden hiçbir şeyi saklamıyorum. İnanıyorsun bana, değil mi?”</p>

  <p>“İnanıyorum ve seni seviyorum.”</p>

  <p>Yüzümü okşadı. “Hem ben, bütün işi yıpranana kadar ha bire çocuk doğurmak olan sıradan kadınlardan değilim, değil mi? Ben senin karınım -imparatorun karısı- ve İmparatorluğun işlerine yardım ediyorum. Bu her şeyden daha önemli olmalı, değil mi? Hamilelikle iş bir arada yürümüyor.”</p>

  <p>Hüzünle şöyle dedim: “Tabii canımın içi, eğer gerçekten öyle hissediyorsan, sana herhangi bir şeyi dayatacak türden bir koca değilim. Ama şart mı ayrı yatmamız? Aynı yatağı dostça paylaşamaz mıyız?”</p>

  <p>“Ah Claudius,” dedi ağlamanın eşiğinde, “bunu senden istemeye karar vermem zaten yeterince zor oldu; çünkü seni çok seviyorum ve hiçbir şekilde kırmak istemiyorum. Şimdi işi daha da zorlaştırma. Nasıl hissettiğimi sana açıkça anlattıktan sonra, birlikte yatarken birden bana karşı şiddetli bir arzu duysan ve ben buna içtenlikle karşılık veremesem senin için çok zor olmaz mı? Seni reddetmem de istemeden boyun eğmem kadar zarar verir sevgimize. Sana olan sevgimi sarsacak bir şey olursa, sonra sen de çok üzülürsün eminim. Hayır, sana karşı eski hislerim tekrar uyanana kadar ayrı yatmamızın daha iyi olacağını göremiyor musun? Kendimi şeytana uymaktan uzak tutmak için karşıya, Yeni Saray’daki daireme taşınsam ne dersin? Orada olmak işimi de kolaylaştırır. Sabah kalkar kalkmaz doğru kâğıtların başına gidebilirim. Bu hamilelikler, Yurttaşlık Listeleri çalışmalarımı çok aksattı.”</p>

  <p>Yalvardım: “Ne kadar zaman uzak kalmak isteyeceksin?”</p>

  <p>“Bakalım durum ne gösterecek,” dedi sevgiyle ensemi öperek. “Kızmaman üstümden ağır bir yük kaldırdı. Ne kadar mı? Bilmem. Çok önemli mi? Aslında âşıklar arasında, örneğin güzellik veya yetkinlik arayışı gibi ortak bir ideal varsa, sevgi için seks şart değil. Platonla aynı fikirdeyim bu noktada. O seksin sevgiyi kesinlikle engellediğini düşünüyordu.”</p>

  <p>“O eşcinsel sevgiden söz ediyordu,” dedim, üzüntümü belli etmemeye çalışarak.</p>

  <p>“Ama canım,” dedi umursamadan, “ben de bir erkeğin işini yapıyorum, tıpkı senin gibi; onun için aynı şey sayılabilir, değil mi? Ortak ideal dersen, siyasi yetkinlik adına yüklendiğimiz bütün bu zahmetlere katlanmak için gerçekten idealist olmamız gerekmez mi? Sanırım anlaştık, değil mi? Şimdi lütfen o tatlı Claudius ol ve yatağını paylaşmamda ısrar etme - bedensel olarak, diyorum tabii. Yoksa bütün diğer anlamlarda ben yine senin sadık, minik Messalinanım. Senden bunu istememin bana ne kadar acı verdiğini de unutma lütfen.”</p>

  <p>Ona, dürüstlüğünden ötürü daha da çok saygı ve sevgi duyduğumu söyledim. İstediğini yapmalıydı elbette. Ama benim de, bana karşı eski duygularının canlanması için sabırsızlanmam doğaldı.</p>

  <p>“Ah, lütfen sabırsızlanma,” diye haykırdı. “Benim için bu ne kadar zor, bilemezsin. Eğer sabırsızlanırsan, seni kırdığımı düşüneceğim ve muhtemelen, hissetmediğim şeyleri hissediyormuş numarası yapacağım. Ben bir istisnayım belki, ama galiba seks bana fazla bir şey ifade etmiyor. Sanırım birçok kadın da kocalarını hâlâ sevdikleri ve onlar tarafından sevilmek istedikleri halde seksten sıkılıyorlar. Aslında kadınlardan hep kuşku duyuyorum. Eğer başka bir kadınla ilişki kuracak olsan kıskançlıktan çıldırırım herhalde. Bir başkasıyla yatmana aldırmam; ama bir başkasını benden daha çok sevdiğini, yani onu sadece hoş bir seks nesnesi olarak görmeyip gerçekten sevmeni ve sonra beni boşamaya kalkışmana dayanamam. Demek istediğim, ara sıra güzel bir hizmetçi kızla veya beni kıskandırmayacak kadar alt düzeyden temiz pak bir kadınla birlikte olsan sevinirim bile; onunla hoş vakit geçirdiğini düşünerek gerçekten memnun olurum. Ve daha sonra biz beraber yatacak olursak, herhangi bir şeyin aramıza girdiğini düşünmeyiz. Bunu sadece senin sağlığın için -örneğin, müshil ya da kusturucu gibi bir şey- olduğunu düşünürüz. Bana kadının adını söylemen bile gereksiz; hatta bunu bilmemeyi yeğlerim. Yeter ki, haklı olarak kıskanacağım biriyle ilişki kurma. Livia da Augustus için böyle hissetmiyor muydu?”</p>

  <p>“Evet, bir bakıma. Ama o Augustus’u hiçbir zaman gerçekten sevmedi. Kendi söyledi bana. Dolayısıyla onun ihtiyaçlarını kollaması kolaydı. Köle pazarından genç kızlar seçiyor ve gece onları gizlice Augustus’un yatak odasına sokuyordu. Çoğu Suriyeliydi, sanırım.”</p>

  <p>“Eh, benden <i>bunu</i> yapmamı istemiyorsun, değil mi? Ben de insanım ne de olsa.”</p>

  <p>Messalina işte böyle tezgâhladı oyununu, çok kurnazca ve çok zalimce, benim ona körkütük âşık olmamdan yararlanarak. Hemen o akşam Yeni Saray’a taşındı. Uzun bir süre, bana döneceğini umarak, konuyu bir daha açmadım. Ama o hiçbir şey demedi; sadece bana karşı sevecen davranışıyla aramızda özel bir anlayış olduğuna işaret ediyordu. Büyük bir ayrıcalık olarak bazen benimle yatmaya geliyordu. Yaşlı boynuzlu koca işiyle meşgulken veya Eski Saray’daki yatağında güvenle horlarken, Yeni Saray’daki dairesinde neler olduğuna dair yedi yıl boyunca bir fısıltı bile duymadım.</p>

  <p>Böylece Caligula’nın iktidarından beri Hispania Valisi olan eski Konsül Appius Silanus’un kaderini anlatmaya geldi sıra. Anımsarsınız belki, Livia bu Silanus’la evlilik rüşvetiyle Aemilia’nın Postumus’a ihanetini sağlamıştı. Aemilia Augustus’un torununun çocuğuydu, ben küçükken onunla evlenecektim neredeyse. Silanus’un Aemilia’dan şimdi hepsi yetişkin üç oğlan ve iki kız çocuğu olmuştu. Agrippinilla ve küçük oğlu dışında, Augustus soyundan geriye bir tek onlar kalmıştı. Tiberius nüfuzlu kişilerle ilişkilerinden ötürü, Silanus’u bir tehlike olarak görmüş ve aralarında Vinicianus’un da bulunduğu diğer bazı senatörlerle birlikte, vatana ihanet suçlamasını tezgâhlamıştı. Ne var ki, onlara karşı gösterilen deliller tutmadı ve bu badireyi sadece ciddi bir korkuyla atlattılar. Silanus on altı yaşındayken Roma’nın en yakışıklı delikanlısıydı. Şimdi elli altı yaşında hâlâ dikkat çekecek kadar hoş görünüyordu. Saçları hafif kırlaşmış, gözleri parlak, duruşu ve yürüyüşü de hayatının baharındaki bir adamınki gibiydi. Aemilia kanserden öldüğü için duldu. Kızlarından Calvina Vitellius’un oğullarından biriyle evliydi.</p>

  <p>Bir gün, Octavia’nın doğumundan az önce, Messalina şöyle demişti bana: “Roma’da gerçekten ihtiyacımız olan kişi Appius Silanus. Keşke onu çağırsan ve danışman olarak sürekli sarayda kalsa. Dikkate değer bir zekâsı var ve Hispania’da ziyan olup gidiyor.”</p>

  <p>“Evet, fena fikir değil,” dedim. “Silanus’a hayranlık duyuyorum; Senato’da da büyük etkisi var. Ama onu bizimle oturmaya nasıl ikna ederiz? Yeni bir yazman veya sayman alır gibi pat diye saraya sokamayız ki. Burada olmasına saygın bir bahane bulmak gerek.”</p>

  <p>“Onu da düşündüm ve aklıma parlak bir fikir geldi. Neden onu annemle evlendirip ailemize katmıyoruz? Annem tekrar evlenmek istiyor; daha otuz üç yaşında. Hem senin kayınvaliden. Silanus için büyük bir onur olur bu. Söylesene, iyi fikir değil mi?”</p>

  <p>“Eh, bunu annenle birlikte ayarlayabilirsen...”</p>

  <p>“Ona sordum zaten. Çok sevinirim, dedi.”</p>

  <p>Böylece Silanus Roma’ya geldi; onu Messalina’nın annesi Domitia Lepida ile evlendirdim ve Yeni Saray’da, Messalina’nınkine bitişik bir daire verdim. Çok geçmeden Silanus’un benim yanımda son derece huzursuz olduğunu fark ettim. Ondan istediğim her hizmeti; alt mahkemelere benim adıma ani ziyaretlerle adaletin düzgün dağıtıldığını denetlemek, Roma’nın yoksul semtlerindeki konutların durumunu inceleyip rapor vermek, devletin el koyduğu mülklerin halka açık artırmayla satışında bulunup mezatçıların dalavere yapmasını önlemek gibi görevleri kusursuz yerine getiriyordu. Ama nedense yüzüme bakamıyor ve benimle herhangi bir yakınlıktan kaçınıyordu. Güceniyordum doğrusu. Ama gerçeği bilemezdim tabii: Yani Messalina benden sadece Silanus’u Hispania’dan getirtmemi istemişti, çünkü küçük bir kızken Silanus’a âşıktı ve onu annesiyle evlendirmesinin nedeni Silanus’a kolayca ulaşmaktı ve döndüğünden beri de adamı kendisiyle yatmaya zorluyordu. Düşünebiliyor musunuz? Neredeyse Messalina’nın yaşında torunu olan kendi üvey babası, benden beş yaş büyük bir adam! Doğal olarak Silanus’un bana karşı tavrı garipti; çünkü Messalina ona Yeni Saray’a benim emrimle taşındığını ve onun metresi olmasını benim önerdiğimi söylemişti. Sözde ben, eskiden yeğenim Nero’nun karısı olan Julia ile -diğer Julia’lardan ayırmak için Helen derdik ona, ama şimdi oburluğundan ötürü Heluo diyorduk- saçma bir ilişkiye girmiştim ve o sırada Messalina’nın canı sıkılmasın istiyordum. Anlaşılan Silanus buna inanmış, ama güzelliğine ve imparatorun emrine rağmen üvey kızıyla yatmayı reddetmişti. Aşka eğilimli olsam da dine saygısız değilim, demişti.</p>

  <p>“Karar vermen için sana on gün tanıyacağım,” diye tehdit etmişti Messalina. “Bu süre sonunda beni hâlâ reddediyorsan, Claudius’a söyleyeceğim. Onu imparator yaptıklarından beri ne kadar kibirli olduğunu biliyorsun. Karısına burun kıvırdığını duymaktan hoşlanmayacaktır. Kesinlikle öldürür seni, değil mi anne?”</p>

  <p>Domitia Lepida tamamen Messalina’nın avucundaydı ve onu doğruladı. Silanus inandı onlara. Tiberius ve Caligula dönemlerinde görüp geçirdikleri, siyasetle fazla ilgilenmese de, onu gizli bir monarşi karşıtı yapmıştı. Kendini devletin başında bulan birinin, kaçınılmaz olarak, sonunda zorbalık, zulüm ve şehvete kapılacağına kesin gözüyle bakıyordu. Dokuzuncu gün, Messalina’ya hâlâ boyun eğmemiş, ama çaresizlikten öyle bir ruhsal bunalıma girmişti ki, beni öldürmeye karar vermişti anlaşılan.</p>

  <p>Yardımcım Narcissus, Silanus’un o geceki dağıtmış halinin tanığıydı. Sarayda, koridorda yanından geçerken, kendi kendine anlaşılmaz sözler mırıldandığını duymuştu: “Cassius Chaerea, Yaşlı Cassius. Yap onu - ama yalnız değil.” O anda Narcissus başka şeyler düşündüğünden, sözcükleri duymuş ama tam algılayamamıştı. Duydukları aklına takıldı ve böyle durumlarda sıklıkla olduğu gibi, o gece Silanus’un söyledikleri üzerinde bir daha düşünmeden yattığında, sözcükler rüyasına girdi, büyüdü ve dehşet verici bir manzaraya büründü: Cassius Chaerea, Silanus’a kanlı kılıcını uzatıyor ve şöyle bağırıyordu: “Yap onu! Vur! Bir daha vur! Yaşlı Cassius yanında. Zorbaya ölüm!” Ve Silanus üstüme atlayıp parça parça ediyordu beni. Rüya öyle canlı ve şiddet doluydu ki, Narcissus yatağından fırlayıp anlatmak için odama koştu.</p>

  <p>Daha şafak sökmeden birdenbire uyandırılıp, titreyen bir sesin anlattığı karabasanı duyunca -yalnız yatıyor ve iyi uyuyamıyordum- sırtımdan soğuk terler boşandı. Işıkları -yüzlerce ışık- yaktırdım ve hemen Messalina’yı çağırttım. O da sanırım marifetlerini öğrendiğimi sanarak, bu acil çağrıdan dehşete kapılmıştı. Ona sadece Narcissus’un rüyasını anlatınca çok ferahlamış olmalı. Ürperdi. “Olamaz! Gerçekten o rüyayı mı gördü? Aman Tanrım! Benim son yedi gündür her sabah hatırlamaya çalıştığım aynı karabasan! Haykırarak uyanıyorum, ama niçin haykırdığımı bir türlü hatırlayamıyorum. Doğru olmalı. Mutlaka doğrudur. Tanrılardan bir uyarı. Hemen çağır Silanus’u ve itiraf ettir.”</p>

  <p>Azatlılarından birine mesajı vermek için koşarak odadan çıktı. Şimdi biliyorum ki köleye Silanus’a şunları söylemesini emretmiş: “On gün doldu. İmparator sizi hemen huzuruna çağırıyor ve bir açıklama bekliyor.” Azatlı on günden ne kastedildiğini anlamamış, Silanus’u uyandırıp mesajı vermiş. Silanus bağırmış: “Gel mi diyor? Hemen geliyorum!” Alelacele giyinmiş, giysisinin kıvrımına bir şey sokuşturmuş, tökezleyerek gözü dönmüş bir vaziyette habercinin önünden daireme yönelmiş. Azatlı uyanıktı. Bir köle çocuğu durdurdu, “Yıldırım hızıyla saray kapısına koş ve oradaki muhafızlara Appius Silanus gelince üstünü aramalarını söyle,” dedi. Muhafızlar gizli hançeri buldu ve onu tutukladılar. Hemen orada onu yargıladım. Hançeri açıklaması olanaksızdı elbette, ama kendisini savunmak için söyleyeceği bir şeyler olup olmadığını sordum. Tek savunması, öfke içinde ipe sapa gelmez şeyler söylemek, bana canavar, Messalina’ya da dişi-kurt diyerek ikimizi de lanetlemek oldu. Beni neden öldürmek istediğini sorunca, tek yanıtı, “Ver hançerimi, zorba. Kendi göğsüme saplayayım onu,” oldu. Onu ölüme mahkûm ettim. Konuşmayı akıl etmediği için öldü zavallı adam.</p>
</body>
</html>