<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>31. Bölüm</h3>

  <p>Uzun hikâyemin sonuna yaklaşıyorum. Şimdi beş yıldır Agrippinilla’yla evliyim, ama bunlar nispeten olaysız geçen yıllar olduğundan, fazla ayrıntıya girmeyeceğim. Agrippinilla ile azatlılarımın beni yönetmesine izin verdim. Ağzımı açtım kapadım, kollarımı Sicilya’da yapılan eklemli kuklalar gibi hareket ettirdim: Ama ne ses ne de hareketler benimdi. Hemen belirteyim, Agrippinilla zorba türünden mükemmel bir yönetici olduğunu gösterdi. Birtakım kodamanların toplandığı bir odaya girdiğinde, o soğuk edasıyla etrafına bakınca, herkes ürperip hazır ola geçiyor ve onu nasıl hoşnut edeceklerini hesaplıyorlar. Artık bana karşı sevgi gösterisi yapmaya ihtiyacı yok. Onunla tamamen siyasi nedenlerle evlendiğimi ve bedensel olarak bana itici geldiğini anlamasını sağladım. Dosdoğru söyledim. Açıkladım: “Aslında imparator olmaktan yoruldum. Yükün çoğunu üstümden kaldıracak birine ihtiyacım vardı. Seninle, kalbinden ötürü değil, kafandan ötürü evlendim. Böyle bir imparatorluğu yönetmek bir kadının işi. Dolayısıyla, aramızda aşk bağlılığı gösterisi yapmak gereksiz.”</p>

  <p>“Benim için uygun,” dedi. “İnsanın hayalini kurduğu türden bir âşık sayılmazsın.”</p>

  <p>“Sen de yirmi iki yıl önce, ilk gelin olduğun zamanki kız değilsin. Ama, her gün o yüz masajlarına ve süt banyolarına devam edersen bir süre daha idare edersin. Vitellius, senin Roma’daki en güzel kadın olduğunu iddia ediyor.”</p>

  <p>“Belki sen de idare edersin, eğer bağımlı olduğun insanları çileden çıkarmazsan.”</p>

  <p>“Evet, ailemizden dayanabilen sadece ikimiz kaldık,” diye onu onayladım. “Bilmiyorum nasıl becerdik. Sanırım kavga edeceğimize birbirimizi kutlamamız gerek.”</p>

  <p>“Kavgayı hep sen başlatıyorsun,” dedi, “sözüm ona ‘dürüstlük’ adına.”</p>

  <p>Agrippinilla beni anlayamıyordu. Ama işlerin kendi istediği gibi yapılması için bana dil dökmesine, numara yapmasına veya dayatmasına gerek olmadığını çabuk kavradı. Neredeyse her noktada onun önerilerini kabul ediyordum. Octavia’nın Lucius’la nişanlanmasına razı olduğumda kulaklarına inanamadı: Çünkü Lucius hakkındaki gerçek fikrimi biliyordu. Niçin evet dediğimi bir türlü çıkaramadı. Daha da cesaretlenip onu evlat edinmemi önerdi. Ama zaten niyetim oydu. Önce Pallas’ın ağzımı aramasını ayarladı. Pallas meseleye incelikle yaklaştı. Ağabeyim Germanicus’tan övgüyle söz ederek, Augustus’un isteği üzerine, amcam Tiberius’un, kendi oğlu Castor olmasına rağmen, Germanicus’u evlat edindiğini anımsattı. Germanicus ile Castor arasında oluşan olağanüstü kardeşlik bağını ve daha sonra Castor’un Germanicus’un dul karısına ve çocuklarına gösterdiği cömertliği anlatmaya girişti. Pallas’ın meramını hemen anladım ve birbirini seven iki evladın tek evlattan daha iyi olduğunu onayladım. “Ama unutma,” dedim, “hikâyenin sonu iyi bitmedi. Germanicus da, Castor da öldürüldü ve amcam Tiberius, ihtiyarlığında, benim de yapabileceğim gibi, birbirini seven iki genci, Caligula ile Gemellus’u, eş vâris ilan etti. Caligula’nın yaşça büyük olma avantajı vardı. İhtiyar ölünce Caligula iktidarı ele geçirdi ve Gemellus’u öldürdü.”</p>

  <p>Bu, Pallas’ı bir süre susturdu. Sonra farklı bir yöntem deneyip, Lucius ile Britannicus’un ne kadar iyi arkadaş olduklarını söyleyince, sanki konuyla hiç ilgisi yokmuş gibi şöyle dedim: “Biliyor musun, Claudia ailesinin soyu, ilk Appius Claudius’tan beri, tam beş kuşaktır, evlat edinme olmaksızın, erkek tarafından sürdü. Roma’da böyle övünebilecek başka bir aile yok.”</p>

  <p>“Evet, Sezar,” dedi Pallas, “Claudia aile geleneği, olağanüstü esnek bir dünyada olabilecek en az esnek şeylerden biri. Ama sizin de bilgece işaret ettiğiniz gibi, her şey değişime tabi.”</p>

  <p>“Bak, Pallas. Neden lafı dolandırıp duruyorsun? Eğer Leydi Agrippinilla oğlunu Britannicus’la eş vâris olarak evlat edinmemi istiyorsa, bunu yapmaya hazır olduğumu söyle ona. Esnekliğe gelince, yaşlandıkça iyice yumuşadım. Beni elinde hamur gibi yoğurabilir, içine ne istersen doldurabilir ve imparator mantısı olarak pişirebilirsin.”</p>

  <p>Lucius’u evlat edindim. Şimdi ona Neron deniyor. Kısa süre önce Octavia ile de evlendirdim; ama teknik bakımdan ensest sayılmaması için, önce Vitellius’un Octavia’yı evlat edinmesini sağladım. Düğün gecesinde gökyüzü sanki ateşler içindeydi. Lucius ya da şimdiki adıyla Neron, Britannicus’un dostluğunu kazanmak için elinden [MS 50] geleni yaptı. Ama Britannicus onun ne mal olduğunu anladığı için, yakınlaşma çabalarını geri çevirdi. Başlangıçta, ona Neron demeyi reddetti ve Lucius Domitius hitabını sürdürdü. Agrippinilla araya girdi ve özür dilemesini buyurdu. “Ancak babam öyle yapmamı söylerse özür dilerim,” diye yanıtladı Britannicus. Ona özür dilemesini söyledim. Britannicus’u hâlâ çok az görüyordum. Onun Caligula’nın piçi olabileceği yolundaki hastalıklı kuşkularımı yenmiştim ve eski günlerdeki gibi candan seviyordum onu. Ama gizliyordum duygularımı. Yaşlı Kral Kütük’ü oynamaya kararlıydım ve hiçbir şey bunu engellememeliydi. Sosibius hâlâ öğretmeniydi ve ona eski usul bir eğitim veriyordu. Britannicus en sade yemeklere alışıktı ve geceleri, askerler gibi, tahta yatakta yatıyordu. Binicilik, eskrim, istihkâm ve erken Roma tarihi başlıca dersleriydi; ama Homeros’un, Ennius’un ve Livius’un eserlerini de benim kadar ya da belki daha iyi biliyordu. Tatillerde, Sosibius onu Capua’daki çiftliğime götürüyor ve orada arıcılık, büyükbaş hayvan yetiştirme ve çiftçilik öğreniyordu. Yunan usulü hitabet ve felsefe eğitimi almasına izin vermedim. Şöyle dedim Sosibius’a: “Eski Persler çocuklarına düz nişan almayı ve doğru söylemeyi öğretirlerdi. Oğluma da bunu öğret.”</p>

  <p>Narcissus beni eleştirme cüretini gösterdi: “Britannicus’a verilen eğitim, Sezar, eski günlerde makbul sayılabilirdi. Sizin de sıkça alıntı yaptığınız gibi,</p>

  <div>
    <br/>
  </div>

  <p>‘Oturmuştu Romulus meşenin altında</p>

  <p>Haşlanmış şalgam yiyerek iştahla,’</p>

  <div>
    <br/>
  </div>

  <p>hatta birkaç yüzyıl sonra,</p>

  <div>
    <br/>
  </div>

  <p>‘Çağrılınca savaşa ülkenin düşmanıyla</p>

  <p>Cincinnatus koydu sabanı bir yana.’</p>

  <div>
    <br/>
  </div>

  <p>Ama Roma tarihinin şimdiki dokuzuncu döneminde, bunlar biraz geride kalmadı mı?”</p>

  <p>“Ben ne yaptığımı biliyorum, Narcissus,” dedim.</p>

  <p>Neron’a gelince, genç Kral Leylek’imiz için dünyanın en uygun öğretmenini buldum. Bu harikalar harikasını getirtmek için ta Korsika’ya adam gönderdim. Belki tahmin edersiniz adını: Lucius Annaeus Seneca, o Stoacı, o çalımlı hatip, o arsız dalkavuk, o sefih ve sapkın çapkın. Senato’dan, bağışlanmasını ve geri çağrılmasını kendim rica ettim. Sekiz yıldır, şikâyet etmeden, sabırla sürgün hayatına katlandığını, nefsine uyguladığı sert disiplini ve aileme beslediği derin bağlılığı anlattım. Son zamanlarda attığı iki yanlış adımdan sonra, Seneca’nın kendisi de buna şaşırmış olmalı. Çünkü <i>Polybios’a Teselli</i>’’sinin yayımlanmasının üstünden çok geçmeden, Polybios suçlu bulunmuş ve idam edilmişti. Sonra Seneca, hatasını onarmak için Messalina’ya bir methiye kaleme aldı. Bu yayımlandıktan birkaç gün sonra da, Messalina Polybios’u utanç ve ölüm yolunda izledi; methiye alelacele ortadan kaldırıldı. Agrippinilla, Seneca’nın Neron’a öğretmen atanmasına olumlu bakıyordu. Hitabet üstadı olarak yeteneğine değer veriyordu ve geri çağrılmasının tüm itibarını üstlendi.</p>

  <p>Neron annesinden korkuyor. Her konuda ona itaat ediyor. Agrippinilla ona karşı çok sert. Ben öldükten sonra, onun adına yönetimini sürdüreceğinden emin; tıpkı Livia’nın ilkin Augustus, sonra Tiberius adına yaptığı gibi. Ama ben ondan daha uzağı görüyorum. Sibylla’nın kehanetini unutmadım:</p>

  <div>
    <br/>
  </div>

  <p>“Devlet’i esir edecek altıncı saçlı,</p>

  <p>Roma’ya düzenbazlık, korku ve yangın sunacak.</p>

  <p>Elinde ebeveyninden birinin kanı olacak.</p>

  <p>Yerine geçecek yedinci bir saçlı olmayacak</p>

  <p>Ve mezarından kan fışkıracak.”</p>

  <div>
    <br/>
  </div>

  <p>Neron annesini öldürecek. Doğduğu gün söylenmişti. Bu kehaneti Barbillus yaptı ve Barbillus hiç yanlış yapmaz. Messalina’nın kocasının ölümüne ilişkin kehaneti bile doğru çıkmadı mı? Agrippinilla, kadın olduğu için, Roma ordularına komuta edemez veya Senato’da konuşamaz. Onun adına bu işi yapacak bir erkeğe ihtiyacı var. Onunla evlenirken, Neron benim rolümü üstlenecek kadar büyüyene dek hayatta kalacağımı hesaplamıştım.</p>

  <p>Agrippinilla benden, Senato’yu ona Augusta unvanını vermeye ikna etmemi istedi. Messalina’ya vermeyi reddettiğimi ona vereceğimi beklemiyordu, ama kabul ettim. Duyulmamış başka ayrıcalıklar da tanıdı kendisine. Şimdi mahkemede ben davalara bakarken yanımda oturuyor ve Capitolium Tepesi’ne arabayla çıkıyor. Geta ile Crispinus’un yerine yeni bir Muhafız Komutanı atadı. Adı Burrhus: Bedeni ve ruhuyla Agrippinilla’nın adamı. (Brentwood’da Muhafızlarla birlikte savaştı ve sağ elinin üç parmağını bir Briton palasına kaptırdı.) Roma’nın yeni Augusta’sının rakibi yok. Aelia Paetina öldü, belki zehirlenerek... Bilemem. Lollia Paulina da ortadan kaldırıldı: Onu destekleyen Callistus öldükten sonra, öteki azatlıların sesi çıkmadı. Büyücülükle ve Agrippinilla ile evliliğimin ülkeye felaket getireceği yolunda bir astroloji raporu yaymakla suçlandı. Lollia için üzüldüm ve Senato’daki konuşmamda sadece sürgün edilmesini tavsiye ettim. Ama Agrippinilla faka basmadı. Bir Muhafız albayını Lollia’nın evine göndererek, canına kıymasını sağladı. Albay öldüğü haberini getirdi, ama Agrippinilla yine yetinmedi. “Kafasını getir bana,” diye buyurdu. Kafa saraya getirildi. Agrippinilla kafayı saçlarından tutarak pencereye yürüdü, ağzı açtı. “Evet, tamam, bu Lollia’nın kafası,” dedi hoşnut bir sesle, ben odaya girerken. “Çökük sol yanağını doldurmak için İskenderiyeli bir dişçiye yaptırdığı altın dişler orada. Saçları ne kadar sertmiş, at yelesi gibi. Köle, al götür bunu. Halıyı da götür: Kan lekelerini temizlesinler.”</p>

  <p>Agrippinilla, Messalina’nın annesi olan görümcesi Domitia Lepida’yı da ortadan kaldırdı. Domitia Lepida şimdi Neron’a ilgi gösteriyor, sık sık evine çağırıyor, onu okşayıp pohpohluyor, hoşça vakit geçirtiyor ve beş parasız bir yetimken onun için neler yaptığını hatırlatıyordu. Agrippinilla şehirdışına çıktığında ve çocuğu yanında götürmek istemediğinde, Domitia’nın ona baktığı doğruydu. Ama Agrippinilla, Domitia Lepida’nın Neron’u şımartmasının, kendi sert anne otoritesini sarsacağını düşünerek, Domitia’yı benim evlilik yatağımı alenen lanetlemek ve Calabria’daki çiftliğinde kölelerin tehlike arz edebilecek bir ayaklanmasını önlememekle suçladı. Asayişi sağlamak üzere oraya gönderilen bir magistra ve iki yardımcısı tartaklanmış ve Domitia Lepida kendini eve kilitleyip hiçbir şey yapmamıştı. Birincisi muhtemelen uydurma olan bu iki suçtan ötürü, idamına izin verdim; çünkü Appius Silanus olayında ve bana uygulanan diğer pis hilelerde Messalina’ya yardım ettiğini biliyordum artık.</p>

  <p>Agrippinilla’nın yaptıklarından sadece bir tek şeyi filozofça kabullenmekte zorlandım. Duyduğumda gözlerimden yaşlar aktığını itiraf ederim. Ama yaşlı Kral Kütük’ün bu noktada kararından geri dönmesi ve canlanıp intikam alması saçma olurdu. İntikam öleni geri getirmez. Beni ağlatan, zavallı Calpurnia’nın ve arkadaşı Cleopatra’nın öldürülmesiydi. Bir gece, biri evlerini kundakladı ve ikisi de yataklarında yanarak can verdi. Olay kazaymış gibi gösterilmeye çalışıldı, ama cinayet olduğu besbelliydi. Bunu bana anlatan Pallas, Messalina’nın mahkûmiyetinde Calpurnia’nın rolünü bilen bir arkadaşı tarafından işin yapıldığını ima etme küstahlığında bulundu. Calpurnia’yı çok ihmal etmiştim. O korkunç günden sonra bir kez bile görmeye gitmemiştim. Özel emrimle, yanan evin enkazı üzerine, mermerden güzel bir mezar yapıldı ve taşa Yunanca bir dörtlük yazdım. Okulda ders gereği yazdıklarım dışında, hayatımda yazdığım tek şiirdi. Ama onun ölümünden duyduğum büyük üzüntüyü ve bana daima gösterdiği sevgi ve sadakate gönül borcumu ifade etmek için sıradan olmayan bir şey yapmak zorundaydım. Şöyle yazdım:</p>

  <div>
    <br/>
  </div>

  <p>“Fahişe aşkı, fahişe yalanıdır”</p>

  <p>At o eski atasözünü bir yana.</p>

  <p>CALPURNIA’nın kalbi çok daha temizdi</p>

  <p>Siz Romalı hanımlara kıyasla.”</p>

  <div>
    <br/>
  </div>

  <p>Geçen yıl, yani Neron’un evlendiği yıl, dünya çapında bir tahıl kıtlığı<a class="dipnot2" id="k11" href="../Text/dipnotlar.xhtml#a11"><sup>[11]</sup></a> ambarlarımızı neredeyse boşalttı. Bu yıl, Ostia limanı artık tamamlanmış olsa da, haftalar boyu kuzeydoğudan esen sert rüzgâr Mısır ve Afrika’dan tahıl getiren gemilerin kıyıya yanaşmasını engelledi. İtalya’da tarlalar iyi görünüyordu; ama hasat için henüz erkendi. Bir ara, ambarları doldurmak için elimden geleni yapmama rağmen, sadece iki hafta yetecek buğday kalmıştı. Buğday dağıtımını en düşük düzeye indirmek zorunda kaldım. Sonra sanki yurttaşlarımın iyi beslenmesi için elimden geleni yapmıyormuşum ve her zaman da yapmamışım gibi (örneğin, cesaret kırıcı genel havaya rağmen limanı inşa etmek, kente günlük taze sebze getirilmesini düzenlemek), ansızın kendimi bir halk düşmanı konumunda buldum. Kenti bile bile aç bırakmakla suçlandım. Ne zaman halkın karşısına çıksam kalabalıklar feryat ediyor ve yuhalıyorlardı; bir iki kez de üstüme taş, çamur ve küflü ekmek kabukları attılar. Bir seferinde, pazaryerinde neredeyse ciddi olarak yaralanıyordum. Adamlarım iki yüz üç yüz kişilik bir güruhun saldırısına uğradı ve görevleri gereği taşıdıkları sopalar kendi sırtlarında kırıldı. Ben, sarayın yakındaki bir yan kapısından imdadıma koşan silahlı Muhafızlar sayesinde, zor bela canımı kurtardım. Eski günlerde böyle bir şeyden çok kalbim kırılırdı. Şimdiyse sadece gülümsedim. “Azın bakalım, kurbağalar,” dedim içimden.</p>

  <p>Neron, onu evlat edindiğimden bir yıl sonra, erkek kıyafetini giydi. Yirmi yaşına gelince Konsül olacağını Senato’ya onaylattım; böylece on altı yaşında seçilmiş Konsül oluyordu. Ona onursal zafer giysileri verdim ve Augustus’un torunları Gaius ile Lucius’a yaptığı gibi, onu Genç Askerlerin Önderi konumuna getirdim. Ayrıca Latin bayramlarında Konsüller ve diğer magistralar şehirdışındayken, Augustus’un torunlarına bir magistralık deneyimi tatmaları için yaptığı gibi, Neron’u şehir yöneticisi yaptım. Geleneğe göre, kent yöneticisinin önüne önemli davalar çıkarılmaz ve gerçek magistraların dönmesi beklenirdi. Ancak Neron, kentin en tecrübeli adli görevlilerinin bile sağduyusunu sınayacak bir dizi karışık davayı yönetebildi ve fevkalade sert kararlar verdi. Herkesin büyük hayranlığını kazandı; ama ben durumu duyar duymaz, bütün işin Seneca tarafından sahnelendiğini anladım. Davaların gerçek olmadığını söylemiyorum; ama Seneca önceden hepsini dikkatle incelemiş, avukatların konuşmalarında hangi noktaları vurgulayacaklarını ayarlamış ve buna göre, Neron tanıkları sorgularken ve konuyu özetleyip hüküm verirken ne yapması gerektiğini ona öğretmişti. Britannicus henüz reşit değildi. Kendi yaşındaki ve sosyal düzeyindeki çocuklardan mümkün olduğunca uzak tutuyordum onu. Ancak öğretmenlerinin gözetiminde görüşüyordu onlarla. Neron’a özellikle aşıladığım imparatorluk mikrobuna yakalanmasını istemiyordum. Saralı olduğu söylentisini yaydım etrafa. Halkın övgüleri şimdi tümüyle Neron üzerinde yoğunlaşmıştı. Agrippinilla uçuyordu sevinçten. Annesinden ötürü Britannicus’tan nefret ettiğimi sanıyordu.</p>

  <p>Ekmek satışı konusunda bir ayaklanma patlak verdi. Gereksiz bir ayaklanmaydı ve Agrippinilla’ya tahammül edemeyen (benim de bunu desteklememe şaşıran) Narcissus’a bakılırsa, işi başlatan oydu. O sırada ben soğuk algınlığından yatıyordum. Agrippinilla odama geldi ve halkı sakinleştirecek bir bildiri yayımlamamı önerdi. Hastalığımın ciddi olmadığını, ama ciddileşir de ölecek olursam, Neron’un onun rehberliğinde devlet işlerini yönetebileceğini yazmamı istiyordu. Yüzüne bakıp güldüm. “Kendi ölüm fermanımı imzalamamı mı istiyorsun, canım? Haydi, getir bir kalem, imzalayayım. Cenaze ne zaman kalkacak?”</p>

  <p>“İmzalamak istemiyorsan, imzalama. Seni zorlayacak değilim,” dedi.</p>

  <p>“Pekâlâ, o halde imzalamayacağım,” dedim. “Şu ekmek ayaklanmasını bir soruşturup işi kimin başlattığını öğreneyim.”</p>

  <p>Öfkeyle odadan çıktı. Arkasından seslenip geri çağırdım. “Şakaydı, şaka! Tabii imzalayacağım! Aklıma gelmişken, Seneca Neron’a uğurlama konuşmasını öğretti mi? Yoksa daha hazırlamadı mı? Eğer itirazınız olmazsa, ilkin ben duymak isterim.”</p>

  <p>Vitellius felç geçirdi ve öldü. Senatörün biri -sarhoş veya deli olmalıydı, hangisiydi bilmiyorum- mecliste, birdenbire onu iktidarı hedeflemekle suçlamıştı. Anlaşılan, suçlama aslında Agrippinilla’ya yönelikti, ama Agrippinilla’dan nefret edilmesine rağmen, doğal olarak kimse adamı desteklemeye cesaret edememiş ve suçlayan kişinin kendisi suçlu durumuna düşmüştü. Gelgelelim, Vitellius gerçekten içlendi bu ithamdan ve birkaç gün sonra felç oldu. Ölüm döşeğinde onu ziyaret ettim. Parmağını bile kıpırdatamıyordu, ama aklı başındaydı. Ona her zaman sormak istediğim şeyi sordum: “Vitellius, daha iyi bir çağda yaşasan, sen dünyanın en erdemli adamlarından biri olurdun; peki, nasıl oldu da o dürüst yaradılışın süregiden bu saray dalkavukluğunu kabullendi?”</p>

  <p>Şöyle dedi: “Bir monarşi rejiminde, hükümdar iyi olsa bile, bundan kaçınılamaz. Eski erdemler yok olur. Bağımsızlık ve açıksözlülük değerini yitirir. O zaman, hükümdarın arzularını önceden sezinlemek tüm erdemlerin önüne geçer. İnsan ya senin gibi iyi bir hükümdar; ya da benim gibi iyi bir dalkavuk -yani ya imparator ya budala- olmak zorunda kalır.”</p>

  <p>Sordum: “Yani eski usul erdemli olmayı sürdürenlerin, böyle zamanlarda acı çekmesi kaçınılmaz mı?”</p>

  <p>“Phaemon’un köpeği haklıydı.” Son sözleri buydu, sonra komaya girdi ve bir daha çıkmadı.</p>

  <p>Yaptığı göndermeyi kütüphanede araştırana kadar içim rahat etmedi. Anlaşılan, filozof Phaemon’un, her gün kasaptan sepet içinde bir parça et getirmek üzere eğittiği küçük bir köpeği varmış. Bu erdemli hayvancık, Phaemon ona izin verene kadar asla dokunmazmış ete. Ama bir gün, sokak köpekleri üstüne saldırıp sepeti ağzından kapmışlar ve eti parçalayıp yemeye başlamışlar. Pencereden bakan Phaemon, köpeğinin bir an duraksadığını görmüş. Eti öteki köpeklerden kurtarmaya çalışması abes olurmuş; onu da öldürürlermiş besbelli. Böylece, o da it sürüsünün arasına dalmış ve kapabildiği kadarını yemiş. Hatta öteki köpeklerden daha fazlasını yemiş; çünkü hem daha yürekli hem daha akıllıymış.</p>

  <p>Senato Vitellius’u görkemli bir cenaze töreni ve pazaryerine bir heykelinin dikilmesiyle onurlandırdı. Heykelin kaidesindeki yazı şöyle:</p>

  <div>
    <br/>
  </div>

  <p class="p1" style="text-align: center;"><i>Lucius Vitellius, iki kez Konsül,</i></p>

  <p class="p1" style="text-align: center;"><i>bir kez Censor.</i></p>

  <p class="p1" style="text-align: center;"><i>Eski Suriye valisi.</i></p>

  <p class="p1" style="text-align: center; "><i>İmparator’unun her daim sadık adamı</i></p>

  <div>
    <br/>
  </div>

  <p>Size Fucino gölünü anlatmalıyım. Artık konuyla ciddi olarak ilgilenmiyordum; ama bir gün, o işin başında olan Narcissus, dağın içinden geçen kanalın nihayet tamamlandığını bildirdi: Tek yapacağımız savak kapaklarını açmak ve suyu boşaltmaktı. Böylece bütün göl kuru bir araziye dönüşecekti. On üç yıl ve sürekli çalışan otuz bin işçi! “Narcissus, bunu kutlayalım,” dedim.</p>

  <p>Görkemli bir deniz savaşı gösterisi düzenledim. Bundan tam yüz yıl önce, Julius Caesar bu türden bir gösteriyi Roma’ya tanıtmıştı. Mars Alanı’na bir havuz kazdırmış ve Tiber Nehri’nden suyla doldurmuştu. Sonra Sur filosu denilen sekiz gemiyle Mısır filosu denilen sekiz gemiyi çarpıştırmıştı. Kürekçiler hariç, iki bin kadar adam kullanılmıştı. Ben sekiz yaşındayken, Augustus da Tiber’in karşı yakasındaki 365 metreye 550 metrelik, çevresine amfiteatr gibi taştan oturma yerleri yapılmış bir havuzda benzer bir gösteri düzenledi. Bu kez Atmalılar ve Persler olarak adlandırılan savaşan taraflarda on ikişer gemi vardı ve üç bin adam kullanılmıştı. Benim Fucino gölündeki gösterimin yanında her ikisi de çocuk oyunu gibi kalacaktı. Artık tasarrufa filan aldırdığım yoktu. Gerçekten muhteşem bir gösteri istiyordum. Julius’un ve Augustus’un filoları hafif teknelerden oluşuyordu; ama ben yirmi dört adet ve her biri üçer sıra kürekli gerçek savaş gemisi ve yirmi altı ufak tekne sipariş ettim ve ünlü profesyonel kılıç dövüşçülerinin emrinde savaşmak üzere, hapishanelerden bin dokuz yüz güçlü kuvvetli tutukluyu çıkarttım. Her filo yirmi beş tekneden oluşacak ve adları Rodoslular ve Sicilyalılar olacaktı. Gölü çevreleyen dağlar hoş bir doğal amfiteatr yaratacaktı. Roma’dan epey uzak olmasına rağmen en az iki yüz bin seyircinin geleceğinden emindim. Resmi bir bildiriyle, herkesin yiyeceğini sepetle yanında getirmesini söyledim. Bin dokuz yüz silahlı tutuklu ciddi bir tehlike olabilirdi. Bütün Muhafız Kıtası’nı oraya getirdim ve bir kısmını kıyıya, ötekileri de gölün üstünde birbirine bağlanmış sallara yerleştirdim. Yarım daire şeklinde dizilen bu sallar, gölün güneybatı ucunun daraldığı, kanalın ağzının bulunduğu noktada gerçek bir limanı andırıyordu. Gölün bütünü fazla büyük olurdu; 518 kilometrekarelik bir alanı kaplıyordu. Sallardaki Muhafızlar, herhangi bir tekne kaçmaya yeltenirse, batırmak için mancınıklarla bekliyorlardı.</p>

  <p>Büyük olay nihayet hazırdı; on günlük bir tatil ilan ettim. Hava güzeldi ve seyirci sayısı, bırakın iki yüz bini, yarım milyona yakındı. İtalya’nın her yanından gelmişlerdi. Çok efendice davrandıklarını ve güzel giyinmiş olduklarını da belirtmeliyim. İzdihamı önlemek için, gölün kıyısını koloni dediğim bölgelere ayırdım ve her koloninin başına bir magistra koydum; magistralar, ortak yemek pişirme yerlerini ve temizliği düzenleyeceklerdi. Savaşta yaralananlar ve kıyıda olabilecek kazalar için, çadır bezinden büyük bir sahra hastanesi kurdurdum. O hastanede on beş bebek doğdu ve hepsine, ek isim olarak Fucinus veya Fucina adını verdim.</p>

  <p>Gösteri günü sabah onda her şey yerli yerindeydi. Filolar, tayfalarıyla beraber, iki koşut sıra halinde kürekle yaklaşıp başkanı, yani beni selamladılar. Altın rengi bir zırh üzerinde mor pelerinle yüksek bir tahtta oturuyordum. Taht, kıyının göle doğru kıvrıldığı ve en geniş görüş açısı veren noktada kurulmuştu. Agrippinilla, uzun sırma bir pelerin giyinmiş, yanımdaki bir başka tahtta oturuyordu. Baştaki iki flamalı tekne bize yaklaştı. Mürettebat bağırdı: “Selam, Sezar. Sizi ölümün gölgesinde selamlıyoruz.”</p>

  <p>Vakarla başımı sallamam gerekirdi, ama o sabah keyifli bir havadaydım. “Ben de sizi selamlarım, arkadaşlar,” diye yanıtladım.</p>

  <p>Serseriler bunu bir genel af gibi yorumlama numarasına yattılar. “Çok yaşa, Sezar,” diye bağırdılar sevinçle. O anda ne kastettiklerini anlamadım. Birlikte giden filolar alkışlayarak önümüzden geçti, sonra Sicilyalılar batıda, Rodoslular doğuda kümelendi. Savaş işareti, benim bir manivela koluna basmamla, birden gölün dibinden fırlayan gümüş bir Triton’un altın bir borazanı çalmasıyla verildi. Seyirciler müthiş heyecanlandı. Filolar karşılaştı, beklenti yüksekti. Sonra, sonra ne oldu dersiniz? Filolar sadece birbirleri arasından geçti! Beni alkışlıyorlar ve karşılıklı tebrikleşiyorlardı! Tepem attı. Tahttan atlayıp kıyıya koştum; bağırıp sövüyordum: “Sizi buraya niye getirdim sanıyorsunuz, alçak herifler, asiler, piçler? Birbirinizi öpüp sadakat mavraları atın diye mi? O kadarını hapishane avlusunda da yapardınız. Neden savaşmıyorsunuz? Korktunuz mu? Vahşi hayvanlara yem olmak mı istiyorsunuz? Açın kulaklarınızı, şimdi savaşmazsanız, Tanrı şahidim, esas gösteriyi Muhafızlara yaptıracağım. İçinde bulunduğunuz bütün tekneler gölün dibini boylayacak ve kıyıya yüzmeye yeltenen herkes öldürülecek.”</p>

  <p>Daha önce de söylemiştim, bacaklarım zayıftır ve biri ötekinden kısadır, dolayısıyla hızlı hareket edemem; ayrıca şimdi yaşlandım ve şişmanladım. Bunlara ilaveten, ağır bir korse giyiyordum ve zemin düz değildi. Nasıl bir görüntü verdiğimi tasavvur edebilirsiniz: Sendeleyerek, düşe kalka, pek müzikal olmayan sesimle var gücümle bağırarak, öfkeden kıpkırmızı ve kekeleyerek! Ne var ki, onları savaşa tutuşturmayı başardım. Seyirciler beni alkışlıyordu: “Bravo, Sezar! Sıkı koşuydu, Sezar!”</p>

  <p>Keyfim yerine geldi ve ben de kendime gülmeye başladım. Agrippinilla’nın suratındaki öldürücü ifadeyi görmeliydiniz. “Kaba herif,” diye mırıldandı, ben tahtıma tırmanırken. “Görgüsüz budala. Beş paralık onur yok mu sende? Halkın seni saymasını nasıl beklersin?”</p>

  <p>Nezaketle yanıtladım: “Senin kocan olarak tabii, canım ve Neron’un kayınpederi olarak.”</p>

  <p>Filolar karşılaştı. Savaşın ayrıntılarını anlatmayacağım, ama iki taraf da fevkalade dövüştü. Sicilyalılar, Rodosluların büyük teknelerinden dokuzunu şahmerdanla batırdı, kendi teknelerinden de üçünü kaybettiler. Sonra, geri kalanları, oturduğumuz yerin yakınında sıkıştırdılar ve teker teker ele geçirdiler. Rodoslular da zaman zaman onları geri püskürttü; güverteler kandan kayganlaştı, ama sonunda yenildiler ve saat üçte, son tekneye Sicilya bayrağı çekildi. Beş bin kadar yaralı kıyıya taşındı. Sahra hastanem tıka basa doldu. Batırılmadan önce düzgün savaşmayan üç büyük Rodos teknesindekiler ve çatışmaktan sürekli kaçınan altı ufak Sicilya teknesindekiler dışında sağ kalanların hepsini affettim. Üç bin adam öldürüldü veya boğuldu. Çocukluğumda kan görmeye dayanamazdım. Şimdi hiç aldırdığım yok: Kaptırıyorum kendimi dövüşe.</p>

  <p>Gölden suyu boşaltmadan önce, kanalın suyu aktarmak için yeterince derin olduğunu sağlama almak istedim. Gölün ortasında titiz bir ölçüm yapmak üzere birini gönderdim. Eğer önümüzde şimdiki gölün dörtte biri boyutunda bir göl istemiyorsak, kanalın en az doksan santim daha derinleştirilmesi gerektiğini bildirdi! Yani bütün gösteriyi boşuna yapmıştık. Agrippinilla Narcissus’u sahtekârlıkla suçladı. Narcissus, müteahhitlerden rüşvet alan mühendisleri gölün derinliği hakkında uydurma rapor vermekle suçladı ve Agrippinilla’nın kendisine haksızlık ettiğini söyledi.</p>

  <p>Güldüm. Hiç önemi yoktu. Güzel bir gösteri izlemiştik; kanal da birkaç ay içinde gereğince kazılırdı. Kimsenin suçu yok, dedim: Muhtemelen gölün dibinde doğal bir çökme olmuştur. Böylece evlerimize döndük ve dört ay sonra geri geldik. Bu kez büyük bir deniz savaşı için elimde yeterince tutuklu yoktu ve gösteriyi daha küçük çapta tekrarlamak istemiyordum. Ama başka bir şey geldi aklıma: Gölün ucunda, dubalar üstünde uzun ve geniş bir köprü yaptırdım ve iki ucuna, Etrüskler ve Samnit’ler adlı, uygun giysili ve silahlı birer tabur asker koyarak onların köprünün üstünde savaşmasını ayarladım. Askeri müzik eşliğinde birbirlerine doğru yürüdüler ve köprünün ortasında, doksan metre kadar genişleyen alanda sıkı bir savaşa tutuştular. Samnit’ler iki kez savaş meydanını ele geçirdi, ama Etrüsklerin karşı saldırılarıyla gerilediler ve sonunda kaçmaya başladılar. Kimi bronz uçlu Etrüsk mızraklarına hedef oldu, kimi iki başlı Etrüsk savaş baltalarıyla ikiye bölündü, kimi köprüden suya atıldı. Hiçbir savaşçının kıyıya yüzmesine iznim yoktu. Suya atılmışsa ya boğulacak ya da tekrar köprüye tırmanacaktı. Etrüskler kazandı ve bir andaç diktiler. Kazananların hepsine ve özellikle iyi dövüşen birkaç Samnit’e özgürlüklerini bağışladım.</p>

  <p>Nihayet gölün suyunun boşaltılacağı an geldi. Savak kapaklarının yakınında, kocaman bir ahşap yemek odası inşa edilmişti. Ben, senatörler ve aileleri, bazı önde gelen şövalyeler ve aileleri ve bütün üst rütbeli Muhafız subayları için muhteşem bir öğle yemeği hazır bekliyordu sofralarda. Yemeğimizi akan suyun hoş şırıltısının eşliğinde yiyecektik. “Kanalın şimdi yeterince derin olduğundan emin misin?” diye sordum Narcissus’a.</p>

  <p>“Evet, Sezar. Ölçümleri kendim aldım.”</p>

  <p>Böylece, savak kapaklarına yürüdüm, kurban sundum, bir iki dua ettim -dualardan birinde gölün perisinden özür diliyor ve kurtarılan araziyi ekecek olan çiftçilerin koruyucu meleği olmasını rica ediyordum- ve bir grup muhafızın başında nöbet tuttuğu manivelaya yürüyüp, “Kaldırın!” emrini verdim.</p>

  <p>Savak kapakları kalktı ve su çağlayarak kanala dolmaya başladı. Kulakları sağır eden bir alkış koptu. Bir iki dakika baktık, sonra Narcissus’a döndüm: “Kutlarım, sevgili Narcissus. On üç yılın emeği ve otuz bin...”</p>

  <p>Gök gürültüsü gibi bir ses ve onu izleyen korku çığlıkları sözümü kesti.</p>

  <p>“Ne oluyor?” diye haykırdım.</p>

  <p>Narcissus protokole aldırmadan beni kolumdan yakaladı ve tepeden yukarıya sürükledi. “Çabuk!” diye bağırdı. “Daha çabuk!” Ne olduğunu görmek için baktım: Kaç metre olduğunu söylemeye dilim varmayan, devasa bir kahverengi beyaz su duvarı, Britanya’da Severn Nehri’nin yıllık su baskınları gibi, kanaldan yukarıya doğru yükseliyordu. Kanaldan <i>yukarıya</i> doğru, dikkatinizi çekerim! Ne olduğunu anlamam birkaç dakika sürdü. Suyun birden boşalması, birkaç yüz metre aşağıda kanalı tıkamış ve tepelerin bir kıvrımında büyücek bir göl oluşturmuştu. Suyla temelleri sarsılan tepe, yüz binlerce ton kayayı da beraberinde sürükleyerek gölü tamamen doldurmuş ve korkunç bir güçle suyu dışarı atmıştı.</p>

  <p>Çoğumuz, ıslak bacaklarla da olsa, salimen yukarı çıkabildik. Sadece yirmi kişi boğulmuştu. Ama yemek odası paramparça olmuş, masalar, kanepeler, yemekler ve çelenkler gölün çok uzaklarına sürüklenmişti. Agrippinilla kuduruyordu sinirden! Kanalın hâlâ yeterince derin olmadığını gizlemek için, bütün olayı Narcissus’un tezgâhladığını söyleyerek ona saldırdı, halkın parasından milyonları kendi cebine indirmekle suçladı, söylemediğini bırakmadı.</p>

  <p>Narcissus’un da şimdi sinirleri iyice bozulduğundan, tepesi attı ve Agrippinilla’ya kendini ne sandığını sordu: Kraliçe Semiramis mi? Tanrıça Juno mu? Yoksa Roma Ordularının Başkomutanı mı? “Çek pençelerini bu pastadan,” diye bağırdı ona.</p>

  <p>Ben çok eğleniyordum. “Kavga etmek yemeğimizi geri getirmeyecek,” dedim.</p>

  <p>Mühendisler, tıkanan yerden yeni bir geçit açmanın iki yıl süreceğini bildirince, gülmem tuttu. “Korkarım bu sularda bir dövüş gösterisi daha sergilemeye ömrüm vefa etmeyecek, dostlarım,” dedim ciddiyetle. Garip, ama bütün olay anlamlı bir simgeydi sanki. Boşa giden emek; tıpkı iktidarımın ilk yıllarında, hak etmeyen bir Senato’ya ve halka armağan olsun diye deli gibi çalışmam gibi. Şiddetle yükselen o dalga bana derin bir tatmin hissi verdi. Bütün deniz savaşlarından ve köprü savaşlarından daha çok sevdim onu.</p>

  <p>Agrippinilla, saraydan getirilen değerli altın yemek takımını suyun sürüklediğinden ve ancak birkaç parçanın kurtarıldığından yakınıyordu; gerisi gölün dibindeydi. “Ne var bunda üzülecek?” diye dalga geçtim. “Dinle! Sen o güzel pırıltılı giysilerini çıkar -Narcissus çalmasın diye ben bakarım- Muhafızlara da halkı geride tutmalarını söylerim. O zaman savak kapağından özel bir dalış gösterisi yapabilirsin. Herkes zevkten mest olur: Hükümdarlarının da alt tarafı insan olduğunu keşfetmek, onların en sevdiği şey... Ama neden, canım? Neden yapmayasın? Ama huysuzlanma şimdi. Sünger için dalabildiysen, altın tabaklar için haydi haydi dalarsın. Bak, hazinelerinden biri orada, suyun içinde parlıyor, hop diye yakalarsın. İşte, çakıl taşım attığım yerde!”</p>
</body>
</html>