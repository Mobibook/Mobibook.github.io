<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>11. Bölüm</h3>

  <p>Bu arada, mühendislerim Ostia’yı güvenli bir kış limanına çevirme olasılığı üzerine onlardan istediğim raporu hazırlamışlardı. Rapor, ilk bakışta, son derece cesaret kırıcıydı. On yıl ve on milyon altın gerekecek gibi görünüyordu. Ama bir kez yapılırsa kalıcı olur ve buğday kıtlığı tehlikesi bir daha gündeme gelmez ya da en azından Mısır ve Afrika’yı elimizde tuttuğumuz sürece gelmez diye hatırlatıyordum kendime. Ayrıca Roma’nın vakarına ve yüceliğine yaraşır bir girişim olacağı kanısındaydım. Her şeyden önce, epey büyük bir alanın kazılması ve kazılan yerin her yanına güçlü beton istinat duvarları çekilmesi lazımdı; ancak ondan sonra iç liman oluşturulabilirdi. İç liman, girişin her iki yanında, derin suda inşa edilecek iki mendirekle korunacaktı. Mendireklerin uçları arasında bir ada, rüzgâr Batı’dan estiğinde kabaran denizin Tiber’in ağzına hücum etmesini engelleyecek bir dalgakıran işlevi görecekti. Bu adaya, ünlü İskenderiye feneri gibi, karanlık ve fırtınalı gecelerde gemilere yol gösterecek bir fener inşa edilmesi de önerildi. Ada ve mendirekler dış limanı oluşturacaktı.</p>

  <p>Mühendisler projelerini getirdiklerinde şöyle dediler: “Söylediğinizi yaptık, Sezar, ama tabii maliyet işi engelleyecek.”</p>

  <p>Sertçe cevapladım: “Ben sizden bir proje ve bir maliyet tahmini istedim; ikisini de yaptınız, bunun için çok teşekkürler. Ama sizi mali danışmanlarım olarak tutmadım ve bu işten uzak durursanız minnettar olurum.”</p>

  <p>“Ama hazinedarınız Callistus,” diye başladı biri.</p>

  <p>Hemen sözünü kestim: “Evet, tabii Callistus sizinle konuştu. Kamu harcamaları konusunda haklı olarak çok titizdir. Ama tasarrufta da aşırıya gidilebilir. Bu son derece önemli bir mesele. Ayrıca sizi bu olumsuz raporu vermeye buğday komisyoncularının ikna ettiğini öğrenirsem hiç şaşmam. Buğday ne kadar kıtlaşırsa, onlar o kadar zenginleşir. Kötü hava için dua ederler ve yoksulların sıkıntısından nemalanıp servet sahibi olurlar.”</p>

  <p>“Aman, Sezar,” diye erdem taslayarak koro halinde başladılar, “komisyonculardan rüşvet alacağımızı nasıl düşünürsünüz?”</p>

  <p>Hedefi vurduğumu gördüm: “Ben <i>ikna</i> dedim, <i>rüşvet</i> demedim. Kendinize iftira etmeyin. Dinleyin şimdi. Maliyeti ne olursa olsun, bu projeyi gerçekleştirmeye kararlıyım; bunu kafanıza sokun. Bir şey daha var: Bu iş ne sandığınız kadar uzun sürecek ne de sandığınız kadar pahalıya çıkacak. Üç gün sonra, birlikte oturup meseleyi doğru dürüst inceleriz.”</p>

  <p>Yazıcım Polybios’un verdiği bir ipucundan yararlanarak saray arşivlerine baktım ve orada, Julius Caesar’ın mühendislerinin doksan yıl kadar önce, tam bu iş için hazırladıkları ayrıntılı bir proje buldum. Proje, şimdi hazırlananın neredeyse tıpatıp eşiydi; ama öngörülen zaman ve maliyetin sadece dört yıl ve dört milyon altın olduğunu görünce sevindim. Malzeme ve işçilik fiyatlarındaki hafif artışı hesaba kattığımda bile, sonuçta, mühendislerin bana verdiği fiyatın yarısına ve on yıl yerine dört yılda iş tamamlanacaktı. Çok pahalı diye vazgeçilen eski proje, bazı bakımlardan yenisinden daha iyiydi; ama orada ada yoktu. İki projeyi de dikkatle inceledim, farklı oldukları noktaları kıyasladım; sonra, önerilen limanın yerinde Julius’un zamanından beri önemli bir fiziki değişiklik olmadığından emin olmak için, mühendislik konusunda çok şey bilen Vitellius’la birlikte bizzat Ostia’ya gittim. Mühendislerle toplandığımda o kadar bilgiyle donanmıştım ki, örneğin, yüz işçinin bir günde bir noktadan diğerine ne kadar toprak atabileceği veya kazı yapılırken kaç bin metreküp kaya kesmek gerekeceği gibi hususlarda beni aldatmaları mümkün olmadı. Şimdi iş hakkında neredeyse onlar kadar bilgim vardı. Ama nasıl öğrendiğimi onlara açıklamadım. Tarih çalışmalarım sırasında kendime mühendislik de öğretmiş gibi yaptım ve Ostia’ya iki ziyaretin meseleyi kavramama ve bu sonuçlara varmama yettiğini söyledim. Onları adamakıllı etkilediğimi görünce, bu etkiden yararlanarak iş başladıktan sonra herhangi bir yavaşlama veya laçkalık görürsem, hepsini öbür dünyaya, Styks Irmağı üstünde Kharon’a yeni bir iskele yapmaya göndereceğimi söyledim. Liman çalışması hemen başlamalıydı. İstedikleri kadar, otuz bine kadar işçi, bin asker ustabaşı, gerekli malzeme, alet ve nakliye aracı alabilirlerdi; ama mutlaka başlamalıydı iş.</p>

  <p>Sonra Callistus’u çağırıp kararımı bildirdim. Eyvah ifadesiyle kollarını iki yana açıp gözlerini yukarı dikince, ona, numarayı kes, dedim.</p>

  <p>“Ama Sezar, para nereden gelecek?” diye koyun gibi meledi.</p>

  <p>“Tahıl komisyoncularından, salak,” dedim. “Bana tahıl tüccarlarının önde gelenlerinin isimlerini ver; gereken miktarı onlardan alacağım.”</p>

  <p>Bir saat sonra, kentin en zengin altı tahıl komisyoncusu karşımdaydı. Gözlerini korkuttum.</p>

  <p>“Mühendislerim, Ostia Projesi hakkında olumsuz rapor vermeleri için, siz beylerin onlara rüşvet önerdiğinizi bildirdi. Bu fevkalade ciddi bir mesele. Hemşerilerinizin canına kastetmekle aynı kapıya çıkar. Vahşi hayvanlara atılmayı hak ediyorsunuz.”</p>

  <p>Suçlamayı gözyaşları ve yeminlerle inkâr ettiler; sadakatlerini nasıl kanıtlayabileceklerini söylemem için yalvardılar.</p>

  <p>Orası kolaydı: Ostia projesi için acilen bir milyon altına ihtiyacım vardı; mali durum elverir elvermez ödeyecektim.</p>

  <p>Hepsinin servetleri toplansa, bu miktarın yarısını bulmaz, numarasına yattılar. Ama ben biliyordum. Onlara, parayı denkleştirmek için bir ay süre tanıdım; yoksa hepsinin Karadeniz’e -ya da daha uzağa- sürgün edileceği uyarısında bulundum. “Şunu da unutmayın,” dedim, “bu liman tamamlandığında <i>benim</i> limanım olacak. Eğer kullanmak isterseniz, benden izin almanız gerekecek. Dolayısıyla benimle iyi geçinmeye bakın.”</p>

  <p>Para beş gün içinde ödendi ve Ostia’da, işçilere barınak yapımı ve görev dağılımıyla işe başlandı. Bu gibi durumlarda, hükümdar olmanın hoş olduğunu itiraf etmeliyim. Aptalca itirazları tek bir yetkili sözle keserek, önemli işleri gerçekleştirebiliyor insan. Ama, imparatorluk yetkilerimi kullanırken, Cumhuriyet’i yeniden kurma hedefimden uzaklaşma tehlikesini de kendime sürekli hatırlatmak zorundaydım. İfade özgürlüğünü ve kamu yararını düşünmeyi teşvik için ve kendi kişisel kaprislerimi, bütün Roma’nın uyması gereken yasalara çevirmekten kaçınmak için elimden geleni yapıyordum. Çok zordu. Komik olan, ifade özgürlüğünün, kamu yararının ve cumhuriyetçi idealin, benim kişisel kaprislerim çerçevesinde görülmesiydi. Başlangıçta, hükümdarlık taslıyor izlenimi vermemek için, herkesin erişebileceği biri olmaya ve bütün yurttaşlarımla dostça sohbet etmeye çalıştımsa da, çok geçmeden daha mesafeli davranmak zorunda kaldım. Saraya gelen ziyaretçilerle her zaman sohbet etmeye vaktim yok değildi; sorun, yurttaşların -birkaç istisna dışında- benim onlara karşı iyi niyetimi utanmazca istismar etmeleriydi. Teklifsizliğime ya alay edercesine tepeden bakarak, sanki “Tatlı sözle sadakatimizi satın alamazsın” der gibi veya arsızca kıkırdayarak “Niye gerçek bir imparator gibi davranmıyorsun?” der gibi veyahut da tamamen sahte bir dostluk gösterisiyle, “Majesteleri biraz rahatlamak arzusundaysa ve bizim de arzusu icabı rahat davranmamızı istiyorsa, memnuniyetle uyarız isteklerine! Ama kaşlarınızı çatacak olursanız, hemen önünüzde yere kapanmaya hazırız,” der gibi yaklaşıyorlardı.</p>

  <p>Bir gün, limandan bahsederken, şöyle dedi Vitellius: “Bir cumhuriyet, büyük çaplı kamu hizmetlerini asla bir monarşi kadar başarıyla yürütemez. Dünyanın bütün büyük eserleri krallar veya kraliçeler tarafından gerçekleştirildi. Babil’in asma bahçeleri. Halikarnassos’taki Mozole. Piramitler. Sen Mısır’a hiç gitmedin, değil mi? Ben gençliğimde askerken oradaydım. Aman Tanrım, o Piramitler! Gören herkesin üstüne çöken o müthiş huşu hissini kelimelerle anlatmak mümkün değil. İnsan çocukken, ilk kez evde duyup sorar: ‘Nedir Piramitler?’ ve ‘Mısır’da kocaman taş mezarlar; üçgen biçiminde, üstleri süslemesiz, beyaz çimentoyla sıvalı,’ cevabını alır. Hiç ilginç veya etkileyici gelmez. ‘Kocaman’ sözü, tanıdık büyük bir binadan, örneğin şuradaki Augustus Tapınağı’ndan veya Julia Bazilikasından daha büyük bir şeyi akla getirmez. Sonra Mısır’a gidince, çölün bir ucundan, uzakta çadır benzeri küçük beyaz şeyler görürsün ve ‘Ama neden, o kadar övülecek <i>nesi</i> var bunların?’ dersin. Ama birkaç saat sonra yanlarına varıp başını kaldırınca... Sezar, inan bana, havsalanın almayacağı kadar büyükler. İnsan eliyle yapıldıklarını düşünmek bile fiziksel bir baş dönmesi yaratıyor. Alp Dağları’nı ilk kez görmek, bunun yanında hiç kalır. Öylesine beyaz, pürüzsüz, insafsızca ölümsüzler. İnsanoğlunun yücelme arzusunun dehşetengiz bir anıtı...”</p>

  <p>“Ve insanoğlunun aptallığının, zalimliğinin, acımasızlığının da anıtı,” diye kestim. “Büyük Piramidi yaptıran Kral Keops, bereketli ülkesini mahvetti, iliğine kadar sömürdü, soluksuz bıraktı; ve bütün bunları kendi boş gururunu tatmin için ve belki insanüstü gücüyle tanrıları etkilemek için yaptı. Peki, ne işe yaradı bu piramit? Keops’un cesedini sonsuza dek barındıracak bir mezar olsun diye mi yapıldı? Ama bu absürdlük ölçüsünde etkileyici gömütün uzun zamandır boş olduğunu okudum. İstilacı Çoban Krallar gizli girişi keşfetmiş, iç odayı soyup soğana çevirmiş ve mağrur Keops’un mumyasını dışarıda, büyük bir ateşte yakmışlar.”</p>

  <p>Vitellius gülümsedi: “Sen Büyük Piramidi görmedin; görsen böyle konuşmazdın. Boşluğu onu daha da haşmetli kılıyor. Ne işe yaradı diyorsan, önemli bir işlevi var. En tepesi, Mısırlı köylüler için bir yön işareti: Nil’in yıllık taşkınlardan sonra geride bıraktığı verimli balçık denizinde, tarlalarını yeniden işaretlemeye yarıyor.”</p>

  <p>“Uzun bir sütun da aynı işi görürdü,” dedim. “Hatta Nil’in her iki yakasında birer sütun daha iyi olurdu, maliyetinin de lafını etmeye değmezdi. Deliydi Keops, Caligula gibi; ama Keops’unki galiba daha yerleşik bir delilikti; Caligula gibi geçirdiği nöbetlere göre hareket etmiyordu. Caligula, Alplerde St. Bernard Geçidi’ne hâkim olacak bir şehir kurma planını, yüz yıl yaşasa bile gerçekleştiremezdi.”</p>

  <p>Vitellius onayladı: “O maymun iştahlı bir kargaydı. Bir piramit inşa ettirmeye en çok yaklaştığında, o battal gemiyi yaptırdı ve İskenderiye’den büyük kırmızı dikilitaşı çaldı. Hem karga hem maymun.”</p>

  <p>“Ama bir zamanlar o karga maymuna tanrı diye taptığını anımsar gibiyim.”</p>

  <p>“Tavsiyenin ve örneğin senden geldiğini de ben minnetle anımsıyorum.”</p>

  <p>“Tanrılar bağışlasın ikimizi de,” dedim. Capitolium Jüpiter’i Tapınağı’nın önünde durmuş laflıyorduk. Son zamanlarda damın üstünde uğursuz bir kuşun görünmesi nedeniyle, az önce tapınakta arındırma ritüeli yapmıştık. (“Kundakçı” adını verdiğimiz bir tür baykuştu bu, çünkü üstüne kondukları binanın yanacağını önceden haber verirlerdi.) Parmağımla vadiyi gösterdim. “Görüyor musun şunu? Dünyada gelmiş geçmiş en büyük anıtın bir parçası. Augustus ve Tiberius gibi imparatorlar onu onardılar, eklemeler yaptılar; ama onu ilk inşa eden özgür bir halktı. Onun da Piramitler kadar uzun ömürlü olacağından hiç kuşkum yok; ayrıca insanoğluna hizmetinin çok daha fazla olduğu ortada.”</p>

  <p>“Anlayamadım. Sarayı mı gösteriyorsun?”</p>

  <p>“Appia Yolu’nu gösteriyorum,” dedim ciddiyetle. “Büyük ceddim Kör Appius Claudius’un Censor olduğu dönemde başlandı. Bu Roma Yolu, soylu ve cömert bir halk tarafından, insanoğlunun özgürlüğü adına dikilen en yüce anıt. Dağı, bataklığı ve dereyi aşıyor. Geniş, düz ve sağlam. Şehri şehre, ülkeyi ülkeye bağlıyor. On binlerce mil uzunluğunda ve daima minnettar yolcularla dolu. Eğer eni boyu birkaç yüz metre olan Büyük Piramit görenlerde suskunluğa gömülmelerine yol açacak kadar huşu uyandırıyorsa -ki aslında soysuz bir cesedin yağmalanmış mezarından, bir zulüm ve eziyet anıtından başka bir şey değil; öyle ki ona bakarken, angaryacı kamçısının şaklaması ve koskoca taş kütlelerini yerleştirmeye uğraşan zavallıların feryat ve inlemeleri insanın kulağına geliyor hiç kuşkusuz...” Ama önceden tasarlamadığım bu belagat seli içinde cümlemin başını unutmuştum. Aptal gibi hissederek durdum ve Vitellius yardıma gelmek zorunda kaldı. Ellerini iki yana açtı, gözlerini kapadı ve hararetle konuştu: “Sözcükler yetersiz kalıyor, Efendiler. Söyleyebileceğim hiçbir şey bu konudaki duygularımın derinliğini dile getiremez.” Katıla katıla güldük ikimiz de. Vitellius bana dengeli bir teklifsizlikle davranan ender arkadaşlarımdandı. Bunun içten mi, yoksa sahte mi olduğunu hiçbir zaman anlayamadım; ama eğer sahteyse, gerçeğin öyle iyi bir taklidiydi ki, görüneni olduğu gibi kabul ettim. Eskiden Caligula’ya gösterdiği hayranlığı o kadar mükemmel oynamasa ve Messalina’nın terliği meselesi olmasaydı, belki bunu hiç sorgulamamam daha doğru olurdu. Terlik meselesini anlatacağım.</p>

  <p>Bir yaz günü sarayda, Vitellius, Messalina ve ben merdivenlerden çıkıyorduk. Messalina birden, “Lütfen durun bir dakika, terliğimi düşürdüm,” dedi. Vitellius hemen dönüp terliği aldı ve önünde saygıyla eğilerek Messalina’ya verdi. Messalina bayıldı buna. Gülümseyerek şöyle dedi: “Claudius, bu cesur askere, sevgili dostumuz Vitellius’a, Mücevherli Terlik Nişanı’nı verirsem kıskanmazsın, değil mi? Gerçek bir centilmen o.”</p>

  <p>“Ama terlik sana lazım değil mi, canım?”</p>

  <p>“Yoo, böyle bir günde çıplak ayak yürümek insanı serinletiyor. Hem başka sürüyle güzel terliğim var.”</p>

  <p>Böylece Vitellius terliği alıp öptü ve giysisinin cebine koydu. Terliği devamlı orada tutuyor ve özel sohbetlerimiz sırasında, Messalina’nın güzelliğini, zekâsını, cömertliğini göklere çıkararak terliği tekrar tekrar öpüyor ve öyle bir kadının kocası olmanın benim için ne büyük şans olduğunu söylüyordu. Messalina’nın övüldüğünü duymak, her zaman içimi sıcak bir duyguyla dolduruyor, hatta bazen gözlerimi yaşartıyordu. Benim gibi topal, kekeme, ukala bir ihtiyarı nasıl bu kadar sevebildiği, -ki yemin ediyordu sevdiğine— benim için sürekli bir hayret konusuydu. Kimse onun benimle çıkar gözeterek evlendiğini iddia edemez, diyordum. Evlendiğimizde beş parasız bir müflistim; hele imparator olma ihtimalim akla gelecek şey değildi.</p>

  <p>Ostia’daki liman, tek büyük kamu hizmetim değildi. İmparator olmamdan on yıl önce, kılık değiştirerek ziyaret ettiğim Cumae Sibylla’sının bana söylediği dizede “Roma’ya su ve kışlık ekmek verecek” kehaneti vardı. Kışlık ekmek Ostia’ya bir göndermeydi; ama su, yaptırdığım iki büyük sukemerine işaret ediyordu. Gariptir kehanetler. Belki insan çocukken bir kehanet duyar ve o anda fevkalade önemser; sonra bir sis çöker ve onu tamamen unutur... Ta ki, sis birden dağılıp kehanet gerçekleşene kadar. Ben de, sukemerlerim tamamlanıp adandıktan ve liman da bittikten sonra Sibylla’nın dizelerini anımsadım. Ama belki de bütün bu zaman içinde, aklımın bir köşesindeydiler ve sanki Tanrı fısıldıyordu bu büyük projelere girişmemi.</p>

  <p>Sukemerlerim çok gerekliydi: Mevcut su arzı, kentin ihtiyacını karşılamaktan uzaktı. Gerçi Roma, dünya şehirleri arasında en çok suya sahip olandır. Ama biz Romalılar temiz suya düşkünüzdür. Roma, bir hamamlar, havuzlar, fıskiyeler kentidir. Aslında Roma’ya su getiren en az yedi sukemeri olmasına rağmen, zenginler kamuya ait suyun çoğunu kendi kullanımları için çekmeyi becermişlerdi; ana hazneyi kendi özel su depolarına bağlamak için izin elde etmişler -havuzlarının suyu her gün değişmeli, kocaman bahçeleri sulanmalıydı- ve daha yoksul yurttaşlar, yazın içmek ve yemek yapmak için Tiber’in son derece sağlıksız olan suyunu kullanmak zorunda kalmışlardı. Amcam Tiberius, içindeki iyilik eğilimini canlı tutmak için yanında bulundurduğu ve bir süre sonra kendini öldüren erdemli ihtiyar Cocceius Nerva’yı Sukemerleri Müfettişi atamış ve su meselesini, kentin şanına yaraşır biçimde çözmesini söylemişti. Atası Kör Appius Claudius’un, Appia Suyu’nu, kentin ilk sukemeriyle sekiz mil öteden Roma’ya getirdiğini ve bu yüzden kalıcı bir ün kazandığını hatırlatmıştı. Tiberius, Nerva’nın tavsiyelerine uyacağını söylemişti; ama her zaman yaptığı gibi, projeyi erteledi ve bir daha, bir daha, ta ki Nerva ölene kadar erteledi. Sonra pişman oldu ve mühendislerini, ünlü Vitruvius’un koyduğu kurallara göre, uygun su kaynakları aramaya gönderdi. Bu pınarlar, yıl boyunca aynı güçte akmalı, suları temiz ve tatlı olmalı, boruları pas ve kirle tıkamamalı, sukemerinin kanalına doğru eğimde akmalı ve su nihai depoya, Roma’da en tepedeki evlere bile borularla dağıtılabilecek yükseklikte girmeliydi. Mühendisler amaca uygun pınarlar bulmak için epey dolaştılar ve sonunda, kentin güneydoğusundaki tepelerde aradıklarını buldular. Sublacensis Yolu’nun otuz sekizinci mili civarında, Mavi Pınar ve Perde Pınar adlı iki fevkalade bereketli kaynak vardı; ikisi tek bir kol halinde akabilecekti. Sonra, aynı yolun kırk ikinci milinde, ama karşı yakada, Yeni Anio (Anio Novus) deresi vardı; bunun ikinci bir sukemeriyle taşınması ve Mavi Pınar’ın karşısındaki bir başka dere olan Herculaneus’la bağlanması gerekiyordu. Bu kaynaklardan gelecek suyun bütün şartları karşıladığını ve daha yakında bu niteliklere sahip başka kaynak olmadığını bildirdiler. Tiberius, iki sukemerinin planlarını yaptırdı ve maliyet tahminlerini istedi; ama görür görmez, bu işin giderini karşılayamayacağına karar verdi. Çok geçmeden de öldü.</p>

  <p>Caligula tahta geçer geçmez, Tiberius’tan daha cömert ve kamu yararını düşünen bir hükümdar olduğunu göstermek için, Tiberius’un çok ayrıntılı ve sağlam planları üzerinde çalışmaya başladı. İyi başladı, ama Hazine boşaldıkça işi sürdüremedi ve işçileri en zor noktalardan (suyu vadilerden ve alçak zeminlerden geçiren büyük kemerli köprüler, üst üste kemerler) alarak onları, kanalın yamaçların çevresinden dolandığı veya düz ovadan geçtiği yerlerde çalışmaya koydu. Katedilen yol bakımından hızlı bir ilerlemeyle övünebilirdi hâlâ ve giderler önemsizdi. İnşasından böylece kaçındığı kemerlerin bazılarının otuz metreden yüksek olması gerekiyordu. Sonradan Claudius Suyu adı verilen ilk suyolunun uzunluğu kırk altı milden fazlaydı ve bunun on mili kemerler üstünden geçecekti. Yeni Anio adlı ikincisi, elli dokuz mil uzunluktaydı ve yaklaşık on beş milinde su kemerlerle taşınacaktı. Caligula Roma halkıyla kavga ettiğinde, arenada karışıklık çıkarıp Caligula’yı panik içinde şehirdışına kaçırdıkları zaman, bunu bahane edip suyolu çalışmalarını tamamen bıraktı. İşçilere, kendi tapınağının inşası ve yeni bir başkent kurmayı tasarladığı Antium’da (doğum yeri) araziyi hazırlama gibi başka işler verdi.</p>

  <p>Böylece, önem açısından öncelikli gördüğüm bu işi, Caligula’nın bıraktığı yerden alıp toparlamak bana düştü ki, en zor kısmına yoğunlaşmak anlamına geliyordu bu. Eğer, Yeni Anio’nun Claudius Suyu’nun başına yakın olan Herculaneus deresiyle aynı kemerlerden geçirilmeyip, neden büyük bir tur yaptığını merak ederseniz, yanıt şudur: Yeni Anio çok daha yüksek bir düzeyden başlıyordu ve hemen Claudius Suyu’na bağlanırsa, akış hızı çok fazla gelecekti. Vitruvius, doksan metrede on beş santim bir eğim tavsiye eder ve Yeni Anio’nun yüksekliği, daha yüksek düzeylerdeki kemerlerle bile, Claudius Suyu’yla birleşmesine elvermiyordu. Kanal, suyu temiz tutmak için, üstünde belli aralıklarla patlamaları önleyecek hava delikleri olan bir kapakla örtülmüştü. Sık aralıklarla koyulan büyük rezervuarlardan geçen su, tortusunu geride bırakıyordu. Bu rezervuarlar sulama amacına da hizmet ediyordu ve civardaki toprak sahiplerinin, aksi halde atıl kalacak araziyi ekmeye başlamasıyla, rezervuarların maliyeti fazlasıyla karşılandı.</p>

  <p>İş dokuz yılda tamamlandı, ama hiçbir terslik çıkmadı ve bittiğinde Roma’nın harikalarından biri oldu. İki su, Yeni Anio yukarıdan ve Claudius aşağıdan, kente Praenestina Kapısı’ndan giriyordu. Orada, iki anayolu aşan devasa bir çifte kemer yapıldı. Bitiş noktası, suyun doksan iki daha küçük depoya dağıtıldığı büyük bir su kulesiydi. Roma’da, küçük depolardan zaten yüz altmış kadar vardı; ama benim iki suyolum, su arzını iki katına çıkardı. Sukemerleri Müfettişim, Roma’ya giren su miktarının, dokuz metre genişliğinde, yaklaşık iki metre derinliğinde ve saatte yirmi mil hızla akan bir ırmakla aynı olduğunu söyledi. Uzmanlar da, sıradan kişiler de, benimkinin suyunun, yüz yetmiş yıldır var olan ve elli dört su deposunu dolduran Marcius Suyu’ndan sonra, en kaliteli su olduğunda hemfikirdi.</p>

  <p>Sorumsuz kişilerin su hırsızlığı yapmasına karşı çok serttim. Eski günlerde, Agrippa bütün su sistemini bakım ve onarımdan geçirmeden önce -kendisi de biri Tiber’in sol kıyısında ve büyük kısmı yeraltında iki yeni sukemeri yaptırmıştı- en büyük hırsızlık, ana depoda delik açarak veya suyolu sorumlularına rüşvet verip açtırarak ve bunu kazaymış gibi göstererek yapılıyordu. Çünkü deliklerden sızan suyu halkın kullanmasına izin veren bir yasa vardı. Bu uygulama son zamanlarda yeniden başlamıştı. Su işleri ekibini yeniden düzenledim ve bütün sızıntıların anında onarılmasını emrettim. Ama bir başka hırsızlık türü daha vardı. Ana depoyu, varlıklı aileler ya da klanların ortak katkılarıyla yapılan özel depolara bağlayan borular vardı. Bunlar kurşundan yapılmış, nizami boyutta borulardı; öyle ki, ancak borunun normal yatay durumunda akacak kadar su çıkıyordu ana depodan. Ama kurşun yumuşak bir maden olduğundan, içine bir kazık sokup genişleterek ve boruyu daha aşağı eğerek çok daha fazla su akışı elde ediliyordu. Hatta bazen daha yüzsüz veya güçlü aileler kendi özel borularını bile takıyorlardı. Bunu durdurmaya kararlıydım. Boruları bronzdan döktürüp üzerlerine resmi damga koydurdum ve ana depoya kaynakla birleştirttim. Böylece, boruları kırmadan eğmek mümkün olmayacaktı; müfettişlerime de kimse kurcalayamasın diye depoları sürekli denetleme emri verdim.</p>

  <p>Üç büyük mühendislik girişimimin sonuncusundan, Fucino gölünün kurutulmasından da bu noktada söz edebilirim. Roma’nın yaklaşık altmış mil doğusunda, Alban Tepeleri’nin altında, bataklıklarla çevrili olan bu gölün uzunluğu yirmi mil, genişliği on mil, derinliği ise azdı. Gölü kurutma projesi epeydir tartışılıyordu. Ülkenin o bölgesinde yaşayanlar -Marslılar deniyordu onlara- bir zamanlar Augustus’a buna ilişkin bir dilekçe vermişler, ama Augustus, etraflıca düşündükten sonra, işin olası sonuçlara değmeyecek kadar zahmetli olduğu gerekçesiyle, kabul etmemişti. Şimdi konu yeniden gündeme geldi ve bir grup zengin toprak sahibi bana gelerek, eğer kurutma işini üstlenirsem, masrafın üçte ikisini karşılamayı önerdiler. Buna karşılık, kurtarılan yerlerden ve su kuruyunca gölün kendisinden pay istiyorlardı. Reddettim, çünkü kurtarılan arazi için o kadar para vermeye razıysalar, bunun değeri çok daha yüksektir, diye düşündüm. Mesele görünüşte basitti. Gölün güneybatı ucundaki tepenin içinden sadece üç mil uzunluğunda bir kanal açmak gerekiyordu. Böylece su, tepenin öbür yanındaki Liris Irmağı’na boşalabilecekti. Hemen başlamaya karar verdim.</p>

  <p>Çalışma iktidarımın ilk yılında başladı, ama çok geçmeden, Augustus’un buna girişmemekte haklı olduğu ortaya çıktı. O tepenin içinden kanal açmanın eziyeti ve maliyeti, mühendislerimin tahminlerinin fersah fersah üstündeydi. Karşılarına çıkan büyük ve yoğun kaya kütlelerini kırıp parçalamaları gerekiyor ve molozlar kanal boyunca sürükleniyordu; tepeden olur olmaz zamanlarda fışkıran kaynaklar işi aksatıyordu. İşi bitirebilmek için, orada sürekli otuz bin işçi çalıştırmaya başladım. Ama pes etmedim: Üstüme aldığım işi yarım bırakmaktan hiç hoşlanmam. Kanal, on üç yıl emek verdikten sonra, ancak önceki gün tamamlandı. Birazdan, gölün suyunu boşaltmak için savak kapaklarının açılmasını emredeceğim.</p>
</body>
</html>