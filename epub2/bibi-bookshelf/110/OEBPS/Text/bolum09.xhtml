<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>9. <i>Bölüm</i></h3>

  <p>Herodes, beni tahta yerleştirip izleyeceğim düzgün bir yol gösterdiğinde -eminim bunu böyle açıklıyordur kendine- ve karşılığında benden bir dizi ayrıcalık elde ettiğinde, ondan istediğim gerçekten önemli -yani, ondan başkasının yapamayacağı- bir iş yoksa, gitmesi gerektiğini söyledi. Onu yanımda tutacak bir bahane bulamadım; ayrıca kaldığı her ay için ona fazladan toprak vermek zorunda hissedecektim kendimi. Bu yüzden, duruma yaraşır görkemde bir veda şöleninden sonra gitmesine izin verdim. O akşam ikimiz de oldukça sarhoştuk ve itiraf etmeliyim, ayrılacağını düşündükçe gözlerimden yaşlar akıyordu. Birlikte geçen okul günlerimizi andık ve kimsenin duymayacağını düşündüğüm bir an, eğilip ona eski lakabıyla hitap ettim.</p>

  <p>“Haydut,” dedim alçak sesle, “senin kral olacağını her zaman bekliyordum, ama biri bana senin imparatorun olacağımı söyleseydi, adam çıldırmış derdim.”</p>

  <p>“Küçük İpek Maymunu,” dedi aynı ölçüde alçak sesle. “Sen budalasın, sana her zaman söyledim. Ama sende budala talihi var. Ve budala talihi kalıcıdır. Ben ölü bir kahraman olduğumda, sen bir Olympos tanrısı olacaksın. Evet, hiç kızarma; öyle olacak. Hangimizin daha iyi insan olduğu zaten belli.”</p>

  <p>Herodes’in eskisi gibi konuşması bana iyi geldi. Son üç aydır, bana son derece resmi ve mesafeli bir dille, Sezar Augustus demeyi hiç ihmal etmeden hitap ediyor ve esef içinde fikirlerime karşı çıkmak zorunda kalsa bile görüşlerime derin bir hayranlık belirtiyordu. “Küçük İpek Maymunu” (Cercopithecion), Athenodorus’un bana şaka yollu taktığı isimdi. Filistin’den bana yazdığı zaman, bütün yeni unvanlarıyla imzaladığı resmi mektubun içine, “Haydut” imzasıyla gayriresmi bir not ekleyip özel haberlerini bildirmesini rica ettim. Benim de “Cercopithecion” imzasıyla yapmam şartıyla tamam dedi. Bu pazarlığı el sıkışarak bağlarken, bakışını gözlerime dikip şöyle dedi: “Küçük İpek Maymunu, benim o müthiş cin nasihatlerimden birkaç tane daha ister misin? Tamamen bedavaya vereceğim bu kez.”</p>

  <p>“Lütfen, sevgili Haydut, hemen ver.”</p>

  <p>“Eski dost, sana tavsiyem şu: <i>Hiç kimseye güvenme! </i>Sana en minnettar azatlına, en yakın sırdaşına, en sevdiğin çocuğuna, canın ciğerin karına veya sana en kutsal yeminle bağlı müttefikine güvenme. Sadece kendine güven. Ya da eğer kendine gerçekten güvenemiyorsan, kendi budala talihine güven.”</p>

  <p>Sesinin ciddiyeti, şarabın beynimi örtmekte olan tatlı buharları arasından nüfuz etti ve dikkatimi uyandırdı. “Neden öyle diyorsun, Herodes?” diye sordum sertçe. “Karın Cypros’a güvenmiyor musun? Arkadaşın Silas’a güvenmiyor musun? Oğlun genç Agrippa’ya güvenmiyor musun? Thaumastus’a ve Akkâ’dan sana para getiren, hapisteyken sana yemek taşıyan azatlın Marsyas’a güvenmiyor musun? Müttefikin olan <i>bana</i> güvenmiyor musun? Neden öyle dedin? Kime karşı uyarıyorsun beni?”</p>

  <p>Herodes aptalca sırıttı. “Sen bana bakma, Küçük Maymun. Sarhoşum ben, aşırı derecede sarhoşum. Sarhoşken en olmadık şeyleri söylerim zaten. ‘Şarapta hakikat vardır’ deyişini ortaya atan adamın kendisi de zomdu öyle derken herhalde. Biliyor musun, geçenlerde verdiğim davette kâhyama şöyle dedim: ‘Bak Thaumastus, bir daha soframda mantarlı ve kestaneli süt domuzu kızartması görmek istemiyorum, duydun mu?’ ‘Pekâlâ Majesteleri,’ dedi. Oysa dünyada en sevdiğim yemektir mantarlı, kestaneli süt domuzu kızartması. Ne demiştim şimdi sana? Müttefiklerine güvenme demedim mi? Komik değil mi? Seninle benim müttefik olduğumuz aklımdan çıkıvermiş.” Ben de artık üstünde durmadım; ama ertesi gün penceremden, Herodes’in arabasının Brindisi’ye doğru yol alışını seyrederken ne demek istediğini düşündüm ve huzursuz oldum.</p>

  <p>O veda şölenine katılan tek kral Herodes değildi. Kardeşi Chalcis kralı Herodes Pollio da oradaydı. Suriye’nin kuzeydoğu sınırındaki Kommagene krallığına, Caligula’nın azletmesinden sonra benim tekrar getirdiğim Antiokhos da vardı. Şimdi Kırım Kralı yaptığım Mithridates de vardı. Onlardan başka, Küçük Ermenistan Kralı ve Osroene Kralı da vardı. Bu son ikisi, Caligula’nın sarayının civarında dolaşırlardı; Roma’da Caligula’nın yanında olmayı, Caligula’nın ona karşı komplo kurduklarından şüphelenebileceği kendi krallıklarında olmaktan daha güvenli bulmuşlardı. Hepsini geri gönderdim.</p>

  <p>Roma’daki olayları yazmaya geri dönmeden ve Ren’de, Mauritania’da ve diğer sınırlarda olup bitenlere değinmeden önce Herodes’in öyküsünü biraz daha ileri götürmek ve İskenderiye’de olanlarda finale biraz daha yaklaşmak iyi olacak. Herodes, bir öncekinden daha da büyük bir debdebe ve ihtişamla Filistin’e döndü. Kudüs’e vardığında, tapınak hazinesine şükran sunusu olarak astığı demir zinciri indirip yerine Caligula’nın ona verdiği altın zinciri astı. Caligula öldüğüne göre, onu gücendirme riski yoktu şimdi. Yüksek Rahip onu büyük bir saygıyla karşıladı, ama alışılmış iltifatlardan sonra, kardeşiyle büyük kızını evlendirdiği için sitem etti: Bundan hayır çıkmaz, dedi. Herodes, ne kadar kutsal veya önemli olursa olsun, herhangi bir din adamının onu yönetmesine izin verecek türden bir adam değildi. Adı Jonathan olan Yüksek Rahibe, Kral Agrippa’nın, yani kendisinin Caligula’yı tapınağı kirletmekten vazgeçirmekle ve beni, İskenderiye Yahudilerinin dinsel ayrıcalıklarını onaylamaya ve benzer ayrıcalıkları dünyadaki tüm Yahudilere vermeye ikna etmekle, Yahudilerin tanrısına iyi bir hizmette bulunup bulunmadığını sordu. Jonathan, bütün bunların çok iyi olduğunu söyledi. O zaman Herodes ona küçük bir mesel anlattı: Zengin bir adam yol kenarında bir dilenci görmüş. Dilenci, onun kuzeni olduğunu söyleyerek sadaka istemiş. Zengin adam şöyle demiş: “Dilenci, sana acıdım, kuzenim olduğuna göre, senin için elimden geleni yapacağım. Yarın bankama git, her birinde ülkenin parasıyla iki bin altın bulunan on kese altın hazır olacak.” “Eğer doğru söylüyorsan,” demiş dilenci, “Tanrı seni ödüllendirsin!” Dilenci bankaya gitmiş ve gerçekten on kese altın ona teslim edilmiş. O kadar memnun ve minnettarmış ki! Ama dilencinin kardeşlerinden biri, sıkıntıdayken kendisine hiç el uzatmayan bir rahip, ertesi gün zengin adamı ziyaret etmiş. “Sen alay mı ediyorsun?” diye sormuş kızgın bir tavırla. “Yoksul kuzenine ülkenin parasıyla yirmi bin altın vereceğine söz verdin ve sözünü tuttuğuna inandırdın zavallıyı. Ben parayı saymasına yardıma gittim ve ilk keseden bir Parth altını çıktı. Parth parası burada geçer mi sanıyorsun? Bir garibana yapılacak numara mı bu?”</p>

  <p>Mesel Jonathan’ı utandırmadı. Herodes’e, zengin adamın Parth parası koymakla -tabii gerçekten bilerek yaptıysa- armağanına gölge düşürmesinin yanlış olduğunu söyledi. Ayrıca en yüce kralların da yalnızca Tanrı’nın elinde birer araç olduklarını ve Tanrı’nın hizmetine bağlılıkları ölçüsünde, O’nun tarafından ödüllendirildiklerini Herodes’in unutmaması gerektiğini de söyledi.</p>

  <p>“Ya O’nun Yüksek Rahipleri?” diye sordu Herodes.</p>

  <p>“O’nun Yüksek Rahipleri, O’na olan bağlılıkları nedeniyle yeterince ödüllendirilirler; bu bağlılık dini görevlerini aksatan bütün Yahudileri uyarmayı da içerir. Tanrı’ya bağlılık kutsal giysileri giyme ve O’nun sonsuz gücü ve haşmetiyle yaşadığı o kutsal odaya girme izniyle ödüllendirilir.”</p>

  <p>“Pekâlâ,” dedi Herodes. “Eğer ben, dediğin gibi, O’nun elinde bir araçsam, seni şimdi azlediyorum. Bu yıl Fısıh bayramında kutsal giysileri başkası giyecek. Uyarı yapmanın vaktini ve mevsimini bilen birini seçeceğim.”</p>

  <p>Böylece Jonathan azledildi ve Herodes’in onun yerine atadığı kişi de bir süre sonra, süvarilerin komutanının Samiriyeli olmasına itiraz ederek Herodes’i kızdırdı. Yahudi kralın kurmayları da Yahudi olmalıydı. Samiriyeliler Hazreti İbrahim’in zürriyetinden gelmiyordu; her şeye burunlarını sokarlardı. Bu süvari komutanı Silas’tan başkası değildi. Herodes, Silas uğruna, yeni Yüksek Rahibi azletti ve görevi yine Jonathan’a önerdi. Jonathan reddetti, görünüşe bakılırsa minnettar olsa da, kutsal giysileri bir kez giymenin ona yettiğini ve ikinci kez Yüksek Rahipliğe adanma töreninin ilki kadar kutsal olmayacağını belirtti. Eğer Tanrı Herodes’in onu azletmesini mümkün kıldıysa, belli ki bu, gururunun cezasıydı; şimdi Tanrı onu bağışlamaya hazırsa, onu ikinci kez kızdırmayı göze alamazdı. Ama acaba Kutsal Rahipliğe bütün Kudüs’de bulunabilecek en kutsal ve Tanrı korkusu bilir adam olan kardeşi Matthias’ı önerebilir miydi? Herodes razı oldu.</p>

  <p>Herodes Kudüs’ün Bezetha ya da Yeni Şehir denilen semtine yerleşti. Buna çok şaşırdım; çünkü artık Greko-Romen stilinde inşa edilmiş ve her lükse sahip birkaç güzel şehri vardı ve bunlardan birini başkenti yapabilirdi. Bütün bu şehirleri zaman zaman resmiyet çerçevesinde ziyaret ediyor ve orada oturanlara nezaketle davranıyordu. Ama Kudüs ona göre bir Yahudi kralın yaşayacağı ve yönetim merkezi yapacağı tek şehirdi. Kudüs halkı onu çok seviyordu; yalnız tapınağa sunduğu armağanlardan ve kenti güzelleştirmesinden ötürü değil, yıllık gelirinden yüz bin altın eksilmesine rağmen, emlak vergisini kaldırmasından ötürü. Mamafih, toplam geliri onsuz bile yarım milyon altın civarındaydı. Beni daha da şaşırtan, her gün tapmakta dua etmesi ve Yasa’yı katı bir şekilde uygulamasıydı. Dindar kardeşi Aristobulos’tan “o kutsal ilahi söyleyicisi” diye bahsederek dile getirdiği küçümseme hatırımdaydı ve resmi mektuplarına daima eklediği özel mektupları, maneviyatında herhangi bir değişime işaret etmiyordu.</p>

  <p>Gönderdiği mektuplardan biri neredeyse tümüyle Silas hakkındaydı. Mektup şöyleydi:</p>

  <div>
    <br/>
  </div>

  <p>“Küçük İpek Maymunu, eski dostum, sana anlatacak çok acıklı ve çok komik bir hikâyem var: Haydut arkadaşın Herodes Agrippa’nın ‘sadık Achates’i Silas hakkında. En âlim Küçük Maymun, biriktirdiğin bütün o zengin tarihi ayrıntılar deposunda, acaba ceddin dindar Aeneas’ın sadık Achates’ten, benim son zamanlarda Silas’tan sıkıldığım kadar sıkıldığına dair bir bilgi var mı? O konuda Vergilius yorumcuları bir şey diyor mu? Sana daha önce yazmıştım sanırım. Silas’ı süvarilerin komutanı yapmak tam bir aptallıktı. Silas Samiriyeli olduğu için, Yüksek Rahip atamayı uygun bulmadı. Samiriyeliler, Babil sürgününden Kudüs’e dönen Yahudilere çok eziyet etmiş; gündüz inşa ettikleri duvarları geceleri yıkmışlar. Yahudiler, bu yüzden onları hiç bağışlamadı. Silas yüzünden Yüksek Rahibi azletme zahmetine girdim. Silas’ın çoktan burnu büyümeye başlamıştı, o ünlü açıksözlülüğüne ve patavatsızlığına her gün yeni kanıtlar ekleniyordu. Yüksek Rahibi azletmem onu iyice havalara soktu. İnan bana, saraydaki konuklar bazen hangimizin kral, hangimizin süvari komutanı olduğunu karıştırır oldular. Silas’a benimle arkadaşlığını suiistimal ettiğini ima edecek olsam, hemen surat asıyordu ve sevgili Cypros ona kötü davrandığım için bana sitem ediyor ve bizler için bütün yaptıklarını anımsatıyordu. Tekrar ona güler yüz göstermem ve neredeyse nankörlüğümden ötürü özür dilemem gerekiyordu.</p>

  <p>En çekilmez huyu, geçmişte atlattığım vartaları diline dolaması ve herkesin önünde, en aşağılayıcı ayrıntıları vererek beni şu ya da bu tehlikeden nasıl kurtardığını, bağlılığını nasıl gösterdiğini, sağlam öğütlerini nasıl dinlemediğimi ve güzel havada, yağmurda ve fırtınada, dostluğum dışında hiçbir ödül beklemediğini -malum, Samiriyeli karakteri!- anlatmasıydı. Ama bu kez fazla ileri gitti. Bir zamanlar Antipas’ın emrinde magistralık yaptığım, Galilea Gölü yakınındaki Tiberias’taydım ve Sayda eşrafıyla yemek yiyordum. Antiokheia’da Flaccus’un danışmanıyken, Saydalılarla aramda geçen fikir ayrılığını belki anımsarsın. Onca siyasi önemi olan bir yemekte, Silas gene yapacağını yaptı. Fenike’de çok nüfuzlu bir adam olan Sayda liman müdürü Hasdrubal’a ilk sözü şu oldu: ‘Yüzünüzü hatırlıyorum. Adınız Hasdrubal değil miydi? Ah, tabii, dokuz yıl önce Kral Herodes Agrippa’ya gelen heyetteydiniz ve Şam’la aranızdaki sınır anlaşmazlığı meselesinde, Flaccus’u lehinize etkilemesini istemiştiniz. Herodes’e armağanınızı reddetmesini öğütlediğimi hatırlıyorum, bir anlaşmazlıkta iki taraftan da rüşvet almanın tehlikesine işaret etmiştim; adamın başı belaya girer, demiştim. Ama sadece güldü bana. Huyu öyledir.’</p>

  <p>Hasdrubal ince adamdı ve olayı hiç hatırlamadığını söyledi. Silas’ın yanıldığından emindi. Ama Silas’ı durdurmak ne mümkün! ‘Belleğiniz o kadar kötü olamaz, değil mi?’ diye diretti. ‘O mesele yüzünden, Herodes deve sürücüsü kılığında -o kıyafeti de ben buldum- Antiokheia’dan kaçmak zorunda kaldı. Karısıyla çocuklarını geride bıraktı ve ben onları bir gemiye bindirip kaçırdım. Herodes Suriye çölünü çalınmış bir deve üstünde geçip Edom’a gitti. Hayır, deveyi soruyorsanız, çalan ben değilim; Kral Herodes Agrippa’nın kendisi çaldı.’</p>

  <p>Kan beynime sıçradı. Hikâyenin belli başlı gerçeklerini inkâr etmek faydasızdı. Günün birinde atalarımdan miras duyguların etkisiyle çöle dönme arzusuyla yanmaya başladığım, Antiokheia’daki Romalı yaşamından bıktığım ve kendimi çölün sonsuzluğuna atıp Edom’daki soydaşlarımın yanına gitmek istediğim, ama Flaccus’un izin vermeyeceğini -siyasi danışmanı olarak bana bağımlı olduğunu- bildiğimden, ailemi Silas’a emanet edip onlarla daha sonra Anthedon limanında buluşmak üzere, gizlice kaçtığım yolunda kaygısız ve romantik bir hikâye uydurup işi geçiştirmek için elimden geleni yaptım. Sonuçta hoş bir tatil yapmıştım. Anthedon’da, beni Antiokheia’da bulamayan imparatorluk ulağıyla karşılaştığımı söyledim. Ulak İmparator Tiberius’tan bir mektup getirmişti. Tiberius, beni danışman olarak görev yapmam için Roma’ya çağırıyordu; taşrada kafamın ziyan olduğu fikrindeydi.</p>

  <p>Hasdrubal, nazik bir ilgiyle dinleyerek yalanlarıma hayran kaldı, çünkü hikâyeyi neredeyse Silas kadar iyi biliyordu. ‘Majestelerinin Edom’a ilk gidişi miydi acaba?’ diye sordu. ‘Anladığım kadarıyla, Edomlular çok soylu, konuksever ve cesur bir ırkmış; lükse ve hoppalığa ilkel bir şiddetle karşı çıkarlarmış. Bu yaklaşıma hayran olmamak mümkün değil. Ama hayran olmak, onu uygulamaktan daha kolay geliyor bana.’</p>

  <p>Ama o sersem Silas gene atladı: ‘Hayır, Hasdrubal, Edom’a ilk gidişi değildi. İlk gidişinde tek yoldaşı bendim, bir de o zamanki adıyla Leydi Cypros ve iki büyük çocuğu. Tiberius’un oğlunun öldürüldüğü yıldı. Bu yüzden Kral Herodes alacaklılarından kaçmak zorundaydı ve Edom sığınabileceği tek yerdi. Hesaplaşma gününün geleceğini ona sürekli söylememe rağmen inanılmaz miktarlarda borç yapmıştı. Doğrusunu isterseniz Edom’dan nefret ediyordu ve kendini öldürmeyi düşünüyordu; ama Leydi Cypros gururunu kenara koydu ve kavgalı olduğu görümcesi Herodias’a çok alttan alan bir mektup yazarak kurtardı onu. Kral Herodes buraya, Galilea’ya davet edildi ve Kral Antipas onu, tam bu kentte, alt mahkemelere yargıç atadı. Yıllık geliri sadece yedi yüz altındı.’</p>

  <p>Hasdrubal şaşkınlığını ve inanmazlığını belirtmek için ağzını açmak üzereydi ki, Cypros birden yardımına geldi. Silas’ın hakkımda anlattığı hikâyelere aldırmamıştı, ama Herodias’a yazdığı mektubun anısı canlanınca, iş değişti. ‘Silas,’ dedi, ‘çok konuşuyorsun ve söylediklerinin çoğu yanlış ve saçma. Lütfen dilini tutar mısın?’</p>

  <p>Silas kıpkırmızı oldu ve yine Hasdrubal’a döndü: ‘Uygunsuz da olsa, gerçeği söylemek benim Samiriyeli tabiatımın bir parçası. Evet, Kral Herodes bugünkü krallığını kazanmadan önce, pek çok iniş çıkış yaşadı. Bunların bazılarından utanmış gözükmüyor. Örneğin, Kudüs’teki tapınağın hazinesine, bir zamanlar İmparator Tiberius’un emriyle bağlandığı demir zinciri astı. Vatana ihanetten zindana atılmıştı, biliyorsunuz. Arabacısının kulağının dibinde, Gaius Caligula ile özel şeyler konuşmamasını kaç kere söylemiştim, ama her zamanki gibi bana kulak asmadı. Daha sonra, Gaius Caligula ona, o demir zincirin altından yapılmış bir eşini verdi ve geçen gün, Kral Herodes, herhalde tapınaktaki yeterince parlamıyor diye, onu indirip yerine altın zinciri astı.’ Cypros’la göz göze geldik ve sessizce anlaştık. Thaumastus’a, odama gidip yatağımın karşısındaki duvarda asılı duran zinciri getirmesini söyledim. Getirdi. Merak uyandıran bir nesne olarak, sofrada elden ele geçirildi. Saydalılar, zor sakladıkları bir sıkıntıyla zinciri incelediler. Sonra Silas’ı yanıma çağırdım. ‘Silas,’ dedim, ‘sana büyük bir onur bahşedeceğim. Bana ve aileme yaptığın bütün hizmetlere ve saygıdeğer konukların önünde bile göstermekten çekinmediğin açıksözlülüğüne karşılık, sana şimdi Demir Zincir Sınıfı’nın nişanını vereceğim; umarım uzun yıllar takarsın onu. Sadece sen ve ben bu çok seçkin sınıfın üyesiyiz ve şimdi nişanı sana teslim ediyorum. Thaumastus, bu adamı zincirle ve hapse götür.’</p>

  <p>Silas ağzını açamayacak kadar şaşırdı ve kurbanlık koyun gibi götürüldü. Matrak olan şu: Eğer ona önerdiğim Roma yurttaşlığını ısrarla reddetmeseydi, ona bu numarayı asla yapamazdım. Sana başvururdu ve sen, yufka yürekli adam, kuşkusuz onu bağışlardın. Ben maalesef öyle yapmaya mecburdum, yoksa Saydalılar bir daha bana saygı duymazlardı. Neyse, görünen o ki olaydan sevindirici derecede etkilendiler ve yemeğin devamı gayet başarılı geçti. Birkaç ay önceydi bu. Silas’ı, dersini alsın diye hapiste bıraktım; Cypros da çıkarayım diye tutturmadı; ama doğum günüm için dün yapılan kutlamaya katılması için salıvermeyi düşünüyordum. Thaumastus’u Tiberias’a, Silas’ı hücresinde ziyarete gönderdim. Şöyle diyecekti: ‘Efendimiz Kral Herodes Agrippa, Misenum’da zindana doğru yürürken, ona bir umut ve teselli habercisi olmuştum ve şimdi sana, Silas, bir umut ve teselli habercisi olmak için buradayım. Bu bir testi şarap onun simgesidir. Merhametli hükümdarımız, üç gün sonra Kudüs’te vereceği şölene seni davet ediyor. Arzu edersen, sana taktığı sınıf nişanı üstünde olmadan gelebilirsin. Al testiyi, iç. Benim de sana tavsiyem, dostum Silas, insanlara geçmişte yaptığın hizmetleri onların başına kakma. Eğer dürüst ve değerbilir adamlarsa, hatırlatma gerekmez; eğer namussuz ve nankör adamlarsa, hatırlatma zaten beyhudedir.’</p>

  <p>Silas, bu aylar boyunca ona reva görülen haksızlıkları, gardiyanı dışında birine anlatmaya can atıyordu. Thaumastus’a şöyle dedi: ‘Demek Kral Herodes’in mesajı bu, ha? Ve benim minnettar olmam bekleniyor, öyle mi? Acaba hangi yeni nişanla onurlandıracakmış beni? Kamçı Sınıfı nişanını verir belki. Dürüst bir adama arkadaşı tarafından Kral Herodes’in bana davrandığı kadar kötü davranıldığı nerede görülmüş? Burada, hücre hapsinde çektiğim eziyetlerin bana dilimi tutmayı öğreteceğini mi sanıyor? Gerçeği söylemek istersem, söylerim; yalancı danışmanlarını ve yalaka saraylılarını utandırmak için konuşurum. Söyle Kral’a, moralimi çökertemedi ve eğer beni salıverirse, bunu her zamankinden daha açık ve keskin bir dille konuşarak kutlayacağım. Birlikte ne kadar çok tehlike ve talihsizliği atlattığımızı, uyarılarımı zamanında dinlemediği için ikimizi de mahvın eşiğine getirdiğini ve her seferinde bir yolunu bulup durumu kurtardığımı ve bütün bunlara karşılık, beni bu ağır zincir ve karanlık zindanla ödüllendirdiğini bütün ülkeye haykıracağım. Hayır, bu muameleyi asla unutmayacağım. Öldüğüm zaman ruhum da hatırlayacak, onun uğruna yaptığım bütün şanlı işleri de hatırlayacak.’ ‘İç,’ demiş Thaumastus. Ama Silas içmemiş. Thaumastus deliyi ikna etmeye çalışmış, ama o, mesajını göndermekte diretmiş ve şarabı reddetmiş. Sonuçta Silas hâlâ hapiste ve onu çıkarmam mümkün değil; Cypros da aynı fikirde.</p>

  <p>Dor’daki olay beni gülümsetti. Veda şöleninde, ikimiz de çok sarhoş ve Samiriyeliler kadar açıksözlüyken, sana ne dediğimi hatırlıyor musun? Sen tanrı olacaksın, benim Küçük İpek Maymunum, bunu önlemek için elinden geleni yapsan da. Böyle şeyleri durduramazsın. Mantar ve kestaneli süt domuzu kızartması hakkındaki sözlerime gelince, ne kastettiğimi galiba biliyorum. Şimdi öyle iyi bir Yahudi oldum ki, hiçbir vesileyle ağzıma bir lokma haram gıda koymuyorum; koysam bile, kendimden, Arap aşçımdan ve seyreden mehtaptan başkası bilmiyor. Fenikeli komşularımı ziyaret ettiğimde veya Yunan tebaamla yemek yerken bile yasağı delmiyorum. Bana yazdığında, ihtiyar tilki Vitellius’tan ve o dalavereci Asiaticus, Vinicius ve Vinicianus serserilerinden haber ver. Güzel karın Messalina’ya resmi mektubumda süslü iltifatlarımı sundum. Şimdilik hoşça kal ve eski üçkâğıtçı oyun arkadaşın hakkında, onun hak ettiğinden daha iyi düşünmeyi sürdür.</p>

  <p class="p1" style="text-align: right; ">HAYDUT”</p>

  <div>
    <br/>
  </div>

  <p>“Dor olayı”nı açıklayayım. Buyruğuma rağmen, bazı genç Yunanlar Suriye’de Dor adlı bir yerde, benim bir heykelimi bulmuşlar ve bir Yahudi sinagoguna zorla girerek, heykeli güney ucuna, sanki tapınılmak üzere yerleştirmişlerdi. Dor’daki Yahudiler hemen, doğal koruyucuları olan Herodes’e başvurdular ve Herodes, itiraz için bizzat Antiokheia’ya Petronius’u görmeye gitti. Petronius, Dor’daki magistralara çok sert bir mektup yazarak, suçluların gecikmeden yakalanmasını ve cezalandırılmak üzere kendisine gönderilmesini bildirdi. Petronius, çifte suç işlendiğini, hem Yahudilerin kirletilen sinagoğu artık tapınma amacıyla kullanamayacağını, hem de dini hoşgörü konusundaki buyruğumun utanmazca çiğnendiğini yazmıştı. Mektubunda tuhaf bir cümle vardı: Heykelime uygun olan yer bir Yahudi sinagoğu değil, kendi tapınaklarımdan biri olmalıydı. Herhalde Senato’nun ricalarına artık karşı koyamayacağımı ve ilahlaştırılmamı beklemenin nazik bir davranış olduğunu düşünmüştü. Ama tanrı olmaya hâlâ şiddetle karşı koyuyordum.</p>

  <p>İskenderiye Yunanlarının, şimdi var güçleriyle gözüme girmeye çalıştıklarını tahmin edersiniz. Tahta çıkışımı kutlamak ve masrafı Şehir tarafından karşılanacak muhteşem bir tapınak inşa edilmesini ve bana adanmasını önermek üzere bir heyet gönderdiler; veya bunu reddedersem, hiç değilse bir İtalyan Araştırmaları Kütüphanesi kurup içine gereken malzemeyi koyacak ve en değerli yaşayan tarihçi olarak bana adayacaklardı. Ayrıca her yıl doğum günümde, <i>Kartaca Tarihi</i> ve <i>Etruria Tarihi</i> yapıtlarımı, halka açık okuma seanslarında kullanmak için izin istediler. Bu iki kitabım, sırayla değişen eğitimli okuyucular tarafından ilki eski kütüphanede, İkincisi yeni kütüphanede, baştan sona okunacaktı. Bu önerinin gururumu okşayacağını gayet iyi biliyorlardı. Onuru kabul ederken, kendimi ölü doğmuş ikizlerin babası gibi hissettim. Doğumdan az sonra, köşede bir sepette gömülmeyi bekleyen küçük soğuk cesetler, birdenbire beklenmedik biçimde ısınıp kızarmaya ve koro halinde bağırmaya başlamışlardı sanki. Hayatımın en güzel yirmiyi aşkın yılını bu kitaplara adamış, olguları toplamak ve kontrol etmek için çeşitli dilleri öğrenmeye sınırsız uğraş vermiştim ve bildiğim kadarıyla, hiç kimse bunları okuma zahmetine girmemişti. Hiç kimse, dedim, ama iki istisna var. Herodes <i>Kartaca Tarihi</i>'ni okudu -Etruria konusuyla ilgilenmiyordu- ve Fenikeli karakteri hakkında çok şey öğrendiğini söyledi; ama aynı ilgiyi duyacak fazla kişi olduğunu sanmıyordu. “Sosisin eti bol, ama baharatı ve sarmısağı eksik,” demişti. Fazla bilgi olduğunu, ama hoş bir üslubun bulunmadığını kastediyordu. Bunu, ben hâlâ sıradan yurttaşken söyledi; dolayısıyla beni pohpohlaması söz konusu değildi. Kâtiplerim ve araştırmalarıma katkıda bulunan yardımcılarım dışında, iki kitabı da okuyan tek kişi Calpurnia’ydı. İyi bir kitabı kötü bir piyese, benim tarih kitaplarımı da gördüğü birçok iyi piyese yeğlediğini söylemişti; Etrüsk kitabını da bildiği yerler hakkında olduğu için Kartaca kitabından daha çok beğenmişti. Unutmadan belirteyim: Ben imparator olunca, Calpurnia’ya, Ostia yakınlarında şirin bir villa aldım, rahat edeceği bir yıllık gelir bağladım ve eğitimli köleler verdim. Ama beni sarayda ziyarete hiç gelmedi; ben de, Messalina kıskanır korkusundan, onu hiç ziyaret etmedim. Kleopatra adında İskenderiyeli bir arkadaşıyla oturuyordu. O da eskiden fahişeydi, ama şimdi Calpurnia’nın geliri bol bol yettiği için, ikisi de mesleği sürdürmediler. Sakin, efendi kızlardı.</p>

  <p>İskenderiyelilerin önerisinden çok gururlandığımı söylüyordum, çünkü İskenderiye ne de olsa dünyanın kültür başkentidir ve şehrin önde gelen yurttaşları tarafından yaşayan en seçkin tarihçi diye nitelenmemiş miydim? Okuma seanslarından birinde bulunmak için İskenderiye’ye gidecek vaktim olmadığına hayıflanıyordum. Heyetin geldiği gün, bir profesyonel okuyucu çağırttım ve bana, özel olarak, kitaplarımın her birinden birkaç pasaj okumasını istedim. Öyle güzel bir ifade ve telaffuzla okudu ki, o an yazarın ben olduğunu unutup alkışlamaya başladım.</p>
</body>
</html>