<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>29. <i>Bölüm</i></h3>

  <p>Sonra Ksenophon geldi ve zorla ağzıma bir şeyler akıttı, çünkü çökmenin eşiğindeydim; elimden tuttu. Bana tam ne içirdiğini bilmiyorum, ama etkisiyle kafam berraklaştı, kendime hâkim oldum, herkese ve her şeye mesafeli hissetmeye başladım. Ayaklarım, bir ilah gibi, bulutların üstünde yürüyordu sanki. Görüşüm de etkilenmişti; öyle ki, çok yakınımda olan Narcissus, Calpurnia ve Pallas’ı yirmi adım ötedeymişler gibi görüyordum.</p>

  <p>“Turranius ve Lucius Geta’yı çağırın,” dedim. Callon’un ölümünden sonra, Turranius ambarların yöneticisi olmuştu; Geta da, söylediğim gibi, Crispinus ile birlikte muhafızların eş komutanıydı.</p>

  <p>Onları, gerçeği söyledikleri takdirde cezalandırmayacağıma söz verdikten sonra, sorguladım. Narcissus, Calpurnia ve Cleopatra’nın anlattıklarını doğruladılar ve başka birçok şey daha anlattılar. Geta’ya, bunları niçin bana daha önce bildirmediğini sorunca, şöyle dedi: “Sizin sıkça kullandığınız <i>diz baldırdan yakındır</i> atasözüyle yanıtlayabilir miyim, Sezar? Selefim Justus, eşinizin saraydaki dairesinde olan biteni size bildirmeye kalkınca, ne oldu ona?”</p>

  <p>Turranius da aynı soruya bana bir hatırlatma yaparak cevap verdi: Bir süre önce, Öküz Pazarı’nın yer döşemesi için Mısır’dan ithal edilen ve kamu ambarlarında duran bazalt bloklara, Messalina’nın emriyle el konmasını şikâyet için bana gelmeye cesaret etmişti - sonra bu taşlarla Lucullus Bahçeleri’nde sütunlar yapıldığı ortaya çıktı. Ben kızmış ve bir daha Messalina’nın hiçbir eylemini veya emrini sorgulamamasını ve yaptığı her şeyi benim adıma veya benim onayımla yaptığını söylemiştim. Leydi Messalina’dan bir şikâyeti varsa, şikâyetini ona bildirmesini söylemiştim. Haklıydı Turranius. Aynen öyle demiştim.</p>

  <p>Ben Geta ve Turranius’u sorgularken, arkada çok huzursuz görünen Calpurnia’nın bakışından benimle özel konuşmak istediğini anladım. Hemen odadan herkesi çıkardım; o zaman, ciddi ve tatlı bir sesle konuştu: “Cancağızım, aynı soruyu tekrar tekrar farklı kişilere sormakla bir yere varamazsın. Durum belli: Kısmen Messalina’ya olan aşkını ve güvenini bildiklerinden, ama çoğunlukla da imparator olduğun için sana söylemeye korkuyorlardı. Aptallık ettin, talihin de ters gitti. Şimdi durumu düzeltmek için bir şeyler yapmalısın. Hemen harekete geçmezsen, hepimizi ölüme mahkûm etmiş olursun. Her dakika değerli. Derhal Muhafızların ordugâhına gidip oradaki bütün sadık askerlerin korumasını elde etmelisin. Messalina ile Silius’un hatırına seni terk edeceklerine inanamam. Bir iki albay veya yüzbaşı satın alınmış olabilir, ama geri kalanlar sana gerçekten bağlıdır. Hemen Roma’ya atlı haberciler gönder ve Silius ile karından intikam almak için yolda olduğunu bildirsinler. Düğünde bulunan herkesin tutuklanmasını söyle. Muhtemelen bu kadarı ayaklanmayı bastırmaya yetecektir. Zaten hepsi sarhoş olduğundan fazla bir şey yapamazlar. Ama acele et!”</p>

  <p>“Tabii,” dedim, “acele edeceğim!”</p>

  <p>Yine Narcissus’u çağırdım. “Geta’ya güveniyor musun?”</p>

  <p>“Açık konuşmam gerekirse, Sezar, tam güvenemiyorum.”</p>

  <p>“Ya burada yanında olan iki yüzbaşı?”</p>

  <p>“Onlara güvenirim, ama kafaları işlemez.”</p>

  <p>“Crispinus izinli, Baiae’de. Eğer Geta’ya güvenemiyorsak, Muhafızların komutasını kime vereceğiz?”</p>

  <p>“Calpurnia erkek olsaydı, Calpurnia derdim. Ama kadın olduğuna göre, ikinci tercih ben olsam gerek. Biliyorum, basit bir azatlıyım ben; ama Muhafız subayları beni tanıyor ve seviyorlar. Hem bu sadece tek bir gün için.”</p>

  <p>“Pekâlâ, günün generali Narcissus. Geta’ya hekim zoruyla, yarına kadar yatakta kalmasını bildir. Bana parşömen ve kalem ver. Dur bir dakika. Bugün ayın kaçı? 5 Eylül mü? Tamam, işte görev belgen. Yüzbaşılara bunu göster ve adamlarıyla hemen yola çıkıp Roma’ya gitmelerini ve düğündeki herkesi tutuklamalarını söyle. Ama kendilerini savunma amacı dışında, şiddet kullanmasınlar. Muhafızlara benim yolda olduğumu ve onların sadakatine güvendiğimi bildir. Sadakatlerinin ödülsüz kalmayacağını da hatırlat.”</p>

  <p>Ostia-Roma arası on sekiz mildir, ama askerler, hızlı hafif arabalar kullanarak mesafeyi bir buçuk saatte katettiler. Vardıklarında düğün daha yeni dağılıyordu. Bunun nedeni, Silius sahneye çıkmadan önce Messalina’nın âşıklarından olan Vettius Valens adlı bir şövalyeydi. Düğün eğlencesinde, ilk içki heyecanı geçmiş ve herkes biraz yorgun ve ne yapacağını bilmez hale gelmişti. Şimdi ilgi Vettius Valens üzerinde toplanmıştı: Evin önündeki güzel meşe ağacına sarılmış ve ağacın içindeki hayali orman perisiyle konuşuyordu. Peri sanki ona âşık olmuş ve sadece kendisinin duyduğu bir fısıltıyla, onu ağacın tepesinde kendisiyle buluşmaya çağırıyordu. Buluşmayı nihayet kabul etti ve ilk büyük dala tırmanmak için, arkadaşlarının bir piramit oluşturmasını istedi. Piramit, kahkahalar arasında, iki kez çöktü, ama Vettius sebat etti ve üçüncü denemede dala at biner gibi oturdu. Oradan yavaş yavaş giderek yukarılara tırmandı ve ağacın tepesindeki sık yaprakların arasında kayboldu. Herkes durmuş yukarı bakıyor ve şimdi ne olacak diye bekliyordu. Beklenti yüksekti, zira Vettius ünlü bir komedyendi. Çok geçmeden perinin aşk sözlerini taklit etmeye, şapırtılı öpüşme sesleri çıkarmaya ve küçük heyecan çığlıkları atmaya başladı. Sonra sesi tamamen kesildi; aşağıdakiler merakla ona seslendi: “Vettius, Vettius ne yapıyorsun?”</p>

  <p>“Sadece dünyayı seyrediyorum. Burası Roma’nın en mükemmel gözetleme noktası. Peri kucağımda oturuyor ve bana ilginç yerleri gösteriyor; onun için araya girmeyin. Evet, orası Senato binası. Deli kız, o kadarını ben de biliyorum! Orası da Colchester! Ama yanıldın işte. Bu ağaçtan Colchester’ı görmen imkânsız. Herhalde Muhafızların ordugâhını kastediyorsun. Aman Tanrım, gerçekten Colchester’mış. Adı tabelada yazılı ve etrafta mavi suratlı Britonlar dolaşıyor. Ne o? Ne yapıyorlar? Hayır, inanmıyorum. Claudius’a tanrı diye tapınıyorlar mı?” Sonra benim sesimi taklit ederek: “<i>Neden,</i> bilmek istiyorum <i>neden</i>? Tapınılacak başka kimse kalmadı mı? Öteki tanrılar Manş’ı geçmeyi mi reddetti? Suçlayamam onları doğrusu. Manş’ı geçerken beni de feci deniz tutmuştu.”</p>

  <p>Vettius’un izleyicileri büyülenmişti. Vettius susunca yine seslendiler: “Vettius, Vettius! Şimdi ne yapıyorsun?”</p>

  <p>Yine benim sesimi taklit ederek cevap verdi: “Evvelemirde, yanıtlamak istemiyorsam, yanıtlamayacağım. Bana bunu dayatamazsınız. Özgür bir insanım, değil mi? Hatta Roma’daki en özgür insanlardan biri.”</p>

  <p>“Devam et Vettius, anlat.”</p>

  <p>“Oraya bakın! Oraya! Bin intikam tanrısı ve yılan! Peri, bırak beni, hemen bırak. Hayır, olmaz, başka zaman. Şimdi o biçim işlerle uğraşamam. Aşağı inmeliyim. Peri, çek ellerini!”</p>

  <p>“Vettius, ne oluyor?”</p>

  <p>“Kaçın, canınızı kurtarın. Korkunç bir manzara. Hayır; durun! Trogus, Proculus, önce aşağı inmeme yardım edin! Ama diğer herkes kaçıp canını kurtarsın!”</p>

  <p>“Ne? Ne?”</p>

  <p>“Ostia’dan müthiş bir fırtına geliyor! Kaçın, canınızı kurtarın!”</p>

  <p>Gerçekten de kalabalık dağıldı. Başlarında gelin ve damat, askerlerimin dörtnala gelmesinden birkaç saniye önce, gülerek ve bağrışarak bahçeden sokağa çıktılar. Messalina kaçmayı başardı; Silius da. Ama askerler konuklardan iki yüz kadarını, daha sonra da kafaları dumanlı, evlerinin yolunu bulmaya çalışan elli kişiyi kolayca tutukladı. Messalina’nın yanında sadece üç kişi kalmıştı. Başlangıçta yirmi kişiden fazlası vardı, ama Muhafızların geldiği haberi yayılınca onu terk etmişlerdi. Kentten yürüyerek Lucullus Bahçeleri’ne geldiğinde iyi kötü ayılmıştı. Hemen Ostia’ya gitmesi gerektiğine karar verdi; güzelliğinin etkisini bir kez daha sınayacaktı üzerimde -şimdiye kadar hiç başarısız olmamıştı bu girişim- ve çocukları yedek kuvvet olarak yanında getirecekti. Hâlâ ayakları çıplaktı ve bağbozumu kıyafeti içindeydi; sokaklarda arkasından ıslık çalınıyor, laf atılıyordu. Bir hizmetçiyi saraya göndererek çocuklarını, sandaletlerini, birkaç mücevher ve temiz bir giysi getirmesini söyledi. Onunla Silius arasındaki aşkın niteliği, ilk tehlike işaretinde birbirlerini anında terk etmeleriyle belli olmuştu. Messalina onu öfkeme kurban etmeye hazırlandı; Silius ise sanki hiçbir şey olmamış gibi, pazaryerine, oradaki yargı işlerine bakmaya gitti. Tamamen masum numarası yapabileceğini sanacak kadar zomdu hâlâ ve yüzbaşılar onu tutuklamaya gelince, işi gücü olduğunu söyleyip ne istediklerini sordu. Aldığı cevap ise, kelepçelenip ordugâha götürülmek oldu.</p>

  <p>Bu arada, benimle Ostia’ya gelen ve kurbanın iç organları bozuk çıkınca, kentin başka bir kesimindeki arkadaşlarını ziyarete giden Vitellius ile Caecina (ikinci Konsüllüğüm sırasındaki mevkidaşım) bana katılmışlardı. Onlara kısaca olanları anlattım ve hemen Roma’ya döneceğimi söyledim: Onlardan bana destek olmalarını ve rütbesi veya mevkiine bakmaksızın, suçlular hakkında tarafsızca hüküm verdiğime tanıklık etmelerini istedim. İlacın tanrısal etkisi sürüyordu. Konuşmam sakin, akıcı ve sanırım, akıllıcaydı. Vitellius ve Caecina ilkin cevap vermediler; sadece bakışlarında şaşkınlık ve endişe okunuyordu. Bu duruma ilişkin ne düşündüklerini sorduğumda, Vitellius hâlâ hayret ve dehşet sesleri çıkarıyor ve “Gerçekten öyle mi dediler sana? Ah ne korkunç! Ne alçakça bir ihanet!” diye söyleniyor, Caecina da onun örneğini izliyordu. Arabamın geldiği bildirildi; Messalina’yı suçlama evrakını yazmakla görevlendirdiğim ve zina listesini uzatmak için çalışanları sorgulamakla uğraşan Narcissus, o zaman cesur ve sadık bir hizmetkâr olduğunu gösterdi: “Sezar, lütfen soylu arkadaşlarınıza benim, bugün için kim olduğumu bildirin ve arabanızda bana da yer verin. Sayın Vitellius ve Caecina Beyefendiler, karınızı mı kınadıkları, yoksa onu suçlayanları mı kınadıkları belli olmayan sözlerinden vazgeçip fikirlerini dürüstçe açıklayana kadar, Muhafızların komutanı olarak görevim sizin yanınızda kalmaktır.”</p>

  <p>İyi ki de benimle geldi. Kente doğru yol alırken, Vitellius’a Messalina’nın hoş tavırlarını, onu ne kadar sevmiş olduğumu ve beni nasıl alçakça aldattığını anlatmaya başladım. İçini çekerek şöyle dedi: “Onunki gibi bir güzelliğin karşısında erimemek için insanın taş olması gerek.” Çocuklardan da söz ettim; Caecina ile Vitellius aynı perdeden iç çektiler: “Zavallı yavrucaklar! Onların acı çekmesine izin verilmemeli.” Ama ikisinin de gerçek bir fikir beyanına biraz yaklaşması, Vitellius’un şu sözleriyle oldu: “Messalina’ya karşı hissettiğim hayranlığı ve şefkati hisseden birinin, bin güvenilir tanık yeminle doğrulansa bile, bu iğrenç suçlamalara inanması neredeyse imkânsızdır.” Caecina da, “Ah, ne kötü ve acı dolu bir dünyada yaşıyoruz!” diyerek onu desteklerken, onları zor durumda bırakan bir olay oldu. Alacakaranlığın içinden iki araba göründü. Beyaz atların çektiği arabada, Vesta Rahibelerinin en yaşlısı ve saygını Vibidia oturuyordu: Seksen beş yaşındaydı ve en sevgili dostlarımdan biriydi. O arabanın arkasından, üstüne kocaman bir sarı L harfi boyanmış, Lucullus Bahçeleri’nin gübre ve çöp taşıyan arabası geliyordu. Onun içindeydi Messalina ve çocuklar. Narcissus bir bakışta durumu kavradı; gözleri benden daha iyi görüyordu ve arabamızı durdurdu. “Rahibe Vibidia sizi karşılamaya gelmiş, Sezar,” dedi. “Hiç kuşkusuz, Messalina’yı affetmenizi isteyecek. Vibidia muhterem bir insandır ve ona saygım sonsuz, ama Tanrı aşkına ona acele sözler vermeyin. Size nasıl canavarca davranıldığını hatırlayın ve Messalina ile Silius’un Roma’ya ihanet ettiklerini unutmayın. Vibidia’ya saygıda kusur etmeyin tabii; ama hiçbir şekilde kendinizi bağlamayın. İşte suçlama evrakı. Bakın, isimleri okuyun. On birinci kaleme bakın -Mnester. Bunu bağışlayacak mısınız? Ya Caesoninus, ona ne dersiniz? Öyle bir yaratıkla oynaşabilen bir kadın için ne düşünürsünüz?”</p>

  <p>Parşömeni ondan aldım ve o, arabadan inerken Vitellius’un kulağına bir şey söyledi. Ne dediğini duymadım, ama her neyse, Narcissus yokken Vitellius’un ağzını tutmasını sağladı. Ben bir fenerin ışığında suçlamaları okurken, Narcissus yoldan koştu ve arabadan inerek ona doğru gelen Vibidia ve Messalina’yla buluştu. Messalina biraz ayılmıştı şimdi; uzaktan tatlılıkla bana seslendi: “Merhaba, Claudius! Öyle bir şapşallık ettim ki, söylesem inanmazsın!” Bu kez sağırlığım imdadıma yetişti. Ne bir kelime duydum ne de sesini tanıdım. Narcissus Vibidia’yı saygıyla selamladı, ama Messalina’nın daha yakına gelmesine izin vermedi. Messalina sövdü, yüzüne tükürdü ve aradan sıyrılmaya çalıştı; ama Narcissus, yanımızdaki iki çavuşa onu arabaya götürmelerini ve kente dönmelerini emretti. Messalina ırzına geçiliyormuş veya boğazlanıyormuş gibi cıyak cıyak bağırdı. Evraktan başımı kaldırıp ne olduğunu sordum. Vitellius, “Kalabalığın içinden bir kadın bağırdı. Sese bakılırsa, galiba doğum sancısı çekiyor,” dedi.</p>

  <p>Sonra Vibidia yavaş yavaş arabamıza yaklaştı; Narcissus da peşinden koştu. Benim yerime bütün konuşmayı Narcissus yaptı. Messalina’nın benzeri görülmemiş orospuluklarını ve ihanetlerini Vibidia’ya anlatması, yaşlı rahibenin onun hayatını bağışlamamı istemesini imkânsız kıldı. “Siz Vesta Rahibeleri, Caligula’nın günündeki gibi, sarayın tekrar bir geneleve dönüştürülmesini sanırım onaylamazsınız, değil mi? Dansçıların ve kılıç dövüşçülerinin, Yüksek Rahibin yatak çarşafları arasında ve Yüksek Rahibin karısının etkin katılımıyla gösteri yapmasına razı olur musunuz?”</p>

  <p>Vibidia sarsıldı: Messalina ona sadece Silius’a “biraz fazla yakınlık” gösterdiğini itiraf etmişti. “Ben bunları bilmiyorum,” dedi, “ama en azından, Yüksek Rahibi acele davranmamaya, masum kanı dökmemeye, hiç kimseyi savunmasız mahkûm etmemeye, kendi ailesinin onurunu ve tanrılara karşı görevini düşünmeye teşvik etmek isterim.”</p>

  <p>Ben lafa karıştım: “Vibidia, sevgili dostum, Messalina’ya adil davranacağım, bundan emin olabilirsin.”</p>

  <p>Narcissus şöyle dedi: “Evet, doğru. Tehlike, Yüksek Rahibin eski karısına hak etmediği bir hoşgörüyle davranmasında. Bu davaya, resmi görevinin gerektirdiği tarafsızlıkla bakması, onun için çok zor. Dolayısıyla onun adına, sizden ricam, zaten çok acı veren bu durumu onun için daha katlanılmaz yapmamanız. Tanrıça Vesta’nın çok iyi bildiğiniz ayinlerine yetişmek için şimdi ayrılmanız gerektiğini hatırlatabilir miyim, muhterem hanımefendi?”</p>

  <p>Böylece Vibidia ayrıldı ve biz yolumuza devam ettik. Kente girerken, söylediklerine göre, Messalina beni görmek için bir girişimde daha bulunmuş, ama çavuşlar onu engellemiş. Sonra Britannicus ile küçük Octavia’yı, onun adına yalvarmak için bana göndermeye çalıştı; ama bize doğru koştuklarını gören Narcissus, eliyle işaret ederek onları geri gönderdi. Ben suskun oturuyor ve Messalina’nın âşıklarının listesini düşünüyordum. Narcissus şöyle bir başlık atmıştı: “Valeria Messalina’nın, Tiberius Claudius Caesar Augustus Germanicus Britannicus, Ülkenin Babası, Yüksek Rahip vs. ile evliliğinin ilk yılından itibaren bugüne kadar, dile düşmüş zinalarının geçici ve tamamını içermeyen dökümü.” Kırk dört isim vardı; daha sonra bunlar yüz elli altıya yükseldi.</p>

  <p>Narcissus, arabanın Lucullus Bahçeleri’ne dönmesini emreden bir mesaj gönderdi; çünkü arabanın bu saatte sokaklarda olması trafik kurallarına aykırıydı. Messalina yenildiğini gördü ve tekrar bahçelere götürülmesine ses çıkarmadı. Çocuklar saraya gönderilmişti, ama annesi Domitia Lepida, son zamanlarda ikisi arasında bir soğukluk olmasına rağmen, cesaretle arabada kaldı; yoksa Messalina sürücüyle tek başına gidecekti. Sonra Narcissus, bizim sürücüye Silius’un evine gitmesini söyledi. Oraya vardığımızda şaşırdım: “Yanlış geldik galiba. Burası Asinius ailesinin konağı değil mi?”</p>

  <p>Narcissus açıkladı: “Asinius Gallus sürgün edilince, Messalina evi satın aldı ve Silius’a düğün hediyesi olarak verdi. İçeri girin de neler olduğunu görün.”</p>

  <p>İçeri girdim ve düğünün artıklarını -asma yaprağından süsler; şarap fıçıları ve presleri, yiyecek ve kirli tabak dolu sofralar, yerde ezilmiş gül yaprakları ve çelenkler, kenara atılmış leopar derileri ve her tarafa dökülmüş şarap izlerini- gördüm. Yaşlı kapıcıdan başka kimse yoktu evde; bir de gerdek odasında birbirinin kollarında yatan iki kendinden geçmiş âşık. Onları tutuklattım. Biri Montanus adında bir teğmen, ötekiyse Narcissus’un kendi yeğeni, evli ve iki çocuklu bir genç kadındı. Beni en çok dehşete düşüren ve üzen, evin sarayın eşyalarıyla dolu olmasıydı; sadece, evlendiğimizde Messalina’nın çeyiz olarak getirdiği şeyler değil, Claudia ve Julia ailelerinin kadim mirası, ecdadımın heykelleri, aile maskları, dolaplar, her şey! Niyetinin ne olduğunun bundan açık kanıtı olamazdı. Tekrar arabaya binip Muhafız ordugâhına gittik. Narcissus kasvetli ve suskundu şimdi, çünkü yeğenini pek severdi. Ama Vitellius ile Caecina, gözleriyle gördüklerine inanmanın daha güvenli olduğuna karar vermiş ve bir ağızdan bana intikam tavsiye etmeye başlamışlardı. Ordugâha vardığımızda, Narcissus’un emriyle, bütün tümeni yargıç kürsüsünün önünde toplanmış buldum. Karanlık basmış ve kürsü meşalelerle aydınlatılmıştı. Kürsüye çıkıp kısa bir konuşma yaptım. Sesim berraktı, ama çok uzaklardan gelir gibiydi:</p>

  <p>“Muhafızlar, beni size imparatorunuz olarak tavsiye eden ve sonra Senato’yu seçiminizi kabule ikna eden müteveffa dostum Kral Herodes Agrippa, onu sağ olarak son gördüğümde ve bana yazdığı son mektubunda, hiç kimseye güvenmememi, çünkü hiç kimsenin güvenime layık olmadığını söylemişti. Sözlerini ciddiye almadım ve eşim Valeria Messalina’ya kayıtsız şartsız güvenmeye devam ettim. Şimdi onun bir fahişe, yalancı, hırsız, katil olduğunu ve Roma’ya ihanet ettiğini biliyorum. Bu, size güvenmiyorum demek değil, Muhafızlar. Biliyorsunuz, tek güvendiğim sizlersiniz. Siz askersiniz ve sorgulamadan görevinizi yaparsınız. Şimdi arkamda durmanızı ve eski karım Messalina ile zina yaptığı Konsül Gaius Silius’un, kent halkına özgürlük getirme bahanesiyle hayatıma karşı düzenledikleri komployu bastırmanızı istiyorum. Senato tam bir fesat yuvası; bu öğleden sonra Tanrı Augustus’a kurban ettiğim koçun iç uzuvları kadar çürümüş... Ne kadar iğrençti, tasavvur edemezsiniz. Utanıyorum böyle konuştuğum için, ama doğrusu bu, değil mi? Düşmanlarımı -düşmanlarımızı- hesap vermeye getirmem için yardımınızı bekliyorum. Ve Messalina öldükten sonra tekrar evlenirsem, kılıçlarınızla beni paramparça etmenize ve kafamla, Sejanus’unki gibi, hamamda futbol oynamanıza izin veriyorum. Üç kez evlenmek ve üç kez talihsizlik! Ne dersiniz buna, çocuklar? Söyleyin düşüncenizi. Öteki arkadaşlarımdan doğru dürüst bir cevap alamıyorum.”</p>

  <p>“Öldürün onları, Sezar!” - “Acımayın!” - “Boğun orospuyu!” - “Hepsini gebertin!” - “Arkanızdayız!” - “Fazla hoşgörü gösterdiniz!” “Yok edin onları, Sezar!” Muhafızların meseleye nasıl baktığı çok açıktı.</p>

  <p>Böylece tutuklanan erkek ve kadınları hemen oraya getirttim ve suçlama listesinde Messalina’nın zina eşleri olarak adı geçen yüz on kişiyi ve o rezil saray âleminde, Messalina’nın teşvikiyle fuhuşa katılan dört soylu kadını tutuklattım. Davayı üç saatte bitirdim. Ama bu, adı geçen üç yüz altmış kişiden sadece otuz dördünün suçu kabul etmesi sonucu oldu. Tek suçları düğünde bulunmak olanları sürgün ettim. Zina, ihtilal teşebbüsü veya her ikisinden suçlu olduklarını kabul eden yirmi şövalye, altı senatör ve bir Muhafız albayı, hemen idam edilmeyi talep etti. Bu isteklerini yerine getirdim. Vettius Valens, komplonun elebaşılarının adlarını açıklamayı önererek canını kurtarmayı denedi. Onun yardımı olmadan da bunları öğrenebileceğimi söyledim ve onu idama gönderdim. Narcissus’un listesinde Montanus’un da adı geçiyordu; ama Messalina’nın ona tarafımdan imzalanmış ve mühürlenmiş bir emir göstererek geceyi kendisiyle geçirmeye zorladığını ve o tek geceden sonra bıktığını söyleyerek kendini savundu. Belli ki Messalina’nın “Kıymetli gözlerin yorulmasın, sevgilim,” diyerek bana tamamen başka bir şey olarak okuduğu ve imzalattığı emirlerden biriydi bu. Ne var ki, düğüne katılmak veya dostum Narcissus’un yeğeniyle zina ilişkisine girmek için benden emir almadığını belirttim; böylece o da idam edildi. O gece Roma’da on beş intihar olayı yaşandı: Bunlar tutuklanmayan, ama tutuklanacaklarını düşünen kişilerdi. Hepsi şövalye olan üç yakın arkadaşım Trogus, Cotta ve Fabius da aralarındaydı. Narcissus’un suçlarını bildiğini, ama dostluk hatırına onları listeye koymayıp bir uyarı göndermekle yetindiğini düşünüyorum.</p>

  <p>Mnester suçlu olduğunu kabul etmedi: Karımın her isteğini yerine getirmesi yolundaki emrime uyduğunu hatırlattı ve kendisi istemediği halde ona itaat ettiğini belirtti. Giysisini sıyırıp sırtındaki kamçı izlerini gösterdi. “Emirlerinizi, doğal iffetim yüzünden, yeterince gayretle yerine getirmediğim için yaptı bunları, Sezar.” Mnester’e acıdım. Bir zamanlar, tiyatrodaki seyircileri Germenlerin katliamından kurtarmıştı. Ayrıca bir oyuncudan ne beklenebilir? Ama Narcissus şöyle dedi: “Onu bağışlamayın, Sezar. Sırtındaki izlere dikkatle bakın. Deri açılmamış bile. Gözü olan herkes kamçının acıtmak amacıyla kullanılmadığını anlar; sapıkça eğlencelerinin parçasıydı bu.” Böylece Mnester, askerleri büyük bir zarafetle eğilip selamladı, son selamıydı bu ve alıştığımız kısa konuşmasını yaptı: “Eğer sizi hoşnut ettiysem, o benim ödülümdür. Eğer sizi gücendirdiysem, içtenlikle affınızı dilerim.” Sözleri sessizlikle karşılandı ve idama götürüldü.</p>

  <p>Masum oldukları çok açık olanlar dışında, bağışladığım iki kişiden biri, komplo ile suçlanan ama bunu reddeden Lateranus diye bir adam ve Caesoninus’tu. Lateranus’a karşı deliller çelişiyordu ve Aulus Plautius’un yeğeniydi; dolayısıyla, şüpheli durumu onun lehine kullandım. Caesoninus ise, iyi bir aileden gelmesine rağmen, öyle berbat bir herifti ki, diğer zinacıların yanında onu da idam ederek onlara hakaret etmek istemedim. Caligula’nın iktidarında, kadın olarak fahişelik yapıyordu. Sonra ne olduğunu bilmiyorum; bir daha Roma’da görünmedi. Narcissus’un yeğenini de salıverdim: Ona borçluydum bunu.</p>

  <p>Hâlâ üstlerinde leopar derilerinden başka şey olmayan Bakkhaların asılmasını emrettim. <i>Odysseia</i>’da Penelope’nin kötü yürekli hizmetçilerinden alınan intikam vardı aklımda:</p>

  <div>
    <br/>
  </div>

  <p>“Şöyle dedi prens: ‘Gecenin utancı olan bu fahişeler,</p>

  <p>Ve ailemizi ve adımızı alçakça kirletenler,</p>

  <p>Asker kılıcına teslim edilmek gibi</p>

  <p>Temiz bir eceli hak ederler mi?’”</p>

  <div>
    <br/>
  </div>

  <p>Hepsini, Homeros usulü, iki ağaç arasına vinçle gerilmiş uzun bir gemi kablosuna, on ikisi aynı sırada astırdım. Ayakları yerden az yüksekteydi ve ölürlerken bir alıntı daha yaptım:</p>

  <div>
    <br/>
  </div>

  <p>“Ayakları seğirdi bir süre, ama uzun sürmedi.”</p>

  <div>
    <br/>
  </div>

  <p>Ya Silius? Ya Messalina? Silius savunma yapmaya kalkışmadı: Onu sorguladığımda, Messalina tarafından nasıl ayartıldığını sadece olguları anlatarak yanıtladı. Üsteledim: “Ama <i>nedeni</i> Bilmek istiyorum, <i>nedeni</i> Gerçekten âşık mıydın ona? Benim gerçekten zorba olduğumu mu düşünüyordun? Gerçekten Cumhuriyet’i geri getirmek miydi niyetin, yoksa sadece benim yerime imparator olmak mı istiyordun?” Şöyle dedi: “Açıklayamam, Sezar. Belki büyülenmiştim. Sizi bana bir zorba gibi gösterdi. Planlarım belirsizdi. Birçok arkadaşımla özgürlükten bahsettik ve bilirsiniz, özgürlükten bahsedince her şey çok kolay görünür. Bütün kapıların açılacağını, bütün duvarların çökeceğini, herkesin sevinç çığlıkları atacağını sanırsınız.”</p>

  <p>“Hayatının bağışlanmasını istiyor musun? Seni, sorumsuz bir budala olarak ailenin vesayetine bırakayım mı?”</p>

  <p>“Hayır, ölmek istiyorum.”</p>

  <p>Messalina, Lucullus Bahçeleri’nden bana bir mektup yollamıştı. Beni her zamanki kadar çok sevdiğini ve çocukça oyununu ciddiye almayacağımı umduğunu yazmıştı. Aramızda kararlaştırdığımız gibi, Silius’u kışkırtmıştı ve zilzurna sarhoş olup şakanın ölçüsünü kaçırdıysa, ben aptalca bir öfkeye veya kıskançlığa kapılmamalıydım: “Hiçbir şey, kıskançlık kadar, kadının gözünde erkeği çirkin ve çekilmez yapmaz.” Mektup bana yargı kürsüsündeyken iletildi, ama Narcissus, davalar sona erene kadar yanıtlamamı engelledi. Sadece resmi bir “İletiniz elime geçmiştir ve zamanı gelince İmparator dikkate alacaktır,” cevabı gönderildi. Suçunun derecesini tam olarak kavrayana kadar, kendimi yazıyla bağlamanın doğru olmadığını söyledi Narcissus. Küçük bir adaya sürgün edilerek ölümden kaçabileceği umudunu eline vermemeliydim.</p>

  <p>Messalina’nın benim resmi notuma cevabı, onun sevgi dolu sözlerine verdiğim soğuk karşılıktan yakınan, gözyaşlarıyla ıslanmış uzun bir mektup oldu. Şimdi, kendi uygun bulduğu sözlerle, birçok dikkatsizliğini baştan sona itiraf ediyor, ama tek bir kez bile zina noktasına varmıyordu. Çocukların hatırı için, sadık ve görevini bilen bir eş olma fırsatını ona tekrar vermem için yalvarıyor ve Roma’nın soylu kadınlarına yıllar boyu örnek olacak kusursuz bir hanımefendi davranışı sürdüreceğine söz veriyordu. Aramızdaki özel adıyla imzalamıştı mektubu. Silius’un davası sırasında elime geçti.</p>

  <p>Narcissus gözümdeki yaşları gördü ve şöyle dedi: “Sezar, yumuşamayın. Doğuştan orospu olan asla ıslah olmaz. Bu mektupta bile size karşı dürüst davranmıyor.”</p>

  <p>“Hayır,” dedim, “yumuşamayacağım. İnsan aynı hastalıktan iki kez ölmez.”</p>

  <p>Yine cevap yazdım. “İletiniz elime geçmiştir ve zamanı gelince dikkate alınacaktır.”</p>

  <p>Messalina’nın üçüncü mektubu idamların sonuna denk geldi. Öfkeli ve tehditkârdı. Kendisine adilce ve doğru dürüst yaklaşmam için bana her fırsatı verdiğini ve ona gösterdiğim kaba, katı ve nankör davranış için hemen özür dilemezsem, sonuçlarına katlanmam gerektiğini yazmıştı. Artık sabrı taşıyordu. Bütün Muhafız subaylarımın, Narcissus dışında bütün azatlılarımın ve Senato’nun çoğunun sadakatini satın almıştı. Hemen tutuklanmam ve onun eline teslim edilmem için tek söz söylemesi yeterdi. Narcissus başını geriye atıp güldü. “Eh, hiç olmazsa size olan sadakatimi anlamış, Sezar. Şimdi saraya gidelim. Açlıktan ölüyorsunuz herhalde. Sabahtan beri lokma yemediniz, değil mi?”</p>

  <p>“Peki, ne cevap vereceğim?”</p>

  <p>“Cevap hak etmiyor.”</p>

  <p>Saraya döndük; enfes bir yemek bekliyordu bizi. Vermut (Ksenophon müsekkin olarak tavsiye etmişti) ve istiridye; en sevdiğim mantar ve soğan soslu -bu tarifi Herodes’in annesi Berenice anneme vermişti- kaz kızartması; yabanturpu ve karışık sebzelerle dana yahni; bal ve karanfille tatlandırılmış elma turtası ve Afrika’dan karpuz. Aç kurt gibi saldırdım ve yemek bitince müthiş bir uyku bastırdı. Şöyle dedim Narcissus’a: “Bu gece artık kafam çalışmaz. Bitkinim. Yarın sabaha kadar işleri sana devrediyorum. Sanırım o sefil kadına, yarın sabah buraya gelip kendini savunması için haber vermek gerek. Vibidia’ya söz verdim onu adil yargılayacağıma.” Narcissus bir şey demedi, ben de kanepemde uykuya daldım.</p>

  <p>Narcissus Muhafız albayını işaretle yanına çağırdı. “İmparator’un emri. Yanına altı kişi alıp Lucullus Bahçeleri’ndeki sefa köşküne gideceksin ve orada, İmparator’un boşadığı karısı Leydi Valeria Messalina’yı idam edeceksin.” Sonra Euodus’a Muhafızlardan önce koşup Messalina’yı uyarmasını söyledi; böylece kendini öldürme fırsatına sahip olurdu. Eğer mesajı anlarsa ki, anlamaması imkânsızdı, benim bu yetkisiz idam emrini duymam gerekmezdi. Euodus onu köşkte, yerde yüzükoyun yatmış hıçkırırken buldu. Annesi yanında diz çökmüştü. Messalina başını kaldırmadan konuştu: “Ah sevgili Claudius, öyle mutsuz ve utanç içindeyim ki.”</p>

  <p>Euodus güldü: “Yanılıyorsunuz, Hanımefendi. İmparator sarayda uyuyor ve rahatsız edilmemeyi emretti. Gitmeden, Muhafızların albayına buraya gelip o güzel kafanızı uçurmasını söyledi. Tam olarak şöyle dedi: ‘O güzel kafasını kesin ve bir mızrağın ucuna takın.’ Ben, size bildirmek için önden koştum. Eğer güzel olduğunuz kadar cesursanız, Hanımefendi, size naçizane tavsiyem, onlar gelmeden bu işi bitirmenizdir. Belki yanınızda yoktur diye onun hançerini de getirdim.”</p>

  <p>Domitia Lepida konuştu: “Ümit yok, zavallı yavrum; artık kaçamazsın. Yapabileceğin tek onurlu şey, hançeri alıp canına kıymak.”</p>

  <p>“Doğru değil bunlar,” diye ağlıyordu Messalina. “Claudius beni böyle başından atmaya asla cesaret edemez. Narcissus uydurdu her şeyi. Narcissus’u çok önce öldürtmeliydim. İğrenç, sefil herif!”</p>

  <p>Dışarıdan, kaldırım taşlarının üstünde ağır adımlar duyuldu. “Muhafız, dur! Hazır ol!” Kapı bir tekmeyle açıldı ve albay, arkasında gece göğü, girişte kollarını kavuşturarak durdu. Tek bir söz etmedi.</p>

  <p>Messalina onu görünce haykırdı ve Euodus’tan hançeri kaptı. Ürpererek ucunu ve keskinliğini inceledi. Euodus dalga geçti: “Muhafızlar orada beklerken ben bir bileğitaşı alıp geleyim mi?”</p>

  <p>Domitia Lepida, “Ha gayret, yavrum. Birden saplarsan canın acımaz,” dedi.</p>

  <p>Albay yavaşça kollarını indirdi, sağ eli kılıcının kabzasına uzandı. Messalina hançerin ucunu önce boğazına, sonra göğsüne dayadı. “Yapamıyorum, Anne! Korkuyorum!”</p>

  <p>Albay kılıcını kınından çıkarmıştı. Öne doğru üç adım attı ve ona sapladı.</p>
</body>
</html>