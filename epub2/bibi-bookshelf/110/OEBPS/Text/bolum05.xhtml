<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>5. Bölüm</h3>

  <p>Böylece yine Muhafız Kıtası’ndan iki onbaşının omuzları üstünde taşındığım ve Germen muhafızların çevreme üşüşüp <i>assegai</i>’lerini hizmetime adadıkları sarayın büyük avlusuna geri dönüyoruz. Nihayet çavuşları beni yere indirmeye razı ettim, dört Germeni de tahtırevanımı getirmeye gönderdim. Getirdiler ve içine oturdum. Beni Muhafızların kentin öbür ucundaki ordugâhına götürmeye karar verdiklerini öğrendim; orada herhangi bir suikast girişiminden korunabilecektim. Karşı çıkmak üzereydim ki, kalabalığın gerisinde bir renk parıltısı gördüm. Mor yenli bir kol, okul günlerimin anılarını çağrıştıran özel bir çember hareketiyle işaret veriyordu. Askerlere, “Galiba Kral Herodes Agrippa orada. Eğer benimle konuşmak istiyorsa, bırakın gelsin,” dedim.</p>

  <p>Caligula öldürüldüğünde, Herodes uzakta değilmiş. Biz tiyatrodan çıkarken arkamızdaymış, ama bir rica bahanesiyle Caligula’yla konuşmak istiyormuş gibi yapan bir komplocu onu kenara çekmiş. Bu yüzden Herodes cinayete tanık olmamış. Eğer onu sandığım kadar iyi tanıyorsam, şu ya da bu numarayla mutlaka kurtarırdı Caligula’nın hayatını. Cesedi gördüğü zaman da onun geçmişteki iyiliklerine duyduğu minneti göstermekten çekinmedi. Kanlar içindeki bedeni kucakladı ve kendi kollarında saraya taşıyıp imparatorun yatağına koydu. Sanki Caligula gerçekten ölmemiş, iyileşme şansı varmış gibi hekimleri çağırttı. Sonra sarayın başka bir kapısından çıkıp aceleyle tekrar tiyatroya gitti ve aktör Mnester’i o ünlü konuşmasını; heyecanlanan Germenleri yatıştıran ve efendilerinin öcünü almak için seyircileri kılıçtan geçirmelerini önleyen konuşmayı yapmaya teşvik etti. Sonra yine hızla saraya koştu. Orada bana ne olduğunu öğrenince, bir yararı dokunur düşüncesiyle çekinmeden avluya geldi. İtiraf etmeliyim ki, Herodes’in çarpık gülümsemesini -ağzının bir köşesi yukarı, öteki köşesi aşağı bakıyordu- görmek beni epey yüreklendirdi.</p>

  <p>İlk sözleri şöyleydi: “İmparator seçilmenizi kutlarım Sezar; bu yiğit askerlerin size bahşettikleri yüce payeyi umarım uzun yıllar taşırsınız ve umarım ilk müttefikiniz olma onuru bana ait olur!” Askerler coşkuyla alkışladı. Sonra yanıma yaklaştı ve elimi sımsıkı tutarak, ciddi bir yüzle Fenike dilinde konuşmaya başladı. Bu dili, Kartaca tarihi araştırmalarım sırasında öğrendiğimi ve askerlerden hiçbirinin anlamayacağını biliyordu. Sözünü kesmeme fırsat vermeden konuştu: “Dinle beni Claudius, neler hissettiğini biliyorum. Aslında imparator olmak istemediğini biliyorum. Ama senin de, hepimizin de iyiliği için budalalık etme. Tanrıların sana elleriyle verdiğini tepme. Ne düşündüğünü tahmin edebiliyorum. Askerlerin elinden kurtulur kurtulmaz iktidarı Senato’ya devretmek gibi çılgın fikirler var kafanda. Delilik olur bu; iç savaşa ışık yakmak olur. Senato bir koyun sürüsü, ama içlerinde üç dört kurt var ki, sen iktidarı bıraktığın an onu kapmak için birbirlerini yiyecekler. Başta Asiaticus var, ayrıca Vinicius. İkisi de komploya dahildi; bu yüzden, idam edilmemek için her çılgınlığı yapabilirler. Vinicius, yeğenin Lesbia’yla evliliğinden ötürü kendisini zaten Caesar’lardan sayıyor. Karısını sürgünden getirtecek ve birlikte sıkı bir takım oluşturacaklar. Asiaticus veya Vinicius olmazsa, bir başkası çıkacak, muhtemelen Vinicianus. Roma için en uygun imparator hiç kuşkusuz sensin; ordu da seni destekliyor. Eğer saçma bir önyargıdan ötürü sorumluluktan kaçarsan her şey mahvolur. Benim diyeceğim bu kadar. İyi düşün ve moralini yüksek tut!” Sonra askerlere dönüp bağırdı: “Romalılar, sizleri de kutlarım. Daha akıllıca bir seçim yapamazdınız. Yeni imparatorunuz cesur, cömert, âlim ve adildir. Şanlı ağabeyi Germanicus’a güvendiğiniz gibi, ona da sonuna kadar güvenebilirsiniz. Senato veya başınızdaki albaylardan biri kafanızı karıştırmasın. İmparator Claudius’a bağlı kalın, o size bağlı kalacaktır. İmparator için en güvenilir yer sizin ordugâhınızdır. Şu anda, sadakatinize karşılık sizi cömertçe ödüllendirmesini tavsiye ediyordum ona.” Bu sözlerle gözden kayboldu.</p>

  <p>Askerler beni tahtırevanımda, koşar adım ordugâha götürdüler. Taşıyıcılardan biri yavaşlayacak olsa, yerine hemen bir başkası geçiyordu. Germenler haykırarak önden koşuyordu. Ben tamamen hissiz bir halde oturuyordum; kendime hâkimdim, ama hayatımda daha önce hiç şaşkınlıktan bu kadar acınası bir hale düşmemiştim. Herodes gidince durum yine umutsuz görünmeye başlamıştı. Palatium Tepesi’nin yamacındaki Kutsal Yol’a henüz varmıştık ki, haberciler bizi durdurmaya çalıştı, benim tahta el koymamı protesto ediyorlardı. Haberciler iki “Pleb Hakları Koruyucusu”ydu. (Pleb Hakları Koruyuculuğu cumhuriyet döneminin ortalarından kalmaydı; sıradan halkın haklarını soyluların zorbalıklarına karşı savunacak kişilere verilirdi bu paye. Koruyucuların dokunulmazlığı vardı ve yasa çıkarma yetkileri olmasa da, Senato’nun beğenmedikleri kararlarını veto etme hakkını koparmışlardı soylulardan. Ne var ki, Augustus ve ondan sonraki iki imparator “Pleb Hakları Koruyucusu” payesini ve ayrıcalıklarını kendileri kullanır olmuşlardı. Öyle ki gerçek Koruyucular seçilmeye ve imparatorluğun idaresi çerçevesinde işlevlerini yerine getirmeye devam etseler bile, başlangıçta taşıdıkları önemi yitirmişlerdi.) Senato’nun bu adamları haberci olarak seçmesi, protestoya bütün Roma’nın katıldığını göstermenin yanı sıra dokunulmazlıklarının, onları adamlarımdan gelecek düşmanca bir davranıştan koruyacağı düşüncesiydi.</p>

  <p>Benim şahsen tanımadığım bu Koruyucular, onlarla konuşmak için durduğumuzda bariz bir cesaret göstermediler, hatta kendilerine emanet edildiğini sonradan öğrendiğim sert mesajı iletmeyi bile göze alamadılar. Bana “Sezar” diye hitap ettiler ki Julia ailesinin bir üyesi olmadığım için bu unvanda hak iddia ettiğim falan yoktu. Ezik bir tavırla şöyle dediler: “Bağışlayın Sezar, ama Senato üyeleri hemen Senato’ya gelmenizi rica ediyorlar; planlarınızı bir an önce öğrenmek arzusundalar.”</p>

  <p>Ben gitmeye hazırdım, ama Muhafızlar bırakmadı. Senato’yu hor görüyorlardı; şimdi kendilerine bir imparator seçmişlerdi ve onu gözlerinin önünden ayırmamaya ve Senato’nun cumhuriyeti geri getirme veya başka bir imparator atama gibi girişimlerine karşı koymaya kararlıydılar. Öfkeli sesler yükseldi: “Haydi! Toz olun!” “Senato kendi işine baksın, biz de kendi işimize!” “Yeni imparatorumuzun da öldürülmesine izin vermeyeceğiz!” Tahtırevanın penceresinden başımı uzatıp şöyle dedim: “Lütfen Senato’ya saygılarımı iletin ve nazik davetlerini şu an kabul edemeyeceğimi bildirin. Önceden verilmiş bir sözüm var. Saray muhafızlarının çavuşları, onbaşıları ve erleri tarafından Muhafız ordugâhında ağırlanmak üzere götürülmekteyim. Bu sadık askerlere hakaret etmek çok tehlikeli olur.”</p>

  <p>Böylece gene yola koyulduk. “Yeni imparatorumuz amma da şakacıymış!” diyerek kahkahalar atıyorlardı. Ordugâha varınca daha da büyük bir coşkuyla karşılandım. Muhafız Bölüğü on iki bin piyadenin yanında onlara katılmış süvarilerden oluşuyordu. Artık beni imparator olarak alkışlayanlar onbaşı ve çavuşlardan ibaret değildi, aralarında yüzbaşılar ve albaylar da vardı. İyi niyetlerinden ötürü teşekkür etmekle birlikte, onları elimden geldiğince bu işten vazgeçirmeye çalıştım. İmparator seçiminin Senato’nun kararına bağlı olduğunu ve Senato beni atayana kadar imparatorları olmayı kabul edemeyeceğimi söyledim. Karargâha vardığımızda hiç alışık olmadığım bir saygıyla karşılandım, ama fiilen orada bir tutuklu durumundaydım.</p>

  <p>Katillere gelince, Caligula’nın öldüğünden emin olduktan, onları kovalayan Germenlerden ve Caligula’nın intikam çığlıklarıyla peşlerine düşen tahtırevan taşıyıcısı ile muhafızından yakayı kurtarınca, Vinicius’un pazaryerine uzak olmayan evine kapağı atmışlardı. Vigil’ler ve saray muhafızlarının yanı sıra Roma’da hazır bulunan yegâne muvazzaf birlikler olan şehir taburlarının albayları orada bekliyordu. Bu albaylar komploya doğrudan katılmamış, ama Caligula öldükten sonra Cumhuriyet yeniden kurulunca askerlerini Senato’nun emrine vermeye söz vermişlerdi. Bu arada Cassius birinin hemen Caesonia ile beni öldürmesinde diretiyordu. İkimiz de sağ bırakılamayacak kadar yakınıydık Caligula’nın. Lupus adında bir albay bu göreve talip oldu; Muhafız komutanının kayınbiraderiydi. Saraya gitti, elinde kılıç bir sürü boş odayı dolandıktan sonra nihayet imparatorun yatak odasına vardı. Caligula’nın cesedi kanlar içinde ve korkunç bir halde yatakta Herodes’in bıraktığı gibi duruyordu. Ama şimdi Caesonia, cesedin başı kucağında, yatakta oturmuştu; Caligula’nın tek çocuğu minik Drusilla dizlerinin dibindeydi. Lupus içeri girerken Caesonia ağlayarak ölüyle konuşuyordu: “Kocacığım, kocacığım, ne olurdu sözümü dinleseydin ” Lupus’un elindeki kılıcı görünce kaygıyla yüzüne baktı ve sonunun geldiğini anladı. Boynunu uzattı. “Temiz vuruş yap, öteki katiller gibi yüzüne gözüne bulaştırma,” dedi. Caesonia hiç ödlek değildi. Lupus darbeyi indirdi ve kafa düştü. Sonra üstüne atlayarak onu ısırıp tırmalayan küçük veledi ayaklarından yakaladı. Kafasını bir mermer sütuna doğru savurup, beynini parçaladı. Bir çocuğun öldürüldüğünü duymak her zaman nahoştur, ama inanın bana, eğer okur babasının biriciği minik Drusilla’yı tanımış olsa, hiç kuşkusuz, ona tam da Lupus’un yaptığını yapmak isterdi.</p>

  <p>Olaydan sonra, Caesonia’nın cesede söylediği sözün anlamı çok tartışıldı. Söz gerçekten belirsizdi. Kimileri onun “Ne olurdu sözümü dinleseydin?” derken Cassius’un niyetinden kuşkulanarak, planını uygulamaya fırsat vermeden, Caligula’ya adamı öldürtmesini öğütlediğini düşünüyordu. Bunu böyle açıklayanlar, Caligula’nın deliliğinden Caesonia’yı sorumlu tutanlardı; Caligula’yı kendisine tamamen bağlamak için içirdiği aşk iksirlerinin onun akli dengesini bozduğunu ileri sürüyorlardı. Kimileriyse -ki onlara katıldığımı söylemeliyim- Caesonia’nın, Caligula’nın kendi sevdiği deyişiyle “amansız sertliğini” yumuşatmasını, daha insanca ve aklı başında bir ölümlü gibi davranmasını öğütlediğini savunuyordu.</p>

  <p>Sonra Lupus, görevini tamamlamak için beni aramaya başladı. Ama bu arada “Çok Yaşa, İmparator Claudius!” sesleri yükselmeye başlamıştı. Lupus toplantı salonunun kapısında durdu ve benim ne kadar popüler olduğumu görünce, cesaretini yitirip sessizce oradan sıvıştı.</p>

  <p>Pazaryerindeki kalabalıklar katillere alkış tutmakla onların kanını istemek arasında bocalıyorlardı. Caligula’nın aslında öldürülmediği, bütün tantananın kendisinin sahnelediği bir oyun olduğu ve genel bir kıyıma başlamak için ölüm haberi üzerine sevinç gösterileri beklediği yolunda bir söylenti de vardı. O gece Ölüm, Yıkım ve Cehennem’in Gizleri adında yepyeni bir oyun sunacağını vaat ederken kastettiği buymuş, deniyordu. İhtiyatlılık ağır bastı ve sadakatlerini göstermek için haykırmaya başladılar: “Katiller bulunsun! Şanlı Sezarımızın öcünü alalım!” Caligula’nın sırdaşlarından azametli bir adam olan Asiaticus adında bir eski Konsül, Söylev Platformu’na çıkıp şöyle konuştu: “Katilleri mi arıyorsunuz? Ben de! Onları kutlamak istiyorum. Keşke bir darbe de ben indirebilseydim. Caligula iğrenç bir yaratıktı ve onu öldürmekle soylu bir iş yaptılar. Ey Romalılar, aptallık etmeyin! Caligula’dan hepiniz nefret ediyordunuz ve o öldüğüne göre artık rahat soluk alabileceksiniz. Evlerinize dönün, şarap ve şarkıyla kutlayın ölümünü!”</p>

  <p>Şehir birliklerinden üç dört bölük yaklaştı ve Asiaticus şöyle dedi onlara: “Asayişi sağlamak için size güveniyoruz. Senato bir kez daha en yüce makam. Bir kez daha bir Cumhuriyetiz. Senato’nun buyruklarına uyun ve size söz veriyorum, her şey yerli yerine oturunca, her biriniz çok daha varlıklı olacak. Yağmalamak, isyan çıkarmak yok. Cana ya da mala kastedenin cezası ölüm olacak.” Böylece halk hemen teraneyi değiştirdi; katilleri, Senato’yu ve Asiaticus’u alkışlamaya başladı.</p>

  <p>Komploculardan senatör olanlar, Vinicius’un evinden, Konsüllerin acele toplantı kararı aldığı Senato’ya giderlerken, Lupus Palatium Tepesi’nden koşarak inip muhafızların beni imparator ilan ettikleri ve ordugâhlarına götürdükleri haberini yetiştirdi. Bunun üzerine, iki Pleb Hakları Koruyucusu’nu ata bindirip bana yetişmeleri talimatıyla o tehditkâr mesajı gönderdiler. Mesaj, sanki Senato toplantıdayken alınmış bir karar gibi sunulacaktı. Ama o noktaya gelindiğinde, tehdidin neden bir anlamı kalmadığını anlatmıştım. Öteki komplocular, Cassius’un başı çektiği Muhafız Kıtası subayları, Capitolium Tepesi’ndeki kaleyi ele geçirmiş ve şehir taburlarından birinin korumasına vermişlerdi.</p>

  <p>Senato’nun o tarihi oturumuna tanık olmayı çok isterdim. Bütün senatörlerin yanı sıra çok sayıda şövalye ve bir sürü ilgisiz kişi doluşmuştu binaya. Kalenin başarıyla alındığı haberi gelir gelmez, hepsi Senato binasını terk edip daha güvenli saydıkları yakındaki Jüpiter Tapınağı’na çıktılar. Ama kendileri için buldukları mazeret, Senato binasının resmi adı “Julia Binası” olduğundan, zulmünden nihayet kurtuldukları sülaleye adanmış bir yerde toplanmanın özgür insanlara yakışmayacağıydı. Yeni mekâna yerleşince, hepsi bir ağızdan konuşmaya başladı. Bazı senatörler, Caesar’ların anısı kökünden kazınsın, heykelleri kırılsın, tapınakları yıkılsın diye bağırıyorlardı. Ama Konsüller ayağa kalkıp herkesi sükûnete davet etti: “Birer birer, Efendiler,” dediler, “işlere birer birer bakalım.” Sentius adlı bir senatörden konuşma yapmasını istediler. Çünkü onun kafasında her zaman hazır bir şeyler bulunurdu, ayrıca ikna yeteneğine sahip bir hatipti. Bağırış çağırış, tebrikler, yanlarında oturanlarla tartışmalar sona erip, birisi usulünce konuşmaya başlarsa, Senato’nun işe koyulacağını umuyorlardı.</p>

  <p>Sentius sözü aldı. “Efendiler,” dedi, “inanılır gibi değil bu! Farkında mısınız? Nihayet özgürüz. Bir zorbanın deliliğinin kölesi değiliz artık. Sanırım sizin de yürekleriniz benimki kadar gururla çarpıyor. Bu mutlu durum ne kadar sürer, bilemeyiz gerçi, kim kehanette bulunmaya cesaret edebilir ki? Ama en azından, sürdüğü sürece tadını çıkaralım ve mutlu olalım. Bu eski ve şanlı kentte, neredeyse yüz yıldır ‘Özgürüz’ demek mümkün olmadı. Tabii ne siz ne de ben eski günlerde bu muhteşem sözcükleri söyleyebilmenin nasıl bir şey olduğunu anımsıyoruz, ama şu anda içim kesinlikle, suyun üstünde yüzen bir mantar kadar hafif. Bugün, uzun bir kölelik yaşamının sonunda, dudaklarında o tatlı ‘Özgürüz!’ sözüyle son nefesini verecek ihtiyarlara ne mutlu! Özgürlüğü sadece bir söz olarak tanımış gençler için ne kadar yol gösterici o evrensel ‘Özgürüz!’ çığlığını duyduklarında ne anlama geldiğini bilmek. Ama Efendiler, soylu beyler, özgürlüğün ancak erdemle korunabileceğini unutmamalıyız. Zorbalığın zararı erdemi ezmesidir. Zorbalık yaltaklanmayı ve insanı aşağılayan korkuyu öğretir. Zorbalık altında, öngörülemeyen ani bir rüzgârda uçuşan saman sapları gibiyizdir. Zorbalarımızın ilki Julius Caesar’dı. Onun iktidarından bu yana, başımıza gelmedik felaket kalmadı. Julius’tan sonra gelen imparatorların niteliği gitgide düştü. Her biri kendinden biraz daha kötüsünü seçti yerine. Bu imparatorlar erdeme karşı kötücül bir nefret besliyorlardı. Hepsinden beteri de Gaius Caligula’ydı -dilerim öbür dünyada rahat yüzü görmesin- insanların da, tanrıların da düşmanıydı o. Bir zorba birine zarar verirse, o adam belli etmese bile, içinde kin barındırdığından kuşku duyulur. Adamın üstüne bir suç atılır ve tecil ümidi olmadan mahkûm olur. Benim kayınbiraderin başına geldi bu; kendisi çok değerli, dürüst bir şövalyeydi. Ama şimdi, tekrarlıyorum, özgürüz. Şimdi ancak birbirimize hesap vermek durumundayız. Senato yine açık yüreklilikle konuşacağımız, açık yüreklilikle tartışacağımız bir yer olacak. İtiraf edelim, korkakça davrandık, köle gibi yaşadık, komşularımızın başına korkunç felaketler geldiğini duyduk, ama kendi başımıza gelmediği sürece sustuk. Efendiler, zorbayı öldürenlere verebileceğimiz en yüce onuru verelim, özellikle de bu kahramanca olayı düzenleyenlerin başında gelen Cassius Chaerea’ya. Onun adı, Julius Caesar’ı öldüren Brutus’un ya da Cassius’un, Brutus’un yanında durup bir darbe de kendisi indiren adaşının adından bile daha şanlı kılınmalı. Çünkü Brutus ve Cassius bu eylemleriyle ülkeyi büyük bir sefalete ve rezalete sürükleyen iç savaşı başlattı. Oysa Cassius Chaerea’nın eylemi böyle bir felakete yol açmayacak. Cassius, gerçek bir Romalı gibi, kendini Senato’nun emrine vermiş ve bize, nicedir yoksun bırakıldığımız değerli özgürlüğümüzü armağan etmiştir.”</p>

  <p>Bu çocuksu konuşma bol keseden alkışlandı. Sentius’un, Caligula’nın en rezil yalakalarından biri olduğu, hatta bu yüzden ona “Fino” lakabının takıldığını sorgulamak nedense kimsenin aklına gelmedi. Ama yanında oturan senatör, birden Sentius’un parmağında, renkli cam üzerinde Caligula’nın kocaman bir resmi olan altın yüzüğü fark etti. Bu senatör de Caligula’nın eski finolarından biriydi ve Cumhuriyetçi erdemini gösterme telaşıyla, Sentius’un parmağından yüzüğü çekip yere fırlattı. Herkes yüzüğün üstünde tepinmeye koştu. Bu coşkulu gösteri Cassius Chaerea’nın içeri girmesiyle kesildi. Yanında Aquila, “Kaplan”, katillerden iki Muhafız subayı ve Lupus vardı. Senato’ya girince, neşe içindeki senatörlerle şövalyelerden oluşan kalabalık gruba bakmadı bile; dosdoğru iki Konsüle yürüyüp selam verdi: “Bugünkü parola ne?” diye sordu. Senato üyeleri, sevinç içinde, yaşamlarının doruk noktasında oldukları kanısındaydılar. Cumhuriyet döneminde, Konsüller eğer onların üstünde bir diktatör atanmamışsa ordunun ortak başkomutanlarıydı; ama günün parolasına son verileli seksen yılı geçmişti. Fino tayfasından olan bir <i>consul suffectus</i><a class="dipnot2" id="k4" href="../Text/dipnotlar.xhtml#a4"><sup>[4]</sup></a> şişinerek yanıtladı: “Parola, Albayım, Özgürlük.”</p>

  <p>Alkışların dinmesi ve Konsülün sesinin tekrar duyulabilmesi için on dakika beklemek gerekti. O zaman biraz sıkıntıyla ayağa kalktı ve bana Senato adına gönderilen habercilerin döndüğünü bildirdi. Getirdikleri mesaj, zorla Muhafız ordugâhına götürülmekte olmam nedeniyle, Senato’nun çağrısına maalesef uyamayacağım mealindeydi. Haber Senato’da şaşkınlık ve kargaşa yarattı, her kafadan bir sesin çıktığı bir tartışma başladı. Sonuçta arkadaşım Vitellius, Kral Herodes Agrippa’nın çağrılmasını önerdi. Yabancı olsa da, Roma’daki siyasi ortamı yakından bilen ve hem Doğu’da hem de Batı’da çok saygın bir adı olan Herodes onlara yerinde tavsiyelerde bulunabilirdi. Birisi, Herodes’in benim üzerimde büyük bir etkisi olduğunu, Muhafız Kıtası tarafından sayıldığını, aynı zamanda içinde çok dostu olan Senato’ya karşı da iyi niyetli olduğunu belirterek Vitellius’u destekledi. Böylece Herodes’e bir ulak gönderilerek en kısa zamanda gelmesi rica edildi. Sanırım Herodes tezgâhlamıştı bu daveti, ama emin değilim. Her neyse, gitmeye ne fazla hevesli gözüktü ne de isteksiz davrandı. Giyinik olmadığı için özür dilediğini ve birkaç dakika içinde hazır olacağını, yatak odasından bir uşağını aşağı göndererek bildirdi. Az sonra, sarayda çok dalga geçilen, Doğu’ya özgü bir koku saçarak indi. Güya, Paçuli adlı bu parfüme karşı Cypros’un büyük zaafı varmış. Herodes bu kokuyu süründüğünde, Caligula derin derin içine çeker ve “Herodes, seni gidi kart çapkın! Evlilik sırlarını amma da güzel reklam ediyorsun!” derdi. Anlamışsınızdır, Herodes Palatium Tepesi’nde o kadar uzun süre kaldığının bilinmesini istemiyordu, çünkü taraf tuttuğu düşünülebilirdi. Aslında saraydan bir uşak kıyafetiyle çıkmış, pazaryerindeki kalabalığa karışmış ve ulak geldiğinde eve henüz varmıştı. Kokuyu evde olduğunun kanıtı olarak kullanmıştı ve kanıt kabul edilmişti anlaşılan. Tapınağa vardığında, Konsüller ona durumu anlattılar. Benim imparator ilan edilişime şaşırmış göründü ve kent politikasıyla ilgili tarafsızlığını uzun uzun vurguladı. O sadece bir müttefik kral ve Roma’nın sadık dostuydu ve izin verirlerse, Roma kimin tarafından yönetilirse yönetilsin öyle kalacaktı. “Yine de,” dedi, “tavsiyeme ihtiyaç duyulduğuna göre, açık konuşmaya hazırım. Cumhuriyet yönetimini, belli koşullarda, çok saygıdeğer buluyorum. Aynı şeyi hayırhah bir monarşi için de söyleyebilirim. Kanımca hiç kimse, bir yönetim biçiminin, özde bir diğerinden daha iyi olduğunu kesinkes iddia edemez. Her biçimin uygunluğu halkın mizacına, yönetici veya yöneticilerin yeteneğine, ülkenin coğrafi sınırlarına vb bağlıdır. Yalnız tek bir genel kural konabilir ve o da şudur: Aklı başında hiç kimse, devletin silahlı kuvvetlerinin sadık desteğine dayanmayan hiçbir yönetimi -ister demokratik, ister plütokrat, ister aristokrat, ister otokrat olsun- yönetimden saymaz. Dolayısıyla Efendiler, sizlere herhangi bir pratik tavsiyede bulunmadan önce bir soru sormalıyım: <i>Ordu arkanızda mı?”</i></p>

  <p>Vinicius telaşla yanıtladı onu. “Kral Herodes,” diye bağırdı, “Şehir Taburları son adamına kadar sadık. Görüyorsunuz, onların üç albayı şu anda aramızda. Çok sayıda silahımız, bol paramız var. Daha çok asker gerekirse, ücretlerini rahatça ödeyebiliriz. Buradaki birçoğumuz kendi kölelerinden birlikler kurabilir. Cumhuriyet adına savaşacaklarsa, onları sevinçle azat ederiz.”</p>

  <p>Herodes, sanki gülmesini bastırıyormuş gibi, eliyle ağzını örttü. “Sayın dostum Vinicius,” dedi, “ben onu hiç denemeyin, derim. Hamallarınız, fırıncılarınız ve tellaklarınız, imparatorluğun en iyi birlikleri olan Muhafızlar karşısında nasıl bir gösteri çıkarır dersiniz? Muhafızlar diyorum, çünkü onlar sizden yana olsaydı, besbelli söylerdiniz. Eğer bir köleye zırh giydirip eline bir mızrak vererek, beline bir kılıç takarak ve ‘Haydi aslanım, dövüş!’ diyerek onu asker yapabileceğinizi sanıyorsanız... Evet, tekrarlıyorum, <i>bunu hiç denemeyin</i>!” Sonra dönüp bütün Senato’ya seslendi: “Saygıdeğer Beyler, Muhafızların dostum eski Konsül Tiberius Claudius Drusus Nero Germanicus’u, sizin onayınızı almadan imparator ilan ettiğini söylüyorsunuz. Anladığım kadarıyla, Muhafızlar, onun Senato’ya davetinize uymasına izin vermekte biraz kararsız kalmışlar. Ama yine anladığım kadarıyla, ona gönderilen mesaj da bir bütün olarak sizden değil, iki üç senatörün gayriresmi görüşmesinden çıkmış ve bu mesaj iletildiğinde, Tiberius Claudius’un yanında, aralarında subay bile olmayan birkaç aşırı heyecanlı asker varmış. Belki şimdi ona gerçekten yetki sahibi bir heyet gönderilirse, Muhafız Kıtası ordugâhındaki subaylar bu heyete gereken saygıyı gösterir ve komutaları altındaki askerlerin şenlik havasını gemleyebilirler. Ben yine aynı Pleb Hakları Koruyucularının gönderilmesini öneririm. Eğer isterseniz, ben de onlarla gidip kendi sesimi de onlarınkiyle birlikte duyurabilirim, ama tabii dışarıdan bakan biri olarak. Çocukluğumdan beri tanıdığım -aynı muhterem hocanın öğrencileriydik- arkadaşım Tiberius Claudius üzerinde yeterince etkim olduğunu ve ordugâhtaki subaylarla da yeterince ilgilendiğimi sanıyorum. Sofralarına sık sık konuk olmuşumdur. Ama her şeyden önemlisi, saygıdeğer beyler, işleri tüm tarafları tatmin edecek şekilde çözebilmek için, sizlerin hakkımda iyi düşünmesine ihtiyacım var.”</p>

  <p>Böylece öğleden sonra dört sıralarında, ben Muhafız ordugâhında albaylarla birlikte çok gecikmiş öğle yemeğimi yerken ve çevremdekiler tarafından her hareketim sessizce, dikkatle, ama saygıyla seyredilirken, bir yüzbaşı Senato’dan bir heyet geldiğini ve aralarında bulunan Kral Herodes Agrippa’nın onlardan önce, benimle özel olarak görüşmek istediğini bildirdi.</p>

  <p>“Kral Herodes’i buraya alın,” dedi Kıdemli Albay. “O bizim arkadaşımız.”</p>

  <p>Az sonra Herodes içeri girdi. Albayları tek tek adlarıyla, bir ikisinin de sırtını sıvazlayarak selamladı. Sonra bana yaklaştı ve önümde büyük bir resmiyetle eğildi.</p>

  <p>“Sizinle özel olarak görüşebilir miyim, Sezar?” dedi hafif sırıtarak.</p>

  <p>Sezar hitabından rahatsız oldum ve gerçek adımı kullanmasını söyledim.</p>

  <p>“Ama <i>siz</i> Sezar değilseniz, Sezar kim olabilir, bilmiyorum,” dedi Herodes ve bütün oda onunla birlikte güldü. Herodes çevresine bakındı. “Yiğit dostlarım,” dedi, “sizlere teşekkür ederim; ama öğleden sonraki Senato toplantısında olsaydınız, orada gerçekten gülmeye değer bir şeyler görecektiniz. Böylesine coşkulu, çılgın bir güruhu ben hayatımda görmedim. Ne düşünüyorlar biliyor musunuz? Bir iç savaş başlatmayı! Siz Muhafız Kıtası’na karşı savaş açmayı düşünüyorlar. Şehir Taburları’nın, birkaç da Vigil’in yardımıyla, evlerindeki köleleri asker kılığına sokup amfiteatrdaki kılıç dövüşçülerinin komutasına vereceklermiş. Parlak değil mi? Aslında İmparator’a söylemek için geldiğim şeyi hepinizin önünde söyleyebilirim. Şimdi ona Pleb Hakları Koruyucularından oluşan bir heyet gönderdiler, çünkü anlaşılacağı gibi, aralarında buraya gelmeyi göze alacak tek kişi yok. İmparator’dan Senato’nun yetkisine boyun eğmesini isteyecekler ve yapmazsa, eh, zorla yaptıracaklar. Ne dersiniz <i>buna</i>? Senato’ya, işin dışında biri olarak, İmparator’a birkaç tavsiyede bulunacağıma söz vererek onlarla geldim. Şimdi sözümü yerine getireceğim.” Sert bir hareketle bana döndü: “Sezar; benim tavsiyem acımasız olmanızdır! Ezin solucanları ve nasıl kıvrandıklarını seyredin.”</p>

  <p>Soğuk bir tavırla, “Dostum Kral Herodes,” dedim, “benim bir Romalı olduğumu ve imparatorun gücünün bile, usul gereği, Senato’nun iradesine tabi olduğunu unuttunuz galiba. Eğer Senato bana kibarca yanıtlayabileceğim bir mesaj gönderirse, tabii isteklerine uyarım.”</p>

  <p>“Ne isterseniz yapın,” dedi Herodes omuz silkerek, “ama bundan ötürü size daha iyi davranırlar sanmayın. Usul gereği, ha? Bir ilkçağ tarihi uzmanı olarak üstün hâkimiyetiniz karşısında eğilmeliyim tabii. Ama ‘usul’ sözcüğünün pratik bir değeri var mı bugün?”</p>

  <p>Sonra iki Pleb Hakları Koruyucusu içeri alındı. Senato’nun mesajını mekanik ve inandırıcı olmayan bir sesle, düet yapar gibi tekrarladılar. Hiçbir şekilde zora başvurmamalı ve Senato’nun gücüne duraksamadan teslim olmalıydım. Son imparatorun iktidarı sırasında, onların ve benim zor atlattığımız tehlikeler hatırlatılıyor, halka yeni felaketler getirecek eylemlerden uzak durmam rica ediliyordu.</p>

  <p>Caligula’nın iktidarında onların ve benim atlattığımız tehlikelerle ilgili cümle üç kez tekrarlandı, çünkü önce biri hata yaptı, öteki yardıma koştu, sonra ilki yeni baştan aldı. Sinirlendim, “Evet, bu cümle daha önce geçmişti sanırım,” diyerek Homeros’un <i>Odysseia</i>’sında çok sık geçen şu dizeyi okudum:</p>

  <div>
    <br/>
  </div>

  <p>“Kurtarmıştık canımızı ölümden gerçi,</p>

  <p>Ama dostlarımız değildi onca talihli.”</p>

  <div>
    <br/>
  </div>

  <p>Herodes bayıldı buna. Komik bir ifadeyle, “Dostlarımız değildi onca talihli,” diye tekrarladı, sonra albaylara dönüp fısıldadı: “İşte mesele bu. Tek düşündükleri kendi cenabet postlarını kurtarmak.”</p>

  <p>Pleb Hakları Koruyucuları giderek bocalıyor, getirdikleri mesajı bir çift ördek gibi tekrarlayıp duruyorlardı. Eğer bana usule uygun olmayan yollardan verilen bu en yüce iktidardan vazgeçersem, Senato’nun bana, özgür bir halkın verebileceği en yüksek payeleri vermek üzere oylama yapmaya hazır olduğunu söylüyorlardı. Ama kendimi kayıtsız şartsız onların ellerine teslim etmeliydim. Aksine, aptallık edip Senato’ya gitmeyi reddedersem, kentin silahlı kuvvetleri bana karşı gönderilecekti. Yakalandıktan sonra merhamet beklemem abes olurdu.</p>

  <p>Albaylar iki Koruyucu’yu öyle tehditkâr bakışlar ve homurtularla sardılar ki, adamlar telaşla sadece Senato’nun sözcülüğünü yaptıklarını, aslında kişisel olarak beni imparatorluğu yürütecek tek uygun kişi olarak gördüklerini belirtmek istediklerini açıkladılar. Hem Senato’nun elçileri hem de Pleb Hakları Koruyucuları olarak dokunulmazlıkları olduğunun hatırlanmasını ve kendilerine saygısızlık edilmemesini rica ettiler. Sonra şöyle dediler: “Konsüller, ilk mesajı beğenmemeniz halinde, size özel olarak ikinci bir mesaj iletmemizi istediler.”</p>

  <p>Bu ikinci mesajın ne olduğunu merak ettim.</p>

  <p>“Sezar,” dediler, “eğer monarşiyi <i>sahiden</i> istiyorsanız, bunu Muhafızların değil, Senato’nun armağanı olarak kabul etmeniz gerektiğini söylememiz emredildi.”</p>

  <p>Bunun üzerine içten bir kahkaha attım. Caligula öldürüldüğünden beri ilk kez gülüyordum. “Hepsi bu mu? Bunu da beğenmezsem bir üçüncü mesaj var mı?” diye sordum.</p>

  <p>“Hayır, başka bir şey yok, Sezai;” dediler süklüm püklüm.</p>

  <p>“Pekâlâ,” dedim hâlâ çok eğlenerek, “Senato’ya deyin ki, bir imparator daha istemedikleri için onları suçlamıyorum. Son imparator maalesef kendini halkına sevdirme yeteneğinden yoksundu. Ama öte yandan, Muhafız Kıtası beni imparator yapmakta kararlı ve subaylar şimdiden bana biat etmiş, beni de kabule zorlamış bulunuyor. Ne yapabilirim bu durumda? Senato’ya saygılarımı bildirin ve usule uygun olmayan bir şey yapmayacağımı söyleyin,” -bu noktada Herodes’e cüretkâr bir tavırla baktım- “onları aldatmayacağıma güvenebilirler. Onların yetkesini tanıyorum, ama aynı zamanda, askeri danışmanlarımın isteklerine karşı çıkacak durumda olmadığımı hatırlatırım.”</p>

  <p>Böylece Pleb Hakları Koruyucuları geri gönderildi. Oradan sağ çıkabildikleri için çok mutluydular. Herodes, “Fena değildi,” dedi, “ama dediğim gibi sert konuşsan daha iyi olurdu. Sadece erteliyorsun işleri.”</p>

  <p>Herodes gittikten sonra, albaylar, cülus armağanı olarak, her Muhafıza yüz elli altın ve yüzbaşılara beş yüz altın vermemi beklediklerini söylediler. Albaylara ne vereceğim ise benim keyfime kalmıştı. “Kişi başına on bin yeter mi?” diye şakalaştım. İki binde anlaştık. Sonra komploculardan olan ve şu anda belli ki Senato toplantısında bulunan Caligula’nın komutanının yerine aralarından birini atamamı istediler.</p>

  <p>“Kimi isterseniz seçin,” dedim kayıtsız bir tavırla.</p>

  <p>Böylece Rufrius Pollius adında bir Kıdemli Albayı seçtiler. Sonra dışarı çıkıp Söylev Platformu’ndan armağan olarak ödenecek parayı açıklamam ve sırayla her bölüğün bağlılık andını kabul etmem gerekti. Aynı miktarda paranın Ren’de, Balkanlar’da, Suriye’de, Afrika’da ve imparatorluğun diğer bölgelerinde konuşlandırılmış birliklere de ödeneceğini bildirmem istendi. Bunu seve seve yaptım, çünkü Ren birlikleri dışında her yerde ödeme gecikmeleri olduğunu biliyordum. Ren birliklerinin parasını Galyalılardan çaldığı parayla ödemişti Caligula. Bağlılık andı saatler boyu sürdü. Herkes andı tekrarlamak zorundaydı ve on iki bin asker vardı. Sonra, Vigil’ler kışlaya geldi ve aynı şeyi yapmakta direttiler. Sonra, Ostia’dan imparatorluk donanmasının denizcileri geldi. Bitecek gibi değildi.</p>

  <p>Senato mesajımı alınca, toplantıya gece yarısına kadar ara verdi. Ara verme önerisi Sentius’tan gelmiş ve onun parmağından yüzüğü çekip alan senatör tarafından desteklenmişti. Öneri oylanır oylanmaz evlerine koştular, birkaç parça eşya alıp şehirdışındaki malikânelerine kaçtılar. Durumlarının sallantıda olduğunun farkındaydılar. Senato gece yarısı toplandı, ama ne kadar da az katılımla! Yüz üye güç bela toplanabilmişti ve onlar da panik halindeydi. Ama Şehir Taburları’nın subayları oradaydı ve oturum açılır açılmaz, lafı dolandırmadan, Senato’dan onlara bir imparator bulmasını talep ettiler. Şehir için tek umut bu, dediler.</p>

  <p>Herodes çok haklıydı. İmparator adayı olarak ilk çıkan Vinicius oldu. Fare suratlı kuzeni Vinicianus dahil, birkaç destekçisi vardı anlaşılan, ama çok değildi ve Konsüller onu adam yerine koymadılar. Monarşinin onun ellerine bırakılması konusunda oylama bile yapmadılar. Yine Herodes’in tahmin ettiği gibi, Asiaticus da adaylığını koydu. Ama Vinicius kalkıp, bu öneriyi ciddiye alan olup olmadığını sordu. Bir itiş kakış oldu, yumruklar konuştu. Vinicianus’un burnu kanadı ve kan durana kadar yatması gerekti. Konsüller asayişi sağlamakta zorlanıyordu. Derken Vigil’lerin ve Denizcilerin ordugâhtaki Muhafızlara katıldıkları haberi geldi ve kılıç dövüşçülerinin de (demin onları saymayı unutmuşum); böylece Vinicius ve Asiaticus adaylıklarını geri çektiler. Başka çıkan olmadı. Toplantı, aralarında fısıldaşan ufak gruplara bölündü. Şafak sökerken, Cassius Chaerea, Aquila, Lupus ve Kaplan içeri girdi. Cassius konuşmaya çalıştı. Cumhuriyetin görkemli restorasyonundan söz ederek başladı. Ama Şehir Taburları subaylarının öfkeli bağırışlarıyla sözü kesildi.</p>

  <p>“Cumhuriyeti unut, Cassius. Biz bir imparator istediğimize karar verdik ve eğer Konsüller tez vakitte bize düzgün bir imparator vermezlerse, bu bizi son görüşleri olacak. Ordugâha gidip Claudius’a katılacağız.”</p>

  <p>Konsüllerden biri, tedirgin bir bakışla Cassius’un desteğini aradı: “Yok, imparator atama konusunda henüz tam bir karara varmadık. Oybirliğiyle aldığımız son karar cumhuriyeti geri getirmekti. Cassius Caligula’yı sadece imparatoru değiştirmek için öldürmedi. Öyle değil mi Cassius? Amacı, eski özgürlüklerimizi geri getirmekti.”</p>

  <p>Cassius, yüzü öfkeden bembeyaz, ayağa fırlayarak haykırdı: “Romalılar, ben kendi adıma, bir imparatora daha katlanmayı reddediyorum. Eğer yine bir imparator atanacaksa, Gaius Caligula’ya yaptığımı hiç çekinmeden ona da yaparım.”</p>

  <p>“Saçmalama,” dediler Şehir Taburları subayları. “Eğer iyi biriyse, bir imparatorumuzun olmasının ne zararı var ki. Augustus’un iktidarında hepimiz gayet rahattık.”</p>

  <p>“<i>Ben</i> size iyi bir imparator bulurum. Eğer ondan parolayı getirmeye söz verirseniz... İmparatorunuz Eutychus olsun.” Eutychus’un Caligula’nın “Keşifçiler”inden olduğunu belki anımsarsınız. Roma’nın en iyi araba yarışçısıydı ve Circus’taki yarışlarda Pırasa Yeşili grubu için yarışırdı. Cassius onlara, Caligula’nın Eutychus’un yaygaracı ve gaddar gözetimi altında Şehir Taburları’na zorla yüklediği yarış atları için ahır yapmak, kullanıldığında bunları temizlemek gibi angaryaları hatırlatmak istiyordu. “İmparatorun gözde araba yarışçısının emrinde, dizlerinizin üstünde sürünerek ahır zeminindeki çamurları temizlemeyi özlediniz anlaşılan!”</p>

  <p>Albaylardan biri dudak büktü: “Büyük konuşuyorsun Cassius, ama itiraf et, sen de korkuyorsun Claudius’tan.”</p>

  <p>“Ben mi <i>korkuyorum</i> Claudius’tan?” diye bağırdı Cassius. “Senato şimdi bana ordugâha gidip kafasını getirmemi söylese, seve seve yaparım bunu. Doğrusu size şaşıyorum. Dört yıl bir deli tarafından yönetildikten sonra, şimdi de yönetimi bir gerizekâlıya bırakmaya hazırsınız.”</p>

  <p>Ama Cassius subayları ikna edemedi. Başka bir şey demeden Senato’dan ayrıldılar; pazaryerinde adamlarını tabur bayrakları altında topladılar, bana bağlılık yemini etmek üzere ordugâha doğru yola çıktılar. Senato ya da Senato’dan geriye ne kalmışsa, şimdi yalnız ve korumasızdı. Anlatıldığına göre, herkes birbirine sitem etmeye başlamış ve çöken Cumhuriyet davasına bağlılık gösterileri sona ermişti. Aralarından tek bir yürekli kişi bile çıksaydı yeterdi, ülkemden bu kadar utanç duymazdım. Tarihçi Livius’un eski Roma hakkında anlattığı belli bazı kahramanlık efsanelerinin doğruluğundan epeydir kuşku duyuyordum ve Senato’daki durumu duyunca, benim en sevdiğim pasajın, Allia Irmağı felaketinden sonra Keltler kente yürürken ve surları savunma umudu hiç kalmamışken, eski senatörlerin yürekliliğini anlatan bölümün doğruluğundan bile kuşkulanmaya başladım. Livius, askerlik çağındaki gençlerin sonuna dek direnmeye karar vererek, silah ve yiyecek tedarik ettikten sonra, karıları ve çocuklarıyla birlikte nasıl kaleye kapandıklarını anlatır. Ama yaşlılar, kuşatma altındakilere ayak bağı olurlar düşüncesiyle geride kalmışlar, evlerinin girişinde, senatör giysileriyle, ellerinde sıkı sıkı tuttukları fildişi asalarıyla, makam sandalyelerinde oturup ölümü beklemişler. Çocukken, yaşlı Athenodorus bütün bunları bana ezberletmişti ve o gün bugün hiç unutmadım.</p>

  <p>“<i>Patricius</i>’ların kapıları açıktı ve istilacılar evlerinin girişinde oturanlara gerçekten huşuya kapılarak baktılar. Onları etkileyen sadece giysilerin ve süslerin olağanüstü görkemi değil, duruşlarındaki vakar ve yüzlerindeki dinginlikti. Her biri tam bir tanrı gibi görünüyordu. Öylece durup o ilahi heykellere şaşkınlıkla bakakaldılar. Ta ki, efsaneye göre, aralarından biri, Marcus Papirius adında bir <i>patricius</i>’un sakalını -o günlerde herkesin sakalı uzundu- okşamaya başlayana dek. Marcus Papirius kalkıp fildişi asasını adamın kafasına indirmişti. Hayranlık birden öfkeye dönüşmüştü ve ilk öldürülen <i>patricius</i> Papirius oldu. Ötekiler de oturdukları sandalyelerde katledildiler.”</p>

  <div>
    <br/>
  </div>

  <p>Livius kesinlikle iyi bir yazardı. Roma’nın geçmişteki yüceliğini anlatan, tarihsel olmasa da esin verici öyküleriyle insanları erdeme yöneltmek için yazmıştı. Ne yazık ki, bu çabasında pek fazla başarılı olmamış, diye düşündüm.</p>

  <p>Şimdi Cassius, Lupus ve Kaplan bile kavgaya başlamışlardı. Kaplan, beni imparator olarak selamlayıp köleliğin geri geldiğini görmektense kendini öldüreceğine yemin ediyordu.</p>

  <p>“Sen ne dediğini bilmiyorsun, böyle konuşmanın zamanı değil,” dedi Cassius.</p>

  <p>Kaplan öfkeyle bağırdı: “Sen de mi, Cassius Chaerea? Sen de mi bizi yüzüstü bırakacaksın şimdi? Canın pek kıymetli anlaşılan. Suikastı senin planladığını iddia ediyorsun, ama ilk darbeyi kim vurdu? Sen mi, ben mi?”</p>

  <p>“Ben,” dedi Cassius anında, “dahası ben önden vurdum, arkadan değil. Canımın kıymetine gelince, bir ahmak dışında kim sevmez canını? Boşu boşuna canımdan vazgeçmeyeceğim kesin. Otuz yılı aşkın bir süre önce Teutoburger Ormanı’nda, hiç umut kalmadı diye Varus’u örnek alıp kendimi öldürseydim, sağ kalan seksen kişiyi kim geri getirecek ve Tiberius yardıma gelene kadar Germenleri kim oyalayacaktı? Hayır, ben o gün sevdim hayatı. Hem şimdi bakarsın Claudius tahtı bırakır. Cevabı böyle bir niyetle tutarlılık içindeydi sanki. Her şeyi yapabilecek kadar salak ve kedi gibi ürkek. Bunu yapmayacağını kesin olarak öğrenene dek yaşamaya devam edeceğim.”</p>

  <p>Bu arada Senato dağılmıştı; boşalan girişte tartışan Cassius, Lupus ve Kaplan’dan başka kimse kalmamıştı. Cassius başını çevirip etrafta kimse olmadığını görünce kıkır kıkır gülmeye başladı.</p>

  <p>“Bütün bu insanlar arasında bizim kavga etmemiz saçmalığın daniskası,” dedi. “Kaplan, gel kahvaltı edelim. Sen de Lupus. Hadisene, Lupus!”</p>

  <p>Ben de kahvaltı ediyordum, ancak bir saat kadar uyuduktan sonra, gece yarısı toplantısına katılan Konsüllerin ve sadık Cumhuriyetçi senatörlerin, bana saygılarını ve tebriklerini sunmak üzere ordugâha geldikleri haber verilmişti. Albaylar, alaylı bir “Çok erken geldiler. Beklesinler!” diyerek keyiflerini açığa vurdular. Uykusuzluk sinirlerimi bozmuştu. Onları kabul edecek havada olmadığımı söyledim; fikirlerinin arkasında cesaretle duran insanları severdim. Senatörleri kafamdan çıkarıp kahvaltıma devam ettim. Ama bu iki olaylı gün boyunca, her yerde ortaya çıkan Herodes onların hayatını kurtardı. Sarhoş ve kavga çıkarmaya teşne Germenler <i>assegaî</i>’lerini kapmış, diz çökmüş aman dileyen senatörleri kesmenin eşiğindeydiler. Muhafızlar engellemeye çalışmamıştı. Herodes, Germenlerin aklını başına getirmek için benim adımı kullanmak zorunda kalmıştı. Kurtarılan senatörleri güvenli bir yere bıraktıktan sonra kahvaltı odasına geldi ve dalga geçerek şöyle dedi: “Af buyurun, Sezar, ama Senato’yu ezme yolundaki tavsiyemi bu kadar ciddiye almanızı beklemiyordum. Bu zavallılara daha insaflı davranmalısınız. Başlarına bir iş gelirse, bu kadar emre amade bir takımı bir daha nerede bulursunuz?”</p>

  <p>Cumhuriyetçi inançlarımı korumak gitgide zorlaşıyordu. Ne gülünesi bir durum. Tek hakiki monarşi karşıtı olan ben, hükümdar gibi davranmak zorundaydım! Herodes’in tavsiyesiyle, Senato’yu saraya davet ettim. Subaylar ordugâhtan ayrılmama ses çıkarmadılar. Bütün Muhafız Kıtası bana refakat etti. Dokuz tabur önden, üç tabur arkadan geliyor, öteki birlikler de onları izliyordu. Muhafızlar en baştaydı. Sonra çok tatsız bir şey oldu: Cassius ve Kaplan, kahvaltıları bitince, aralarına Lupus’u da alıp, Muhafızlarının önüne geçip geçit alayına katıldılar. Öncü takım tahtırevanımdan görünmediği için, benim bundan hiç haberim olmadı. Cassius ve Kaplan’a itaat etmeye alışkın olan Muhafızlar, onların yeni Muhafız Komutanı Rufrius’un emriyle öyle yaptıklarını düşündüler. Oysa Rufrius, Cassius ve Kaplan’a görevden alındıklarını bildiren bir mesaj göndermişti. Seyirciler şaşkındı. Ama bu ikisinin kasten emre itaatsizlik ettikleri anlaşılınca kıyamet koptu. Pleb Hakları Koruyucuları’ndan biri olanları anlatmak için koşup yanıma geldi. Ne diyeceğimi, ne yapacağımı hiç bilmiyordum. Ama bu kabadayılık gösterisini görmezden gelemezdim. Rufrius’un emrine ve benim yetkeme karşı gelmekti bu.</p>

  <p>Saraya varınca, ne yapmam gerektiğini danışmak için, Herodes’i, Vitellius’u, Rufrius’u ve (beni büyük sevinçle karşılayan) Messalina’yı toplantıya çağırdım. Askerler sarayın dışında bekliyorlardı; Cassius, Lupus ve Kaplan hâlâ yanlarında, yüksek sesle ve rahat tavırlarla konuşuyor, ama bütün öteki subaylar onlardan uzak duruyordu. Toplantıyı, Caligula’nın yeğenim olduğunu ve babası sevgili ağabeyim Germanicus’a onu koruyacağıma söz verdiğim halde, işlediği cinayet için Cassius’u suçlamanın içimden gelmediğini söyleyerek açtım. Caligula suikasta bin kez davetiye çıkarmıştı. Cassius’un askeri sicilinin ordudaki bütün subaylardan daha parlak olduğunu ve eğer Brutus gibi yüce düşüncelerle darbeyi indirdiğinden emin olsam, onu hemen bağışlayacağımı da ekledim. Ama hangi düşünceyle yapmıştı bu işi?</p>

  <p>İlk Rufrius konuştu: “Cassius şimdi darbeyi özgürlük adına indirdiğini söylüyor. Ama aslında onu harekete geçiren kendi gururunun incinmesiydi. Caligula, damarına basmak için çirkin, belden aşağı parolalar vererek onu sürekli aşağılıyordu.”</p>

  <p>Vitellius şöyle dedi: “Eğer ani bir öfke patlaması sonucu bunu yapsaydı, bir mazeret bulunabilirdi. Ama komplo günler, hatta aylar önceden planlanmıştı. Kasten işlenmiş bir cinayet bu.”</p>

  <p>Messalina şöyle dedi: “Bunun sıradan bir cinayet olmadığını, Cassius’un imparatoruna en kutsal bağlılık yeminini çiğnediğini unutmuyor musunuz? Bu nedenle, hayatını bağışlamak söz konusu olamaz. Eğer dürüst bir adam olsaydı, şimdiye kadar kendini kılıcının üstüne atıp öldürürdü.”</p>

  <p>Herodes şöyle dedi: “Dahası Cassius’un sizi ve Leydi Messalina’yı öldürmek için Lupus’u gönderdiğini unutmuyor musunuz? Şimdi onu serbest bırakırsanız, kent ondan korktuğunuza hükmeder.”</p>

  <p>Cassius’u çağırttım ve şöyle dedim: “Cassius Chaerea, sen emre itaate alışık bir adamsın. Şu anda, ben istesem de istemesem de, senin başkomutanın durumundayım ve sen, istesen de istemesen de, emrime itaat etmek zorundasın. Kararım şu: Eğer sen, Brutus gibi bir zorbayı şahsen sevmene rağmen, halkın iyiliği uğruna öldürseydin, seni alkışlardım; ama kutsal bağlılık yeminini çiğnediğin için, kendini kendi elinle öldürmeni beklerdim. Ama sen cinayeti planladın (ve ötekiler ayak sürürken sen cesaretle uyguladın), ama bunu kişisel öfkenden ötürü yaptın ki, böyle saikler övgümü kazanamaz. Dahası hiç kimseden emir almadan sadece kendi yetkene dayanarak, Leydi Caesonia’yı, eşim Leydi Messalina’yı ve eğer bulabilseydi, beni öldürmek üzere Lupus’u gönderdin. Bu yüzden, sana kendini öldürme ayrıcalığını tanımayacağım. Sıradan bir suçlu gibi idam edileceksin. İnan üzülüyorum bunu yapmaktan. Senato’nun önünde beni gerizekâlı diye niteledin, arkadaşlarının kılıçlarına hedef gösterdin. Belki de haklısın. Ama salak olsam da olmasam da, geçmişte Roma’ya yaptığın büyük hizmetleri burada saygıyla anmak istiyorum. Varus’un yenilgisinden sonra Ren köprülerini kurtaran sen oldun ve sevgili ağabeyim bana bir mektubunda seni, emrindeki en mükemmel asker diye tanımlıyordu. Keşke bu hikâye daha mutlu bir sonla noktalansaydı. Başka bir sözüm yok. Elveda.”</p>

  <p>Cassius tek kelime söylemeden selam verdi ve idama götürüldü. Lupus’un da idamını emrettim. Çok soğuk bir gündü ve kan bulaşmasın diye asker pelerinini çıkartan Lupus titremeye ve soğuktan yakınmaya başladı. Cassius, Lupus adına utanarak, “Kurt soğuktan yakınmaz,” diye azarladı onu. (Lupus, Latince kurt demektir.) Ama Lupus ağlıyordu ve onu duymadı galiba. Cassius, cellat görevini yapacak askere meslekte deneyimi olup olmadığını sordu.</p>

  <p>“Hayır,” dedi asker, “ama sivil hayatta kasaptım.”</p>

  <p>Cassius güldü: “İşte bu iyi. Şimdi bir ricam olacak. Üstümde kendi kılıcımı kullansan olur mu? Caligula’yı bu kılıçla öldürmüştüm.”</p>

  <p>Tek darbede öldü. Lupus o kadar şanslı değildi. Boynunu uzatması emredilince, korka korka uzattı ve darbe inerken kımıldayınca kılıç alnına geldi. Cellat, işi bitirmek için birkaç kez vurmak zorunda kaldı.</p>

  <p>Kaplan, Aquila, Vinicius ve diğer katillere gelince, onlardan intikam almaya girişmedim. Senato saraya geldiğinde o gün ve önceki gün söylenen bütün sözler ve yapılan edimler için hemen ilan ettiğim genel aftan yararlandılar. Aquila ve Kaplan’ı, bana bağlılık andı içme koşuluyla eski görevlerine vermeyi kabul ettim; ama Muhafızların eski komutanını başka bir göreve atadım. Rufrius o görevde harcanmayacak kadar değerli bir elemandı. Burada, Kaplan’ın da, sözünün eri bir adam olarak hakkını vermeliyim. Cassius ile Lupus’a, beni imparator olarak selamlamaktansa ölmeyi yeğleyeceğini söylemişti ve şimdi onlar idam edilince, ruhlarına bir onur borcu duydu. Ötekiler için hazırlanan odun ateşi yakılmadan kendini yiğitçe öldürdü ve cesedi onlarınkiyle birlikte yakıldı.</p>
</body>
</html>