<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>26. <i>Bölüm</i></h3>

  <p>Kızım Antonia birkaç yıldır genç Pompeius’la evli olmasına rağmen, henüz çocukları yoktu. Pompeius’un evde olmadığı bir akşam onu ziyarete gittiğimde, bugünlerde her zaman ne kadar kederli ve bunalmış göründüğü dikkatimi çekti. Evet, dedi, sıkılıyordu, çok sıkılıyordu, sıkılmaktan da öte. Bir çocuk doğursa daha mutlu olacağını, hatta onun gibi genç, sağlıklı, yardımcıları ve bol parası olan bir kadının bir değil, birkaç çocuğu olmasının görevi olduğunu söyledim. Küçük çocukları olan bir ailede sıkılacak vakti olmazdı. Birden parladı: “Baba, eğer tarlaya tohum ekilmemişse, başakların çıkmasını beklemek abes olur. Kusur toprağın değil, çiftçinindir. O tohum değil, tuz ekiyor.” Ve evliliğinin hiçbir zaman tam gerçekleşmediğini, dahası damadım tarafından çok iğrenç bir şekilde kullanıldığını hayretler içinde öğrendim. Neden bunu bana daha önce söylemediğini sordum. Kendisine inanmayacağımı düşündüğünü, çünkü onu üvey kardeşleri kadar sevmediğimi ve genç Pompeius’un da ona, sürekli benim gözümdeki itibarını, bana her istediğini yaptırabileceği ve her söylediğine inandırabileceği yolunda övündüğünü anlattı. Ne yapabilirdi bu durumda? Dahası, mahkemede ona yaptığı korkunç şeyleri açıklamanın ayıbına katlanamazdı.</p>

  <p>Öfkelendim -her baba aynı tepkiyi gösterirdi- ve onu gerçekten sevdiğimi ve Pompeius’a gösterdiğim saygı ve güvenin öncelikle onun hatırı için olduğunu söyledim. Bana anlattıklarının sadece yarısı doğru olsa bile, o alçaktan hemen intikam alacağıma şerefim üzerine yemin ettim. Ve onu zor durumda bırakmamak için, meseleyi asla mahkemeye taşımayacağımı söyledim. İyi bir kişisel amaç için kullanamadıktan sonra, imparator konumunun ayrıcalıkları neye yarardı? Böylece, konumun sorumluluğu, zahmeti ve sıkıntısı biraz olsun dengelenecekti. Pompeius saat kaçta gelecek, diye sordum.</p>

  <p>“Gece yarısı civarında gelir,” dedi Antonia hüzünle, “saat birde odasına çekilir. Önce biraz içki içer. Sonra büyük ihtimalle o iğrenç Lycidas’ı yatağına alır. Asiaticus’un malları açık artırmaya çıkarıldığında yirmi bin altına aldı onu; o günden beri de gözü başkasını görmüyor. Bir bakıma rahat ettim. Lycidas’la yatmasını benimle yatmasına yeğliyorsam, durumun fecaatini sanırım anlarsın. Evet, Pompeius’a âşıktım bir zamanlar. Aşk garip bir şey, değil mi?”</p>

  <p>“Peki, zavallı Antoniam. Pompeius gece odasına çekilince, bu odanın penceresinin pervazına, işaret için bir çift kandil yakıp koy. Gerisini bana bırak.”</p>

  <p>Kandilleri pencereye şafaktan bir saat önce koydu; sonra aşağı inip nöbetçiye ön kapıyı açtırdı. Ben oradaydım. Geta ve iki Muhafız çavuşuyla beraber gelmiştim; onları yukarı gönderdim ve ben Antonia ile aşağıda kaldım. Nöbetçi dışında -benim eski bir kölemdi- bütün hizmetkârları uzaklaştırmıştı. Biraz ağlıyordu; el ele tutuşup yatak odasından gelen bağırtılara ve itişme seslerine kulak verdik. Sonra sesler kesildi ve çok geçmeden Geta çavuşlarla inip emirlerimin yerine getirildiğini bildirdi. Pompeius ve köle Lycidas birer mızrak darbesiyle öldürülmüştü.</p>

  <p>İmparator olarak gücümü, kişisel bir haksızlığın intikamını almak için kullandığım ilk olaydı bu; ama imparator olmasaydım da aynı duygular içinde olacak ve Pompeius’u yok etmek için her elimden geleni yapacaktım. Sapıklık suçlarına ilişkin yasa jürilerin mahkûmiyet kararı vermekten kaçınmasından ötürü epey yıldır askıya alınmışsa da, Pompeius yasal olarak ölmeyi hak etmişti. Burada kusurum, onu resmi muameleyi beklemeden öldürtmekti; ama meseleyi halletmenin en temiz yolu buydu. Bir bahçıvan, en güzel güllerinin göbeğini yiyen iğrenç bir böceğe rastlarsa, onu bir bahçıvanlar jürisinin karşısına götürmez; hemen oracıkta tırnaklarının arasında ezer. Birkaç ay sonra, Antonia’yı, diktatör Sulla’nın soyundan Faustus ile evlendirdim. Alçakgönüllü, becerikli, çalışkan bir gençti ve fevkalade bir damat oldu. İki yıl önce Konsüldü. Bir erkek çocukları oldu, ama sağlıksızdı ve öldü. Doğumu yaptıran ebenin dikkatsizliği yüzünden, Antonia’nın maalesef başka çocuğu olmadı.</p>

  <p>Bundan az sonra, sanat danışmanım olan Polybios’u idam ettirdim. Messalina, kendi yararına yurttaşlık hakkı sattığına dair kanıtlar getirmişti. Polybios’un bu vefasızlığı beni çok sarstı. Onu çocukluğundan beri kendim eğitmiş ve kayıtsız şartsız güvenmiştim. Senato’nun benden ulusal arşivler için talep ettiği resmi özgeçmişimi hazırlamama yardım etmişti. Ona gerçek bir yakınım gibi davranıyordum; hatta bir gün birlikte sarayın bahçesinde eski eserlerden konuşup dolaşırken, iki Konsül olağan sabah selamını verdiklerinde bile onu yanımdan uzaklaştırmadım. Bu onların onurunu incitmiş; ama ben Polybios’un yanında yürüyüp fikirlerini dinlemekten gocunmuyorsam, onlara incinmek düşer mi? Polybios’a azami özgürlük tanıdım ve bunu kötüye kullandığını hiç görmedim; sadece bir kez tiyatroda dilini tutamadı. Menander’in bir komedisini oynuyorlardı ve bir aktör şu dizeyi söylemişti:</p>

  <div>
    <br/>
  </div>

  <p>“İşi tıkırında bir kamçıcıya zordur katlanmak.”</p>

  <div>
    <br/>
  </div>

  <p>Yan taraftan biri buna imalı bir şekilde güldü. Mnester’di muhtemelen. Ama herkes dönüp Polybios’a baktı. Benim sanat danışmanım olarak, aktörleri hizada tutmak onun göreviydi; bir aktör fazla bağımsız davranırsa, Polybios, benim adıma, onu sertçe kamçılatırdı.</p>

  <p>Polybios yanıt verdi: “Evet, Menander <i>Tesalya</i>'sında da şöyle der:</p>

  <div>
    <br/>
  </div>

  <p>‘Bir zamanların keçi çobanları şimdi saltanat sürüyor.’”</p>

  <div>
    <br/>
  </div>

  <p>Bu da, hayata Tesalya’da bir çoban olarak başlayan ve şimdi Messalina’nın büyük tutkusu olarak bilinen Mnester’e bir tokattı.</p>

  <p>O zamanlar bilmiyordum, ama Messalina’nın Polybios’la da cinsel ilişkisi varmış ve Polybios Mnester’i kıskanmak gafletine düşmüş. Sonuçta, anlattığım gibi, Messalina onu ortadan kaldırdı. Diğer azatlılarım, Polybios’un ölümünü kendilerine yapılmış bir hakaret saydılar ve aralarında çok sıkı bir dayanışma oluşturdular; daima birbirlerini korudular, benim gözüme girmek için yarışmadılar ve aralarında hiçbir kıskançlığa yer vermediler. Polybios kendini savunmak için tek söz etmemişti; muhtemelen rüşvetle yurttaşlık işlerini yürüten diğerlerini suça bulaştırmamak için.</p>

  <p>Mnester’e gelince, birkaç kez dansı programda olduğu halde, sahneye çıkmamıştı. Tiyatroda büyük gürültü kopuyordu bu durumlarda. Benim budalalığım su götürmez, çünkü yokluğu daima Messalina’yı yatağa düşüren baş ağrılarıyla aynı zamana denk geliyordu ve bundan aşikâr sonucu çıkarmak hiç aklıma gelmemişti. Birkaç kez halktan özür dilemek ve tekrarlanmayacağına söz vermek zorunda kaldım. Bir keresinde, “Efendiler, onu sarayda saklamakla suçlayamazsınız beni,” diyerek espri yaptım. Bu sözüm müthiş kahkahalara yol açtı. Benden başka herkes Mnester’in nerede olduğunu biliyordu. Saraya döndüğümde, Messalina beni çağırtır ve onu loş bir odada, gözleri ıslak bezle örtülü bulurdum. Baygın bir sesle konuşurdu: “Olamaz canım, Mnester gösterisini yapmadı mı yine? Demek bir şey kaçırmadım. Burada gıpta etmekten kıvranıyordum. Bir kez kalkıp giyinmeye başladım, geleyim diye; ama öyle korkunçtu ki ağrı, tekrar yatağa dönmek zorunda kaldım. Onsuz çok tatsız mıydı oyun?”</p>

  <p>“Programına bağlı kalmasında ısrar etmeliyiz, bu kaçıncı oldu. Kent bu muameleyi hak etmiyor,” derdim</p>

  <p>İçini çekerdi Messalina: “Bilmem ki. Zavallı, her zaman çok gergin. Tıpkı bir kadın. Büyük sanatçıların hepsi böyle. En ufak bir terslikte başı çatlayacak gibi oluyormuş. Eğer benim bugün çektiğim ağrının onda birini çekiyorsa, sahneye çıkmasında ısrar etmek korkunç bir işkence olur. Üstelik mahsus yapmıyor. Gerçekten seviyor işini ve seyircilerini düş kırıklığına uğrattığına çok üzülüyor. Şimdi bırak beni canım; biraz uyumak istiyorum, becerebilirsem tabii.”</p>

  <p>Ben odadan parmak uçlarıma basarak çıkardım ve Mnester hakkında başka laf edilmezdi. Aynı şey tekrarlanana kadar. Ben Mnester’i, birçok kişinin aksine, o kadar parlak bulmuyordum. Onu, sanatta yetkinliğin zirvesi diye tanınan, Cumhuriyet döneminin büyük aktörü Roscius’la kıyaslayanlar vardı. Halk arasında, saçma bir şekilde, zeki bir mimara, bilgin bir tarihçiye, hatta iyi bir boksöre bile “tam bir Roscius” diyenler vardır. Mnester de, o gevşek kullanım dışında, Roscius falan değildi. Roscius’u ben sahnede görmedim doğrusu. Şu anda hayatta olup da gören kimse zaten yok. Dedelerimizin ona ilişkin fikirlerine güvenmek zorundayız ve hepsi, Roscius’un sahnede başlıca amacının “oynadığı karakteri tamı tamına yansıtmak” olduğunda hemfikirdi: Roscius, ister soylu kralı, ister kurnaz pezevengi, ister övüngen askeri, ister sıradan soytarıyı oynasın, bunların hepsini yapmacıksız ve hakiki hayattan çıkmış gibi canlandırırmış. Oysa Mnester, bir üslup ustasıydı, çok çekici ve zarif oynadığı kuşku götürmez, ama son tahlilde bir aktör değildi, sadece koreografik doğaçlamaya yeteneği olan, düzgün bacaklı hoş bir adamdı.</p>

  <p>Britanya’da dört yıl komutanlıktan sonra, Aulus Plautius’un artık eve dönme vakti gelmişti. Senato’yu ona bir zafer kutlaması vermeye ikna ettim. Ama bu benim istediğim tam zafer töreni değil, ikinci derecede bir zafer töreniydi. Eğer bir generalin hizmetleri zafer süslerinden fazlasını hak ediyorsa, ama teknik nedenlerden ötürü tam zafer töreni verilemiyorsa, o zaman bu ikinci dereceyle ödüllendirilir. Örneğin, eğer savaş henüz tamamen bitmemişse veya yeterince kan dökülmemişse veya düşman mücadeleye değer sayılmıyorsa - epey zaman önce, Spartacus’un önderliğinde ayaklanan kölelerin isyanı gibi; aslında Spartacus ordularımıza birçok önemli yabancı devletten daha fazla sorun çıkarmıştı. Aulus Plautius’un durumunda, fethettiği bölgelerin, henüz birliklerini geri çekmeye izin verecek ölçüde güvenli olmamasına itiraz ediliyordu. Böylece, kente dört atlı bir arabada gireceğine at üstünde girdi, defne çelengi yerine mersin çelengi taktı ve elinde asa yoktu. Senato geçit alayının başında değildi, borazancılar yoktu ve tören sona erdiğinde, Aulus kurban olarak boğa değil, bir koç sundu. Ama bunun dışında, her şey tam zafer kutlamasından farksızdı ve kıskançlığım yüzünden bana verilen onurun ona verilmesini engellediğim düşünülmesin diye, Kutsal Yol’dan geçerken onu karşılamaya çıktım, tebrik ettim, sağımda (daha onurlu mevki) gitmesini söyledim ve Capitolium’un basamaklarını dizleri üstünde çıkarken ona bizzat destek oldum. Şölende de onun ev sahibi rolünü üstlendim ve şölenin sonunda, meşalelerle onu eve götürürken, yine sağımda yer verdim.</p>

  <p>Aulus bütün bunlar için bana çok minnettardı ama bana özel olarak söylediğine göre, karısının Hıristiyan (o Yahudi mezhebinin üyelerine şimdi Hıristiyan deniyordu) sevgi şölenine katılması rezaletini örtbas etmemden ve buna ilişkin kararı kendisine bırakmamdan ötürü daha da büyük minnet duyuyordu. Bir kadın zorunlu olarak kocasından ayrı kalmak durumundaysa -karısı sağlık nedenleriyle, onunla Britanya’ya gidememişti- yalnızlık çeker, kafasına garip fikirler dolar ve özellikle Yahudi veya Mısır kökenli din avcılarının kolayca eline düşer, dedi. Ama o iyi bir kadın ve iyi bir eşti, kısa sürede bu saçmalığı atlatacağına emindi. Haklı çıktı. İki yıl sonra, Roma’daki bütün önde gelen Hıristiyanları ve Ortodoks Yahudi misyonerleri tutuklatıp ülke dışına sürdüm ve onları saptamakta Aulus’un karısının çok yardımı oldu.</p>

  <p>Hıristiyanlığın başlıca duygusal çekiciliği, İsa denen bu adamın, efsanelerde anlatılanlar dışında kimsenin yapamadığı şekilde, öldükten sonra dirilmesiydi. Çarmıha gerildikten sonra, eski görünüşüyle arkadaşlarını ziyaret etmiş, hayal olmadığını kanıtlamak için onlarla yiyip içmiş ve sonra bir ışık parıltısı halinde gökyüzüne çıkmıştı. Bütün bunların yalan olduğu da kanıtlanamıyordu; çünkü çarmıhtan indirildikten ve cesedi mezara konduktan hemen sonra bir deprem olmuş ve mezarın ağzını örten ağır taş yerinden oynamıştı. Oradaki nöbetçiler paniğe kapılıp kaçmış ve döndüklerinde, cesedin yerinde olmadığını görmüşlerdi; çalınmıştı besbelli. Doğuda böyle bir hikâye dolaşıma girince, durdurması zordu; durumun anlamsızlığını halka bir bildiriyle açıklamak ise ciddiyetle bağdaşmazdı. Ben yine de, Hıristiyanların en kalabalık olduğu Celile’de sert bir emir yayımlayarak mezarların kurcalanmasını suç ilan ettim. Ama bu gülünç Hıristiyanlarla daha fazla vakit kaybetmek istemiyorum; kendi hikâyeme dönmeliyim.</p>

  <p>Roma alfabesine eklediğim üç harften, başlattığım büyük Yüzyıl Oyunları’ndan<a class="dipnot2" id="k8" href="../Text/dipnotlar.xhtml#a8"><sup>[8]</sup></a>, Roma yurttaşlarının nüfus sayımından, şimdi ihmal edilen kadim kehanet geleneğini canlandırmamdan ve Senato’yu kabule ikna ettiğim çeşitli kararlarım ve yasalarımdan bahsetmeliyim. Ama belki önce Britanya konusunu kısaca toparlamak doğru olur. Şimdi Aulus Plautius salimen Roma’ya döndüğüne göre, orada daha sonra olanlar okurlarımı fazla ilgilendirmeyecektir. Aulus’un yerini alması için Ostorius diye birini gönderdim ve adam gerçekten çok zorlandı. Plautius Güney Britanya ovasının fethini tamamlamıştı; ama söylediğim gibi, Galler’in dağ kabileleri ve Kuzey Midlands’in savaşçıl adamları yeni eyaletin sınırlarına saldırılarını sürdürüyordu. Caractacus, Güney Galler kralının kızıyla evlenmiş ve Güney Galler ordusuna bizzat komuta ediyordu. Ostorius, oraya gider gitmez, sadakatlerinden kuşkulandığı bütün eyalet halkını silahsızlandıracağını bildirdi; böylece, geride sadece küçük garnizonlar bırakarak, ana kuvvetlerini sınır ötesindeki kabilelerin üstüne gönderebilecekti. Bu bildiri genel bir hoşnutsuzluk yarattı ve silahsızlanmanın kendilerini de kapsayacağını düşünen bizim özgür müttefiklerimiz Iceni’leri gücendirdi. Aniden ayaklandılar ve Ostorius elinin altında tek bir nizami alay olmaksızın, Colchester’da, kuzeydoğu kabilelerinden oluşan büyük bir orduyla karşı karşıya kaldı. Bütün ordusu adanın merkezinde veya batı ucundaydı; yanında Galyalılar ve Batav’lardan başka asker yoktu. Gelgelelim, hemen çatışmayı göze aldı ve başarılı oldu, içeri konfederasyonu barış talep etti ve onlara kolaylık gösterildi; sonra Ostorius nizami alaylarını kuzeye sevk etti, bütün Midlands’i ilhak etti ve Brigant kabilesinin sınırında durdu. Brigant’lar, adanın kuzeyini en dar noktasına kadar işgal eden vahşi ve güçlü bir kabileler federasyonudur; onların ötesinde yayılan keşfedilmemiş ve ürkütücü dağlık bölgede, birkaç yüz mil boyunca o korkunç kızıl saçlı Goidel’ler yaşar. Ostorius, Batı’da İrlanda Denizi’ne akan Dee Nehri’ne bir sefer düzenleyerek nehrin vadisini yağmalarken, arkadan Brigant kabilesinin harekete geçtiğini duydu. Geri döndü, onların hatırı sayılır büyüklükte bir kuvvetini yendi ve bazı önde gelen soylular ve Kral’ın bir oğlu dahil, birkaç yüz kişiyi tutsak aldı. Brigant Kralı, tutsaklar iade edilirse, on yıllık bir barış yapacağına şerefi üzerine söz verdi; Ostorius bunu kabul etti, ama prensi ve beş soyluyu, konuk payesiyle rehine olarak tuttu. O zaman, Galler tepelerinde Caractacus’a karşı rahatça operasyon düzenleyebilirdi. Dört nizami alayından birini Usk Nehri üzerindeki Caerleon’da, ikisini Severn Nehri üzerindeki Shrewsbury’de üslendirdi. Adanın geri kalan kısmı, Lincoln’deki Dokuzuncu Alay ve Colchester’daki vakti dolmuş emektar askerler (onlara toprak, hayvan ve tutsak işçiler verilmişti) kolonisi dışında, sadece yedekler tarafından korunuyordu. Bu koloni, Britanya’daki ilk Roma yerleşimiydi ve onlara, Tanrı Augustus adına bir tapınak inşa etmelerini onayladığımı bildiren bir mektup yolladım.</p>

  <p>Ostorius’un Güney ve Orta Galler’e boyun eğdirmesi üç yıl sürdü. Caractacus gözü kara bir düşmandı ve ordusunun kalan kısmıyla Kuzey Galler’e gerilemek zorunda kalınca, oradaki kabileleri kendi cesaretiyle harekete geçirdi. Ama bir süre sonra, Ostorius onu son bir savaşta yendi (bizim kayıplarımız da ağırdı); karısını, kızını, kayınbiraderini ve Briton ordugâhındaki iki yeğenini ele geçirdi. Caractacus’un kendisi, umutsuz bir artçı harekâtıyla, savaşarak kuzeydoğuya yöneldi ve birkaç gün sonra Brigant Kraliçesinin (babası Kral ölmüş ve Ostorius’un elinde rehine olan prens dışında aileden başka kimse kalmadığı için, onu kraliçe yapmışlardı) sarayında ortaya çıktı. Caractacus onu savaşı sürdürmeye teşvik etti, ama kadın hiç aptal değildi. Babasının verdiği söze bağlılığının kanıtı olarak, Caractacus’u zincire vurup Ostorius’a gönderdi. Buna karşılık Ostorius da rehine aldığı soyluları ona iade etti ve Kraliçe onlardan biriyle evlendi. Kardeşi prensi, savaş meydanında korkak davrandığı gerekçesiyle öldürttü; yeni kocası ise beş Romalı asker öldürmüş ve ancak yedi yara aldıktan sonra ele geçirilmişti. Adı Cartimandua olan bu kraliçe gerçekten sadık bir müttefik çıktı. Hatta kocası ölen Kral’ın bize verdiği barış sözünün kendisini bağlamadığını söyleyince, onunla kavga etti. Adam Brigant halkını bizimle savaşmaya ikna edemeyince, Güney Galler’e gitti ve orada yeni bir ayaklanma başlattı. Caerleon’daki garnizonumuz ansızın büyük bir saldırıya uğradı. Düşman püskürtüldü, ama bizim kayıplarımız arasında bir tabur komutanı ve İkinci Alay’dan beş yüzbaşı vardı. Bundan az sonra, yiyecek tedarikine çıkan Galyalı yedekler pusuya düşürülüp yok edildi. Üç yıl aralıksız savaştan yıpranan Ostorius’u bu terslikler iyice çökertti; hastalanıp öldü zavallı. Ölümünden hemen önce, Senato’nun ona zafer süsleri vermesi bir teselli olmuştur umarım. Bu iki yıl önceydi. Eyalete komutan olarak Didius adlı bir general gönderdim; ama o daha yoldayken, On Dördüncü Alay bir meydan savaşında yenildi ve tutsakları düşmanın elinde bırakıp ordugâhına geri çekilmek zorunda kaldı.</p>

  <p>Cartimandua’nın kocası, sonra Güney Galler’den ayrıldı ve kendisine karşı komplo kuran iki kardeşini öldürten Cartimandua’dan intikam almak için ona saldırdı. Cartimandua Didius’tan yardım istedi; ve Didius ona Dokuzuncu Alay’dan dört tabur ve Batav’lardan iki tabur gönderdi. Bunlar ve kendi kuvvetleriyle kocasını yendi, tutsak aldı ve ona, kendisine biat edeceğine ve Romalılara dost olacağına yemin ettirdi. Sonra onu affetti, şimdi görünüşte dostane ilişkiler içinde, tekrar birlikte yönetiyorlar. O günden bu yana herhangi bir sınır saldırısı bildirilmedi. Bu arada, Didius da Güney Galler’de asayişi sağladı.</p>

  <p>Şimdi izninizle, bize asker ve para olarak maliyeti çok yüksek olan ve şu ana kadar şan şöhret dışında, getirisi çok az olan Britanya eyaletimden ayrılacağım. Ama bu işgalin uzun vadede Roma için iyi bir yatırım olduğu kanısındayım; yerlilere adalet ve iyi niyetle davranırsak, değerli müttefikler ve zamanla, değerli yurttaşlar olacaklarını düşünüyorum. Bir ülkenin zenginliği sadece tahıl, maden ve davardan ibaret değildir. İmparatorluğun en önemli ihtiyacı insandır ve kaynaklarına dürüst, savaşkan ve çalışkan insanlar yetiştiren bir ülkenin eklenmesi, Hindistan’da bir baharat adası veya Orta Asya’da bir altın madeni bölgesi edinmekten daha yararlıdır. Kraliçe Cartimandua ve soylularının gösterdiği sadakat, Kral Caractacus’un zor durumlarda gösterdiği cesaret, geleceğe ilişkin en mutlu işaretlerdir.</p>

  <p>Caractacus Roma’ya getirildi ve bunu kutlamak için bir gün tatil ilan ettim. Bütün kent onu seyretmeye geldi. Bir Muhafız tümeni, ordugâhın dışında geçit alayı yaptı; ben de ordugâh kapısında, bu olay için özel yapılmış bir kürsüde oturuyordum. Borazanlar çalındı ve uzakta, çimenlerin üstünden bana doğru ilerleyen küçük bir alay göründü. Başta, Briton tutsaklarından bir müfreze vardı; sonra Caractacus’un soyluları; sonra süsler, koşumlar ve silahlarla dolu arabalar -yalnız Caractacus’a ait olanlar değil, komşularıyla savaşlarda kazandıkları da Cefn Carnedd’deki ordugâhında ele geçirilmişti-, sonra Caractacus’un karısı, kızı, kayınbiraderi, yeğenleri ve son olarak da Caractacus’un kendisi, başı dik, sağa sola bakmadan, kürsümün önüne gelene kadar. Orada vakur bir selam verdi ve bana hitap etmek için izin istedi. İzin verdim; çok dürüst ve soylu bir tavırla kusursuz, akıcı bir Latince konuştu. Kıskanmaktan alamadım kendimi: Ben berbat bir konuşmacıyım ve cümlelerim her zaman karman çormandır.</p>

  <p>“Sezar, karşınızda zincire vurulmuş durumda, ülkenizin ordularına yedi yıl boyunca direndikten sonra, canımın bağışlanmasını rica ediyorum. Eğer Kraliçe Cartimandua’nın adamızın kutsal konuk hakkına saygı göstereceğine güvenmeseydim, bir yedi yıl daha direnebilirdim. Britanya’da, herhangi bir eve konuk olan kişiye tuz, ekmek ve şarap verildikten sonra, ev sahibi konuğunun hayatından kendini sorumlu tutar. Babam Cymbeline’in sarayına sığınan bir adam, tuzunu yedikten sonra, büyükbabamın katili olduğunu açıkladı. Ama babam, ‘Sen konuğumsun. Sana dokunamam,’ dedi. Kraliçe Cartimandua, beni zincire vurup buraya göndermekle, müttefiki olarak sizi, Brigant Kraliçesi olarak kendisinden daha fazla onurlandırdı.</p>

  <p>Kendi kusurlarımı içtenlikle itiraf etmek isterim. Kardeşim Togodumnus’un size yazdığı ve benim göndermesini engellemediğim mektup, saçma ve saygısızdı. O zamanlar genç ve gururluyduk ve söylentiye güvenip Roma ordusunun gücünü, generallerinizin sadakatini ve sizin komutan olarak sahip olduğunuz önemli nitelikleri küçümsedik. Eğer soyumun ve yiğitliğimin şanını, ona yakışan bir tevazu ile birleştirseydim, kuşkusuz bu kente tutsak olarak değil, dost olarak girecektim; o zaman, tanrınız Augustus’un bir müttefik ve kendisi gibi, fethedilmiş birçok kabilenin kralı olarak onurlandırdığı babam Cymbeline’in oğlu olan beni krallara layık şekilde ağırlamaktan çekinmeyecektiniz.</p>

  <p>Ülkemi ve müttefiklerimin ülkelerini ilhak etmeye kararlı olduğunuzu öğrendikten sonra, size karşı uzun direnişim için özür dilemeyeceğim. Adamlarım, silahlarım, atlarım, arabalarım ve param vardı: Bunlardan vazgeçmek kolay mı sanıyorsunuz? Siz Romalılar, etkinizi bütün insanlık üzerine yaymayı amaçlıyorsunuz; ama insanlar bu etkiyi hemen benimser mi acaba? İlkin yönetme hakkınızı kanıtlamanız ve kılıçla kanıtlamanız gerek. Aramızda uzun bir savaş yaşandı Sezar ve ordularınız beni kabileden kabileye, kaleden kaleye kovaladı; ben de onlara ağır kayıplar verdirdim. Ama şimdi beni ele geçirdiğinize göre, nihai zafer sizindir. Eğer generaliniz Aulus Plautius’a, Medway’deki ilk çatışmada teslim olsaydım, değersiz bir düşman olduğum ortaya çıkar ve Aulus Plautius sizi yardıma çağırmaz ve hakkıyla kazandığınız zafer kutlamasını asla gerçekleştiremezdiniz. Bu nedenle, şimdi karşınızda eğilmek zorunda kalan düşmanınızdan saygınızı esirgemeyin ve canını bağışlayın. Soylu hoşgörünüz sizin ülkeniz tarafından da, benim ülkem tarafından da asla unutulmayacaktır. Eğer Roma yenilenin yiğitliğini onaylarsa, Britanya da kazananın hoşgörüsünü yüceltecektir.”</p>

  <p>Aulus’u çağırttım. “Kendi adıma, bu yürekli kralı serbest bırakmak eğilimindeyim. Onu Britanya’daki tahtına iade etmek her yerde zayıflık olarak görülür; dolayısıyla onu yapamam. Ama onun Roma’da, kentin konuğu olarak, ailesi ve ev halkıyla ve ihtiyacına uygun bir maaşla kalmasını önermek istiyorum. Sen ne dersin?”</p>

  <p>Aulus şöyle yanıtladı: “Sezar, Caractacus gerçekten saygıdeğer bir düşman olduğunu kanıtladı. Tutsaklara işkence etmedi ya da onları öldürtmedi, kuyuları zehirlemedi, dürüstçe savaştı ve sözünde durdu. Eğer onu serbest bırakırsanız, elini sıkıp ona dostluğumu sunmaktan onur duyarım.”</p>

  <p>Caractacus’u serbest bıraktım. Bana vakarla teşekkür etti: “Her Roma yurttaşının sizinki gibi bir yüreğe sahip olmasını dilerim.” O gece, ailesiyle birlikte sarayda yemek yedi. Aulus da oradaydı ve aramızda, Brentwood savaşını şarap eşliğinde bir kez daha yaşadık. Caractacus’a, onunla yüz yüze çatışmaya ne kadar yaklaştığımı anlattım. Güldü ve şöyle dedi: “Keşke bilseydim! Ama hâlâ dövüşe hevesliyseniz, emrinizdeyim. Yarın sabah Mars Alanı’nda, siz kısrağınızın üstünde, ben yaya?.. Aramızdaki yaş farkından ötürü hakça bir dövüş olur.” Daha sonraki bir sözüyle de ünlendi: “Anlayamıyorum, Efendiler, evleri mermer anıtlara, dükkânları kral hazinelerine, tapınakları bizim Druidlerin Ölüler Diyarı’na gizemli ziyaretlerinden dönüşlerinde anlattıkları rüyalara benzeyen bu muhteşem kentin yöneticileri olan sizler, nasıl olur da bizim yoksul adamızın derme çatma barakalarına sahip olmak ister?”</p>
</body>
</html>