<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>23. Bölüm</h3>

  <p>Roma’da reformlarıma devam ettim; özellikle astlarımda bir kamu sorumluluğu duygusu geliştirmeye çalışıyordum. Eğittiğim Hazine görevlilerini üç yıllık dönemler için atadım. Güney Hispania valisini Senatörler Sınıfı’ndan attım, çünkü Mauritania’daki birliklerin buğday tayınının yarısına el koyduğu yolundaki suçlamalarına karşı kendini temize çıkaramamıştı. Ona karşı başka sahtekârlık suçlamaları da vardı ve sonuçta yüz bin altın ödemek zorunda kaldı. Eşine dostuna bu suçlamaların, köle kökenli olduklarını ima ederek gücendirdiği Posides ve Pallas tarafından uydurulduğunu anlatarak sempati toplamaya çalışıyordu. Ama pek sempati gösteren olmadı. Bu vali bir sabah erkenden bütün ev eşyasını üç yüz arabaya yükleyip müzayede alanına getirdi. Hepsi olağanüstü değerli parçalardı. Eşsiz bir Korinthos çömlekleri koleksiyonu olduğundan, bu büyük heyecan yarattı. Bütün tüccarlar ve uzmanlar oraya akın etti. Ağızlarının suyu akarak kelepir mal peşine düştüler. “Zavallı Umbonius’un işi bitik,” diyorlardı. “Zamanında önerdiğimiz gerçekten yüksek fiyatlara vermeye razı olmadığı malları şimdi ucuza kapatacağız.” Ama düş kırıklığına uğradılar. Müzayedenin başladığını gösteren mızrak yere saplandığında, Umbonius’un tek sattığı kendi senatörlük giysisi oldu. Sonra müzayedenin bittiğini göstermek için, mızrağı yerden çekip aldı ve <i>o</i> gece yarısı, arabaların yola çıkmasına izin verilen saatte, bütün eşyasını tekrar evine götürdü. Hâlâ çok parası olduğunu ve sade yurttaş olarak da refah içinde yaşayabileceğini göstermek istiyordu herkese. Gelgelelim, ben de bu hakaretin altında kalacak değildim. O yıl, Korinthos çömlekleri üzerine ağır bir vergi koydum; çömleklerini saklayıp vergiden kaçınması mümkün değildi, çünkü hepsi halkın önünde sergilenmiş, hatta müzayede listesine bile yazılmıştı.</p>

  <p>Yeni dinler ve kültlerle yakından ilgilenmeye başladığım bir dönemdi bu. Her yıl Roma’ya, göçmenlerin ihtiyaçlarına cevap verecek yeni bir yabancı tanrı geliyordu ve genelde buna itirazım yoktu. Örneğin, Yemen’den gelip Ostia’ya yerleşen dört yüz Arap tüccar ve aileleri, orada kabilelerinin tanrılarına tapınmak için bir tapınak inşa etmişlerdi: İnsan kurbanı veya başka rezillikler içermeyen, düzenli bir tapınma gelenekleri vardı. Ama dini kültler arasında başıboş rekabete, rahiplerin ve misyonerlerin evden eve gidip, mezatçı veya genelev pezevengi veya gezgin Yunan müneccim ağızlarıyla adam tavlamalarına itirazım vardı. Dinin, yağ, incir veya köle gibi pazarlanabilir bir meta olduğu, Roma’da Cumhuriyet’in son dönemlerinde keşfedilmiş ve böyle bir pazarlamayı engellemek için, pek başarılı olmayan bazı adımlar atılmıştı. Yunanistan’ı fethimizden sonra, Yunan felsefesi Roma’ya yayılınca, dini inançlarda gözle görülür bir çöküş olmuştu. Filozoflar, tanrısal olanı reddetmemekle birlikte, öyle uzak bir soyutlama yapıyorlardı ki, Romalılar gibi pratik bir halk şöyle bir savunmaya geçiyordu: “Tamam, tanrılar sınırsız güç ve bilgeliğe sahiptir, ama aynı zamanda çok uzaktadırlar. Saygımızı hak ediyorlar, onları tapınaklarımız ve kurbanlarımızla onurlandırarak bağlılığımızı göstereceğiz; ama onların tepemizde durup günahkârları vurup öldüreceğini veya bir kişinin günahı yüzünden bütün şehri cezalandıracağını veya insan suretinde karşımıza çıkacaklarını düşünmemiz demek doğru değilmiş. Biz şiirsel kurmacayı düzyazının gerçekliğiyle karıştırıyormuşuz. Görüşlerimizi yeniden gözden geçirmeliyiz.”</p>

  <p>Bu karar, sıradan yurttaş için, kendisi ile filozofların Jüpiter, Mercurius, Venüs ve Diana’ya dönüştürdükleri, o uzak (örneğin) Güç, Zekâ, Güzellik ve İffet idealleri arasında rahatsız edici bir boşluk yaratıyordu. Bazı aracı varlıklar gerekliydi. İşte bu boşluğa, bir sürü yeni tanrısal veya yarı tanrısal karakter doluşuyordu. Bunların çoğu, belirli kişilikleri olan ve haklarında kolayca felsefe üretilemeyecek türden yabancı tanrılardı. Büyü yoluyla çağrılabilir ve gözle görülür bir insan sureti alabilirlerdi. İnançlı bir grubun arasında ortaya çıkabilir ve kültün her üyesiyle teklifsizce konuşabilirlerdi. Hatta ara sıra kadın müritlerle cinsel ilişkiye girdikleri bile oluyordu. Amcam Tiberius’un iktidarı sırasında, meşhur bir skandal patlak vermişti. Varlıklı bir şövalye, saygın ve evli bir soylu kadına tutulmuştu. Onu kendisiyle bir kerecik yatmaya kandırmak için iki bin beş yüz altın bile teklif etmişti. Kadın öfkeyle reddetmiş ve o günden sonra, sokakta karşılaştıklarında selamını bile almaz olmuştu. Şövalye, kadının Roma’da bir tapınağı bulunan İsis’e tapındığını biliyordu ve tanrıçanın kültünün rahiplerine beş yüz altın verip, kadına Tanrı Anubis’in ona âşık olduğunu ve ziyaretini arzuladığını söylemelerini sağladı. Kadının tabii koltukları kabardı ve Anubis’in saptadığı gece tapınağa gitti. Orada, en kutsal bölümde, Tanrı’nın döşeği üzerinde, tanrı suretine bürünmüş şövalye, sabaha kadar kadının sefasını sürdü. Aptal kadın mutluluktan uçuyordu. Kocasına ve arkadaşlarına kendisine bahşedilen onuru anlattı. Çoğu da ona inandı. Üç gün sonra, şövalyeyi sokakta görüp her zamanki gibi selamlamadan geçmek isteyince, adam teklifsizce kolunu tutup şöyle dedi: “Sevgilim, bana iki bin altın kazandırdın. Senin gibi tutumlu bir kadının parayı sokağa atması çok ayıp. Ben, şahsen, isimlere hiç önem vermem. Oysa sen, benim adımı sevmiyor, ama Anubis’inkine bayılıyorsun. Bu yüzden, geçen akşam Anubis olmak zorunda kaldım. Ama kendi adımı da kullansaydım, duyduğum zevk daha az olmayacaktı. Şimdilik hoşça kal. Ben istediğime ulaştım ve memnun kaldım.” Kadın öyle dehşete kapılmış ki, yıldırım çarpmışa dönmüş. Dehşet içinde evine koşup kocasına nasıl aldatıldığını ve suiistimal edildiğini anlatmış; eğer intikamı hemen alınmazsa, utancından kendini öldüreceğini söylemiş. Senatör olan kocası Tiberius’a gitmiş; kocaya değer veren Tiberius, İsis Tapınağı’nı yıktırmış, rahiplerini çarmıha gerdirmiş ve İsis’in suretlerini Tiber Nehri’ne attırmış. Ama şövalye, Tiberius’a cesaretle şöyle demiş: “Aşkın gücünü bilirsiniz. Ona karşı koyulamaz. Benim yaptığım, bütün saygın kadınlara bir uyarı olmalı; saçma sapan dinlere merak saracaklarına, bizim eski düzgün Roma tanrılarımıza bağlı kalsınlar.” Böylece, birkaç yıl sürgünle atlatmış. Sonra bu macerayla mutlu evliliği mahvolan koca, bütün din şarlatanlarına karşı bir kampanya başlatmış. Fulvia ailesinden bir soylu kadına Yahudiliği kabul ettiren dört Yahudi misyonerin, kadını, adak olarak Kudüs’teki tapınağa altın ve mor kumaş göndermesi için kandırdıklarını, ama sonra bunları kendi hesaplarına sattıklarını ileri sürmüş. Tiberius adamları suçlu bulup çarmıha germiş. Benzer dalaverelere karşı bir uyarı olarak da, Roma’daki bütün Yahudileri Sardinya adasına sürmüş. Giden dört bin kişiden yarısı, adaya varışlarından birkaç ay sonra hummadan ölmüş. Caligula izin verdi Yahudilerin geri dönmesine.</p>

  <p>Tiberius, hatırlarsınız, bütün falcıları ve sahte müneccimleri de İtalya’dan sürmüştü. Tiberius, ateizm ile batıl inancın, safdillik ile şüpheciliğin tuhaf bir bileşimiydi. Bir kez, bir yemekte, yıldızların kesinliği karşısında, tanrılara tapmayı lüzumsuz bulduğunu söylemişti. Kadere inanıyordu. Müneccimleri sürmesi, belki de kehanetin tekelini elinde tutma arzusundan ötürüydü; çünkü Thrasyllus daima yanındaydı. Fark etmediği şuydu: Yıldızlar yalan söylemezdi belki, ama en iyi müneccimlerin bile onların mesajını doğru olarak okuyacaklarına veya okuduklarını tam bir açıklıkla aktaracaklarına güvenilemezdi. Ben ne şüpheciyim ne de özellikle batıl inançlara sahibim. Eski gelenekleri ve törenleri seviyorum; eski Roma tanrılarına olan inancım ailemden miras ve bunu felsefi analizlere konu etmeyi reddediyorum. Her milletin, kendi tanrılarına, kendi bildikleri gibi (uygar bir biçimde olduğu sürece) tapınmasını doğru buluyorum ve yabancı ilahların keyfi olarak benimsenmesine karşıyım. Augustus kültünün yüksek rahibi sıfatıyla, onu tanrı olarak kabul etmek zorundaydım; ona bakarsanız, yarı tanrı Romulus da başlangıçta yoksul bir çobandı ve muhtemelen Augustus’tan çok daha az yetenekli ve çalışkandı. Eğer Romulus’la aynı dönemde yaşasaydım, onun bir gün yarı tanrı muamelesi göreceğini söyleseler, gülerdim herhalde. Ama tanrılık, bir fikir meselesi değil, bir olgu meselesidir. Eğer birine tanrı olarak tapılıyorsa, o zaman tanrıdır o. Caligula’ya tapılırken ve tanrı olduğuna inanılırken, o gerçekten doğaüstü bir varlıktı. Cassius Chaerea az daha onu öldüremeyecekti; çünkü saf kalplerin ona tapınmasından doğan bir tür tanrısal huşu saçıyordu Caligula. Komplocuların kendileri de bunu hissetmiş ve ayak sürümüşlerdi. Eğer Caligula, önceden, tanrısal bir önseziyle kendisinin öldürüleceğini söylemeseydi, Cassius belki de başaramayacaktı işi.</p>

  <p>Bugün Augustus’a milyonlarca kişi sahici bir bağlılıkla tapınıyor. Ben kendim de ona, Mars’a veya Venüs’e olduğu kadar güvenerek dua ediyorum. Ama zaaflarını ve talihsizliklerini yakından bildiğim tarihi kişi Augustus ile halkın tapındığı, ilahi güce ulaşmış Tanrı Augustus arasında kesin bir ayrım yapıyorum. Demek istediğim şu: Bir ölümlünün kendisine tanrısal güçler yakıştırmasını ne kadar hor görsem yeridir; ama insanları kendisine içtenlikle tapınmaya ikna edebilen biri, eğer tanrılaştırılmasına karşı göklerden herhangi bir olumsuz işaret de gelmemişse, o zaman tanrıdır <i>o</i> ve öyle kabul edilmelidir. Ama Roma’da, Augustus’a başlıca tanrılardan biri olarak tapınılması, filozoflar tarafından sıradan insan ile geleneksel tanrılar arasında yaratılan uçurum olmasa, asla mümkün olmazdı. Sıradan Romalı yurttaş için, Augustus bu boşluğu gayet güzel doldurdu. Roma’ya ve imparatorluğa gösterdiği sıcak ilginin kanıtlarını, belki Olympos’taki tanrılardan daha somut olarak ortaya koydu ve soylu, merhametli bir yönetici olarak belleklere yerleşti.</p>

  <p>Gelgelelim, Augustus kültü, “Tanrı”nın ya uzak bir ideal ya yetkinlik ya da ölmüş bir kahramanın anılan şanından daha fazlası olduğu; İsis, Serapis ya da İmhotep gibi tanrıların gizli ayinlerinde bir teminat için bunlardan birine başvurmayı tercih eden dindar kişilerin duygusal ihtiyaçlarını karşılamaktan ziyade, bir siyasi kolaylık sağlıyordu. Bu Mısır kültlerine -bunların, bizim Greko-Romen uygarlığımızda sağlıklı bir rol oynadıkları kanısında değildim- bir alternatif sunmak için, on beş kişiden oluşan Roma’nın yabancı dinleri komisyonunu, daha uygun nitelikteki gizemleri yaygınlaştırmama izin vermeleri için ikna ettim. Örneğin, Truvalı ecdadımızın taptığı, dolayısıyla bizim dini ihtiyaçlarımıza daha uygun düşen Tanrıça Kybele kültü, bir kehanete dayanılarak, Roma’da iki yüz elli yıl kadar önce başlatılmış; ama gizli ayinleri Frigyalı hadım rahipler tarafından yürütülmüştü, çünkü bir Romalı yurttaşın Tanrıça’nın onuruna kendini hadım ettirmesi yasaktı. Ben bunu tamamen değiştirdim. Şimdi Kybele kültünün yüksek rahibi, hadım olmayan Romalı bir şövalye olacaktı ve itibar sahibi yurttaşlar bu külte katılabilecekti. Yunan kökenli Eleusis mysterion’larını da Roma’da başlatmaya çalıştım. Tanrıça Demeter ve kızı Persephone’nin onuruna yapılan bu ünlü Attike şenliklerinde olanları anlatmam gereksiz, çünkü Yunan dili yaşadığı sürece, nasıl olsa herkes bunları öğrenir. Ama şenliğin yalnızca bir dış görünüş olduğu gizli dine giriş ayinlerinin niteliği yaygın olarak bilinmiyor. Bunu anlatmayı çok isterdim; ama ne yazık ki, bir zamanlar ettiğim yeminden ötürü mümkün değil. Ancak şu kadarını söyleyebilirim ki bir ölümlünün erdemli yaşamakla mutluluğu elde edebileceği gelecek dünyadaki yaşamın açığa vurumudur bu ayinler. Bunları Roma’da başlatarak ve katılımı senatörler, şövalyeler ve varlıklı yurttaşlarla sınırlayarak, sıradan tanrılara yapılan resmi tapınmayı, yasaların veya emirlerin zoruyla değil, içten gelen bir erdem yükümlülüğüyle bütünlemekti niyetim. Maalesef bu çabam başarısız oldu. Delphi Apollon’u dahil belli başlı bütün Yunan tapınaklarından “Eleusis’i Roma’ya nakletmenin” korkunç sonuçları hakkında beni uyaran olumsuz kehanetler geldi. Acaba Yunan tanrıları, şimdi ülkelerinin başlıca gelir kaynağı olan kutsal mekân turizmini korumak için mi birleştiler diye sormak dine saygısızlık sayılır mı?</p>

  <p>Roma yurttaşlarının Yahudi sinagoglarına gitmesini yasaklayan bir emir yayımladım ve en faal Yahudi misyonerlerden bazılarını Roma’dan kovdum. Herodes’e yazdım bunu. Cevabında çok akıllıca hareket ettiğimi, kendisinin de aynı ilkeyi, daha doğrusu tersini, yönetim bölgesinde uygulayacağını yazdı: Yani Yunan felsefe hocalarının Yahudi şehirlerinde ders vermesini yasaklayacak ve başka yerlerde bu derslere katılan Yahudilerin tapınakta ibadet etmesine izin vermeyecekti. Karşılıklı mektuplarımızda, ne Herodes ne de ben, Ermenistan ve Parth ülkesindeki olaylara değindik, ama durum şöyleydi: Ben Kral Mithridates’i Antiokheia’ya göndermiştim. Marsus orada onu saygıyla karşılamış ve iki nizami tabur, bir kuşatma katarı ve altı Suriyeli Yunan yedek taburu eşliğinde Ermenistan’a uğurlamıştı. Mart ayında oraya vardı. Parth valisi ona karşı çıktı ve yenildi. Ama Mithridates’in, hemen krallığın tartışmasız sahibi olduğu anlamına gelmiyordu bu. Küçük Ermenistan Kralı Kotys, Parth valisine silahlı yardım gönderdi, onun ordusunun da yenilmesine rağmen, bazı kalelerdeki Parth-garnizonları teslim olmayı reddetti ve kuşatmayla teker teker alınmaları gerekti. Ne var ki, Mithridates’in kardeşi Gürcistan kralı, söz verdiği gibi, ülkeye kuzeyden yürüdü ve temmuzda, güçler Aras Nehri’nde birleşerek Ermenistan’ın üç büyük şehri Mufarghin, Ardesh ve Erzurum’u ele geçirdiler.</p>

  <p>Parth ülkesinde, Bardanes çok geçmeden büyük bir ordu topladı; Osroene ve Adiabenos kralları da ona asker yardımı yaptılar ve sarayı Med ülkesindeki Ekbatana’da bulunan kardeşi Gotarzes’e karşı yürüdü. Bardanes, tek hörgüçlü develerden bir birliğin başında, ani ve sürpriz bir saldırıyla -iki günde yaklaşık üç yüz mil yol kat etmişti- paniğe kapılan Gotarzes’i tahttan indirdi ve kısa sürede, Parth İmparatorluğu’na tabi bütün krallık ve şehirlerin bağlılık yeminini elde etti. Tek istisna, Dicle Nehri üstündeki Seleukia şehriydi; yedi yıl kadar önce ayaklanmışlar ve o günden beri bağımsızlıklarını inatla korumuşlardı. Seleukia’nın Bardanes’in hükümdarlığını tanımayı reddetmesi, bizim için büyük şanstı; çünkü Bardanes, dikkatini daha önemli işlere vermeden önce, Seleukia’yı kuşatıp ele geçirmeyi gurur meselesi yapmıştı, ama şehrin kunt surları, bu işin kolay olmayacağını gösteriyordu. Bardanes, Dicle’nin karşı kıyısındaki Ktesiphon şehrine hâkimdi, ama bu nehrin kendisine hâkim olmak anlamına gelmiyordu. Güçlü Seleukia filosu, Basra Körfezi’nin batı sahilindeki dost Arap kabilelerinden gıda satın alıp şehre getirebiliyordu. Böylece Bardanes çok değerli vaktini Dicle üzerinde boşa harcadı ve Buhara’ya kaçan Gotarzes’in orada yeni bir ordu toplamasına fırsat verdi. Seleukia kuşatması aralıktan nisana kadar sürdü ve Bardanes, Gotarzes’in yeni girişimini duyunca, kuşatmadan vazgeçip, kuzeydoğuya, Parth ülkesinin içinden bin mil yürüyerek Baktriane eyaletine vardı ve sonunda orada Gotarzes’le karşılaştı. Bardanes’in ordusu, kardeşininkinden biraz daha büyük ve daha iyi donatılmıştı, yine de yaklaşan savaşın sonucu belirsizdi. Bardanes, savaşı kazansa bile, uğrayacağı zayiattan ötürü, elde ettiği zaferin anlamını yitirmesinden korkuyordu. Böylece, Gotarzes’in son anda yaptığı pazarlık önerisini kabul etti. Görüşmenin sonunda, Gotarzes taht üzerindeki hakkından resmen vazgeçti; buna karşılık, Bardanes onun hayatını bağışladı, Hazar Denizi’nin güney kıyılarında geniş araziler ve kimliğine yakışan bir yıllık gelir sağlamaya söz verdi. Bu arada, Adiabenos kralı ve civardaki diğer krallar, Seleukia’nın uygun şartlarla teslim olması için bastırıyorlardı; temmuz ortasında Antiokheia’daki Marsus, artık Bardanes’in tartışmasız Parth kralı olduğunu ve muazzam bir orduyla batıya doğru harekete geçtiğini öğrenmişti. Bunu hemen bana bildirdi ve bir sevimsiz haber daha verdi: Herodes, Kayseriya’daki Yunan birliklerinin kendisine hakaret ettiği ve onu tehdit ettiği bahanesiyle, onları silahsızlandırmış, yol yapımında ve eski şehir surlarının onarımında çalışmaya koymuştu. Dahası da vardı: Kalabalık Yahudi gönüllü gruplarına, Herodes’in özel muhafızları tarafından çölde gizlice askeri talim yaptırılıyordu. Şöyle yazmıştı Marsus: “Doğudaki Roma İmparatorluğu’nun kaderi, üç ay içinde, şu veya bu şekilde belli olacak.”</p>

  <p>Bu durumda yapabileceğim her şeyi yaptım. Doğudaki valilere, hemen bütün mevcut kuvvetleri silah altına almalarını yazdım. Donanmanın bir filosunu, İskenderiye’de beklediğim Yahudi ayaklanmasını bastırmak için Mısır’a; bir diğerini de Marsus’a, Antiokheia’ya gönderdim. İtalya ve Tirol’deki kuvvetleri silah altına aldım. Ama Marsus, ben ve dışişleri konusundaki yardımcım Felix dışında -mektuplarımı o yazdığı için, ondan gizleyemezdim- hiç kimsenin doğudan esen muazzam fırtına bulutlarından haberi yoktu. Ve biz, sadece bunu bilen üç kişi olarak kaldık; çünkü kaderin garip bir cilvesi sonucu fırtına patlamadı.</p>

  <p>Bende, ağabeyim Germanicus’taki gibi bir edebi yetenek yok. Ben sadece bir tarihçiyim ve kuşkusuz birçok kişi, yazdıklarımı genelde tatsız ve sıkıcı bulur. Ama hikâyemde öyle bir noktaya geldim ki, hiçbir hitabet güzelliği eklenmemiş yalın olguların anlatısı, o sırada beni etkilediği kadar, okurlarımın da ilgisini çekecektir sanırım. Size ilkin, Kral Herodes Agrippa’nın, doğum günüm şerefine Kayseriya’da hazırlanan kutlamaya, Kudüs’ten ne kadar keyifli geldiğini anlatayım. Kalbinde gizlediği gurur öyle büyüktü ki, soluğu tıkanıyordu neredeyse. Onca zamandır kurmayı düşlediği büyük Doğu İmparatorluğu’nun temel taşları nihayet döşenmişti. Şimdi yalnızca ağzını açması yeterdi ve (sevgili kraliçesi Cypros’a söylediği sözlerle) “bembeyaz duvarlar lacivert gökyüzüne fırlayacak, kristal kubbe üstüne kapanacak ve etraf, gözün görebildiği yere kadar uzanan enfes bahçeler, serin sıra sütunlar ve nilüferli havuzlarla bezenecekti.” İçinde her şey zümrüt, opal, safir, akik ve som altın olacak ve büyük yargı salonunda bir elmas taht pırıltılar saçacaktı, insanların o güne dek Herodes Agrippa olarak tanıdığı Mesih’in tahtıydı o.</p>

  <p>Kimliğini başrahibe ve Sanhedrin’e gizlice açıklamış; hepsi aynı anda yere kapanmış, Tanrı’ya övgüler düzmüş ve onun beklenen Mesih olduğunu onaylamışlardı. Artık kimliğini Yahudi milletine ve bütün dünyaya alenen açıklayabilirdi. Şöyle çınlayacaktı sözleri: “Kurtuluş Günü yakın, diyor Tanrı’nın kutsanmışı. Dinsizlerin boyunduruğunu kıralım.” Yahudiler tek adam gibi kalkacak ve İsrail’in sınırlarını yabancılardan ve imansızlardan temizleyecekti. Şu anda sadece Herodes’in bölgesinde iki yüz bin silah eğitimi almış Yahudi vardı; Mısır’da, Suriye’de ve doğuda da daha binlercesi. Ve tanrısının adına dövüşen Yahudi, Makkabi’lerin tarihinin gösterdiği gibi, delilik kertesinde kahramandır. Onlardan daha disiplinli bir ırk yoktur dünyada. Silah ve zırh da eksik değildi. Herodes, Antipas’ın deposunda bulduğu yetmiş bin zırha iki yüz bin daha eklemişti; ayrıca Yunanlardan aldıkları da vardı. Kudüs’ün tahkimi henüz bitmemişti, ama altı aydan az bir süre içinde, şehrin zaptı ihtimali ortadan kalkardı. Tahkim işinin durdurulması emrime rağmen, Herodes tapınağın altındaki büyük ambarları gizlice boşaltmayı sürdürmüş ve bir milden uzak noktalara kadar tüneller kazdırmıştı; öyle ki, bir kuşatma durumunda, garnizon tünellerden dışarı çıkıp istilacı orduyu arkadan vurabilirdi.</p>

  <p>Bütün komşu krallıklar ve şehirlerle Roma’ya karşı gizli bir ittifak yapmıştı. Sadece Fenike’de Sur ve Sayda reddetmişti yakınlaşma çabalarını; bundan rahatsızdı, çünkü Fenikeliler denizci bir milletti ve sahillerini korumak için onların filosuna ihtiyacı vardı. Ama şimdi onlar da katılmıştı birliğe. İki şehri ortak temsil eden bir heyet, hazinedarı Blastus’a yanaşmış ve Roma ile Yahudilerin düşmanlığı arasında seçime zorlandıklarını, daha az tehlikeli olanı seçerek şimdi buraya efendi sultanın dostluğunu ve affını rica etmeye geldiklerini söylemişlerdi. Blastus onlara Herodes’in şartlarını bildirmiş, sonunda bunları kabul etmişlerdi. Bugün resmen onaylanacaktı bağlılıkları. Fierodes’in şartları şunlardı: Aştoret’i ve diğer ilahlarını yeminle reddetmeleri, sünneti kabul etmeleri ve İsrail’in tanrısına, onun yeryüzündeki temsilcisi kutsanmış Herodes’e sonsuza dek itaate yemin etmeleri.</p>

  <p>Şöyle bir simgesel hareketle mi başlatacaktı Herodes şanlı saltanatını? Tahtına çıkacak, borular çalacak ve askerlerine şehrin pazaryerine dikilmiş Tanrı Augustus heykelini ve yanında duran benim (doğum günüm şerefine bugün başına taze çelenk takılmış) heykelimi getirmelerini buyuracak ve halka seslenecekti: “Tanrı’nın kutsanmışı şöyle diyor: Benim sahillerimdeki tüm putları parçalayın, un ufak edin; çünkü ben kıskanç bir tanrıyım.” Sonra, bir çekiçle Augustus’un ve benim heykelime vuracak, kafalarımızı koparacak, kolumuzu bacağımızı kıracaktı: Halktan büyük bir sevinç çığlığı yükselecek ve o devam edecekti: “Tanrı’nın kutsanmışı şöyle diyor: Ey çocuklarım, kulum Nuh’un ilk oğlu Şam’ın çocukları, bu ülkeyi yabancılardan ve dinsizlerden temizleyin; Yafet’in mekânları size av alanı olsun, çünkü kurtuluş saati yakındır.” Haberler yangın gibi saracaktı ülkeyi: “Kutsanmış kendini gösterdi ve Caesar’ların putlarını paramparça etti. Tanrı’ya şükürler sunun. Kâfirlerin tapınaklarını yıkalım ve düşmanlarımızı esir alalım.” İskenderiye’deki Yahudiler bunu duyacaklar. Üç yüz bin kişi ayaklanacak, şehri ele geçirecek ve oradaki küçük garnizonumuzu katledecekti. Bardanes, haberi Ninova’da duyup Antiokheia’ya yürüyecekti; Kommagene, Küçük Ermenistan ve Pontus kralları, Ermenistan sınırında ona katılacaktı. Marsus üç nizami taburu ve Suriyeli Yunanlardan iki alayı ile ne yapacağını şaşıracaktı. Dahası Bardanes, tapınakta başrahibin önünde, eğer tahtı kardeşinden aldıysa, bunu Herodes’in yardımına borçlu olduğunu alenen ilan etmeye ve Parth İmparatorluğu’nda bulunan bütün Yahudileri, aileleri, sürüleri ve mallarıyla beraber ona göndermeye ve Yahudi milletine dostluğunu sonsuza dek sürdürmeye yemin etmişti. İsrail’in dağılmış sürüleri ağıllarına dönecekti nihayet. Sayıları, sahilin kumları kadar çok olacaktı. Yabancıları ve dinsizleri kovdukları şehirleri işgal edecekler ve Musa’nın zamanındaki gibi, birlik içinde, kutsal bir halk olacaklardı. Ama onları yöneten, Musa’dan daha yüce, Süleyman’dan daha şanlı biri, yani Tanrı’nın Sevdiği ve Kutsadığı Herodes olacaktı.</p>

  <p>Sözde benim doğum günüm için düzenlenen şenlik, Kayseriya’daki amfiteatrda yapılacaktı: Vahşi hayvanlar; kılıç dövüşçüleri ve yarış arabaları, Herodes’in aslında hiç niyetlenmediği gösteri için hazır bekliyorlardı. Seyirciler kısmen Suriyeli Yunan, kısmen de Yahudiydi. Amfiteatrın farklı yerlerinde oturuyorlardı. Herodes’in tahtı kendi tebaasının arasındaydı ve yanındaki yerler itibarlı misafirler için ayrılmıştı. Hiçbir Romalı yoktu; onlar Antiokheia’da, Marsus’un başkanlığında kutluyorlardı doğum günümü. Ama Arabistan’dan elçiler, Iturea kralı, Sur ve Sayda’dan gelen heyet, Adiabenos kralının annesiyle oğulları ve ailesiyle birlikte Herodes Pollio oradaydı. Seyirciler, yakıcı ağustos güneşinden kocaman beyaz yelken bezi tentelerle korunuyordu; ama Herodes’in firuze taşlar kakılmış gümüş tahtı üstündeki tente mor ipektendi.</p>

  <p>Seyirciler içeri doluşup yerlerini aldılar ve Herodes’in girişini beklemeye başladılar. Borazanlar duyuldu ve az sonra, Güney’deki girişte maiyetiyle birlikte, Herodes göründü ve tüm haşmetiyle arenanın ortasından yürüdü. Bütün seyirciler ayağa kalktı. Üstündeki şahane sim işlemeli kaftana iliştirilen parlak gümüş düğmeler güneşte öyle parlıyordu ki, bakmak bile gözü zorluyordu. Başında, elmaslarla bezeli bir altın taç ve elinde ışık saçan bir gümüş kılıç vardı. Yanında, morlar giymiş Cypros ve onun arkasında, mor ve sırma biyeli, çiçek desenleri işlenmiş beyaz ipek giysiler içindeki iki küçük kızı yürüyordu. Herodes başını dik tutuyor ve tebaasını krallara yaraşır bir gülümsemeyle selamlıyordu. Tahtına çıkıp oturdu. Kral Herodes Pollio, Arabistan elçileri ve Iturea Kralı yerlerinden kalkıp, tahtın basamaklarına, onu selamlamaya geldiler. İbranice konuştular: “Ey Kral, sonsuza dek yaşa!” Ama Surlular ve Saydalılar için bu yeterli değildi: Geçmişteki saygısız davranışlarını düzeltmek zorunda hissediyorlardı. Önünde yere kapandılar.</p>

  <p>Surluların önderi büyük bir alçakgönüllülükle özür diledi: “Bizi bağışla, Büyük Kral, nankörlük ettiğimiz için çok pişmanız.”</p>

  <p>Saydalıların önderiyse şöyle dedi: “Şu ana kadar sizi bir insan olarak saydık, ama şimdi sizin bir ölümlüden üstün olduğunuzu kabul etmeliyiz.”</p>

  <p>Herodes yanıtladı: “Bağışlandın, Sayda.”</p>

  <p>Surlu önder konuştu: “Bu bir insanın sesi değil, Tanrı’nın sesi.”</p>

  <p>Herodes yanıtladı: “Sur, bağışlandın.”</p>

  <p>Boruların çalınmasını işaret etmek için elini kaldırdı, ama birden indirdi. Çünkü kendi girdiği kapıdan içeriye bir kuş girmişti ve arenada oraya buraya uçuyordu. Onu izleyen halktan hayret sesleri yükseldi: “Hey, bir baykuş! Gün ışığında gözü görmez.”</p>

  <p>Baykuş Herodes’in sol omzunun yukarısındaki bir halata tünedi. Herodes dönüp ona baktı. Ve ancak o zaman, on üç yıl önce İskenderiye’de Alabarkhes Alexander, Cypros ve çocuklarının önünde, Tanrı’yı daima yücelteceğine ve O’nun yasasına elinden geldiğince uyacağına dair ettiği yemin ve bilerek, kalp katılığından O’na bile bile söverse, kendi üzerine davet ettiği laneti hatırladı. Tanrı’nın, Musa’nın ağzından bildirdiği ilk ve en önemli emri şuydu: “BENDEN BAŞKA TANRIN OLMAYACAK.” Ama Surlu adam ona Tanrı dediğinde, göklerin gazabını önlemek için, Eierodes üstünü başını yırtıp yere mi kapanmıştı? Hayır, küfredene gülümsemiş ve “Sur, bağışlandın,” demişti. Etrafındakiler de aynı şekilde bağrışmıştı: “İnsan değil, Tanrı.” Baykuş yüzüne bakıyordu. Herodes sarardı. Baykuş beş kere öttü, sonra kanatlarını çırptı ve oturanların üstünden uçup ufukta kayboldu.</p>

  <p>Herodes Cypros’a “Misenum’da hapishane avlusunda beni ziyaret eden baykuş bu - aynı baykuş,” dedi ve dudaklarından korkunç bir inilti döküldü; zayıf bir sesle, Silas’tan sonra süvari komutanı olan Helcias’a, “Beni dışarı çıkarın. Hastayım. Kardeşim Chalcis Kralı devralsın gösterinin başkanlığını,” dedi.</p>

  <p>Cypros kucakladı Herodes’i: “Herodes, kralım benim, sevgilim, niye inliyorsun? Neren ağrıyor?”</p>

  <p>“Kurtlar şimdiden etimi kemirmeye başladı,” diye zorlukla fısıldadı Herodes.</p>

  <p>Onu dışarıya taşıdılar. Borular çalınmadı. Parçalanacak heykeller getirilmedi. Amfiteatrın dışına yerleştirilen ve Herodes’in işareti üzerine içeri girip Yunanları öldürmeye başlayacak Yahudi askerler yerlerinde kaldı. Gösteri başlamadan bitti. Yahudiler hep bir ağızdan feryat figana, giysilerini yırtmaya, başlarına toz atmaya başladılar. Herodes’in ölmekte olduğu söylentisi yayıldı. Korkunç acı çekiyordu, ama kardeşi Herodes’i, Helcias’ı,Thaumastus’u ve başrahibin oğlunu saraydaki yatağının yanına çağırdı ve şöyle dedi: “Dostlarım, artık her şey bitti. Beş gün sonra ölmüş olacağım. Büyükbabam Herodes’ten daha şanslıyım; o, sancılar başladıktan sonra on sekiz ay yaşadı. Şikâyet etmiyorum. İyi bir hayatım oldu. Bu başıma gelenin tek suçlusu benim. Altı gün, İsrail’in saygın yaşlıları, Tanrı’nın kutsanmışı olarak önümde eğildi ve yedinci gün, aptallığımdan, O’nun adına küfredilmesine ses çıkarmadım. O’nun krallığını dünyanın her tarafına yaymak, arındırmak, kayıp kabileleri geri getirmek ve hayatımın her gününü O’na tapınarak geçirmek istiyordum; ama bu günahım yüzünden gözden düştüm, tıpkı atam Davut’un Hititli Uriya’ya karşı işlediği günahtan ötürü geri çevrilmesi gibi geri çevrildim. Şimdi Yahudiler, benim yerine getirmeye layık olmadığım bu işi başaracak daha kutsal bir kurtarıcının geleceği çağı beklemek zorundalar. Müttefik krallara, kemerden kilit taşının düştüğünü ve onlara artık Yahudi milletinden yardım gelemeyeceğini bildirin. Benim ölmek üzere olduğumu ve Roma’ya karşı savaşa girişmemelerini söyleyin; çünkü onlar, ben olmadan, dümensiz bir tekne, uçsuz bir mızrak, kırık bir kemerdir. Helcias, Yunanlara karşı şiddet hareketlerine izin verme. Yahudilere el altından dağıtılan silahları toplat ve Philippos Kayseriyesi’ndeki silah deposuna götür; başına da güçlü muhafızlar koy. Yunanlara silahlarını geri ver ve normal işlerine dönmelerini söyle. Hizmetkârım Thaumastus, bütün borçlarımı son kuruşuna kadar kapat. Kardeşim Herodes, sevgili karım Cypros’u ve kızlarım Drusilla ve Mariamne’yi kolla ki onlara bir zarar gelmesin ve her şeyden önce, milleti herhangi bir delilikten uzak tut. İskenderiye Yahudilerine benden selam söyle ve onlara büyük ümitler verdikten sonra düş kırıklığına uğrattığım için beni bağışlamalarını rica et. Şimdi gidin. Tanrı’ya emanet olun. Konuşamayacağım artık.”</p>

  <p>Yahudiler çuvallara bürünmüş ve on binlercesi, sarayın çevresinde, korkunç sıcağa rağmen, yüzükoyun yere kapanmış yatıyorlardı. Agrippa, yatağının bulunduğu yukarıdaki odanın penceresinden onları gördü ve ağlamaya başladı. “Zavallı Yahudiler,” dedi. “Şanlı gününüzün gelmesi için bin yıl beklediniz, şimdi belki de iki bin yıl daha beklemeniz gerek. Bu sahte bir şafak oldu. Ben kendimi de, sizi de aldattım.” Kâğıt kalem istedi ve hâlâ kalemi tutacak gücü varken bana bir mektup yazdı. Mektup önümde duruyor, bana eskiden yazdıklarıyla beraber ve el yazısını eskilerle kıyaslamak insanın içini acıtıyor. Ötekilerin kararlı harfleri, satırların birbiri altında merdiven basamağı gibi düzenli durması yanında, bu mektubun eciş bücüş yazıları, her harfin sancıdan kesik kesik biçimlenmesi, canilerin işkence sonrası yazdıkları itiraflara benziyor. Mektup kısa:</p>

  <div>
    <br/>
  </div>

  <p>“Bu son mektubum: Ölüyorum. Bedenimi kurtlar kemiriyor. Seni gerçekten seven, ona rağmen Doğu’yu senden almak için gizli komplolar kuran eski dostun Haydut’u affet. Niye yaptım bunu? Çünkü Yafet ve Sam kardeş olarak yaşayabilir, ama her biri kendi evini yönetmeli. Rodos’tan Britanya’ya, bütün Batı senin kalırdı. Roma’yı Doğu’nun bütün tanrılarından ve geleneklerinden kurtarabilirdin ve o zaman, ancak o zaman, çok değer verdiğin o eski özgürlüğü geri getirebilirdin. Ben çuvalladım. Fazla tehlikeli bir oyun oynadım. Küçük Maymun, sen budalasın, ama budalalığını kıskanıyorum; çünkü seninki akıllı bir budalalık. Şimdi son nefesimde senden dileğim, ailemden intikam almaman. Oğlum Agrippa masum: Benim hırslarımdan hiç haberi yok. Cypros ise beni vazgeçirmek için elinden geleni yaptı. Senin için en doğrusu, hiçbir şey bilmiyormuş gibi görünmek. Doğu’daki müttefiklerine hâlâ sadık müttefiklerinmiş gibi davran. Herodes yoksa, nedir onların kıymetiharbiyesi? Hepsi engerektir, ama zehirli dişleri çekilmiştir. Bana güvendiler, ama Parth ülkesine güvenleri yok. Benim dominyonlarımı, Tiberius’un zamanındaki gibi, tekrar bir Roma eyaleti yap. Antipas Amcama geri vererek onurumu yaralama. Yerime oğlum Agrippa’yı atamak tehlikeli olur; ama hatırım için, onu bir şekilde onurlandır. Dominyonlarımı, düşmanım Marsus’un başında olduğu Suriye’nin egemenliğine de bırakma. Orayı kendin yönet, Küçük Maymun. Felix’i vali yap. Felix bir hiçtir; dolayısıyla akıllıca veya aptalca bir şey yapmaz. Bitirmek zorundayım. Parmaklarım bana itaat etmiyor. Azap çekiyorum. Benim için ağlama: Muhteşem bir hayat yaşadım ve tek bir aptallığım dışında hiçbir şeye pişman değilim. Aptallığım, İsrail’in ölümsüz Tanrısının gururunu, gücünü ve kıskançlığını hafife almak ve O’na karşı aptalca felsefe yapan Gadaralı Yunanlar gibi davranmak oldu. Şimdi son kez veda ediyorum, sandığından çok daha fazla sevdiğim dostum Tiberius Claudius. Elveda, Küçük Maymun, sevgili okul arkadaşım ve kimseye güvenme, çünkü çevrendeki hiç kimse güvenine layık değil.</p>

  <p>Ölmekte olan arkadaşın Herodes Agrippa, nam-ı diğer</p>

  <p class="p1" style="text-align: right; ">HAYDUT”</p>

  <div>
    <br/>
  </div>

  <p>Herodes, ölmeden önce, Helcias’ı, Thaumastus’u ve kardeşi Herodes Pollio’yu tekrar çağırdı ve onlara şöyle dedi: “Sizden son bir iş isteyeceğim. Hapishaneye gidip Silas’a ölmek üzere olduğumu, <i>Herodes’in İlleti’ne</i> tutulduğumu söyleyin. Ona, İskenderiye’de Alabarkhes Alexanderen evinde düşüncesizce ettiğim yemini hatırlatın. Istıraptan nasıl kıvrandığımı anlatın. Ona karşı kusur ettimse, beni bağışlamasını rica edin. Beni ziyaret edebileceğini ve bir kez daha dostlukla elimi sıkabileceğini söyleyin. Sonra, cevabına göre, nasıl uygun görürseniz öyle yapın.”</p>

  <p>Hapishaneye gittiler; Silas hücresinde, dizinde yazı tabletiyle oturuyordu. Onları görünce, tableti yüz aşağı yere attı. Thaumastus konuştu: “Silas, eğer tablet kralın ve efendin Herodes Agrippa’ya karşı sitemlerle doluysa, yere atmakla iyi ettin. Sana Kral’ın ne durumda olduğunu anlatınca, hiç kuşkusuz ağlayacaksın. Ona karşı tek bir sitem etmemiş olmayı veya dilini tutmayıp onu herkesin önünde rezil etmemiş olmayı dileyeceksin. Korkunç acılar içinde can çekişiyor. <i>Herodes’in İlleti</i>’ne yakalandı. Bir kez İskenderiye’de, eğer Yüce Tanrı’ya karşı suç işlersem, başıma bu bela gelsin demiş düşünmeden.”</p>

  <p>“Biliyorum,” dedi Silas. “Ben oradaydım yemin ettiğinde, sonradan onu uyardım da...”</p>

  <p>“Sus da Kral’ın mesajını dinle. Kral şöyle dedi: ‘Silas’a ıstıraptan nasıl kıvrandığımı anlatın ve ona karşı kusur ettimse, beni bağışlamasını rica edin. İsterse şimdi hücresinden çıkıp sizinle saraya gelebilir. Ölmeden önce, bir kez daha dostlukla elini sıkmaktan memnun olacağımı söyleyin.’”</p>

  <p>Silas somurtarak şöyle dedi: “Sizler Yahudisiniz, bense hor görülen bir Samiriyeli; herhalde ziyaretinizden şeref duymam gerek. Ama size, biz Samiriyeliler hakkında şunu söylemeliyim: Yahudi komşularımız bizler için ne düşünürse düşünsün, biz özgürce konuşmayı ve dürüst davranmayı her şeyden üstün tutarız. Benim geçmişteki dostum ve efendim Kral Herodes’e gelince, eğer acı çekiyorsa, sözümü dinlemediği için, bu sadece kendi suçudur... ”</p>

  <p>Helcias, Kral Herodes Pollio’ya döndü: “Ölsün mü?”</p>

  <p>“Ölsün.”</p>

  <p>Silas kılını kıpırdatmadan devam etti: “Üç kez onun hayatını kurtardım; ama şimdi onun için bir şey yapamam. Onun kaderi Tanrı’nın elinde. Dostluğa gelince, ne biçim dost dersiniz?..”</p>

  <p>Helcias, kapıda duran nöbetçinin elindeki mızrağı kaptı ve Silas’ı göbeğinden vurdu. Darbeyi savuşturmaya çalışmadı Silas.</p>

  <p>Silas’ın öldüğü an, beş gün duraksız sancıdan bitap düşen Kral Herodes Agrippa’nın Cypros’un kollarında can verdiği aynı andı. Yahudi milleti tarifsiz bir keder ve dehşet içindeydi.</p>

  <p>Şimdi bütün hikâye biliniyordu. Herodes’in laneti bütün Yahudilerin üstüne çökmüş gibiydi: Kıpırdayacak halleri kalmamıştı. Yunanlar sevinçten uçuyordu. Herodes’in emriyle, Helcias tarafından yeniden silahlandırılan alaylar inanılmaz rezil ve iğrenç davranışlar sergilediler. Saraya saldırıp Cypros’u ve kızlarını yakaladılar; niyetleri onları Kayseriya sokaklarında aşağılayarak gezdirmekti. Cypros, bir askerden kaptığı kılıçla kendini öldürdü; ama kızlar işlemeli entarilerini giyip askerlerle beraber gitmeye, hatta babalarının ölümü ardından söylenen şükran ilahilerine katılmaya zorlandılar. Geçit alayından sonra, askerlerin genelevine götürüldüler ve orada, damların üstünde en kaba çirkinliklere hedef oldular. Sadece Kayseriya’da değil, başka bir Yunan şehri olan Samiriye’de de halka şölenler verildi ve başlarına çelenk takmış, güzel kokular sürünmüş Yunanlar, karınlarını tıka basa doyurup birbirlerinin şerefine içtiler ve Kürekçi’ye adak olarak, yere şarap döktüler. Yahudiler bütün bunlara hiç ses çıkarmadı. “Tanrı’nın lanetlediğine yardım etmek caiz midir?” Çünkü Tanrı’nın lanetinin kişinin çocuklarına da geçtiğine inanıyorlardı. Küçük prensesler öylesine ahlaksızca kullanıldıklarında, sadece altı ve on yaşlarındaydılar.</p>
</body>
</html>