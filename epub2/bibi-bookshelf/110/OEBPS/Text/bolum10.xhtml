<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>10. Bölüm</h3>

  <p>Yurtdışında, önümdeki ilk mesele Ren sınırıydı. Tiberius’un iktidarının sonuna doğru, Kuzey Germenleri, Tiberius’un genel uyuşukluğuna ilişkin haberlerden cesaretlenerek, nehrin karşı yakasına, bizim Aşağı Eyalet dediğimiz bölgeye baskınlar düzenlemeye başlamışlardı. Devriye olmayan noktalarda, küçük gruplar gece yüzerek nehri geçiyor, tek evlere veya ufak köylere saldırıyor, orada oturanları öldürüyor ve bulabildikleri altın ve mücevheri toparlayıp şafakta geri yüzüyorlardı. Bu baskınları engellemek, askerlerimiz sürekli tetikte olsa bile -ki Kuzey’de değildiler- zordu; çünkü Ren muazzam uzun bir nehirdir ve kontrolü hiç kolay değildir. Yağmacılara karşı tek etkili önlem misillemeydi; ama Tiberius geniş çaplı bir cezalandırma harekâtına izin vermemişti. Şöyle yazmıştı: “Eşekarıları saldırırsa, yuvalarını yakın; ama sivrisinekler ısırırsa boş verin.” Yukarı eyalete gelince, Caligula’nın Galya seferi sırasında, Yukarı Ren’deki dört alayın komutanı Gaetulicus’u asılsız bir komplo ihbarı yüzünden idam ettirdiğini belki hatırlarsınız. Gaetulicus, büyük bir orduyla nehri geçip Germenlerden direniş görmeden birkaç mil ilerlemiş, sonra birden paniğe kapılarak apar topar geri dönmüştü. Caligula’nın Gaetulicus’un yerine atadığı adam, Lyon’daki Galya destek birliklerinin komutanıydı. Adı Galba’ydı<a class="dipnot2" id="k5" href="../Text/dipnotlar.xhtml#a5"><sup>[5]</sup></a> ve Livia’nın has adamlarından biriydi. Livia onu gencecikken terfi ettirmeyi planlamış ve ona olan güveninde haklı çıkmıştı. Korkusuz bir asker ve zeki bir magistraydı; çalışkandı ve kendine özgü örnek bir karakteri vardı. Bundan altı yıl önce Konsüllüğe seçilmişti. Livia öldüğünde, vasiyetinde ona beş yüz bin altın bırakmıştı; ama Tiberius, vasiyetin uygulayıcısı olarak, bunun bir yanlışlık olduğuna karar vermişti. Miktar yazıyla değil, rakamla belirtildiğinden, vasiyet sahibinin elli bin demek istediğine hükmetmişti. Tiberius, Livia’nın vasiyetinin hiçbir maddesini uygulamadığı için, o sırada bunun bir önemi yoktu; ama Caligula imparator olup Livia’nın vasiyetini harfiyen yerine getirince, Tiberius’un sahtekârlığını bilmemesi, Galba’nın kaybı oldu. Galba beş yüz bini talep etmedi; iyi ki de öyle yaptı, çünkü Caligula paraya sıkıştığı zaman bunu hatırlayacak ve Galba’yı önemli Ren komutasına atayacağına, muhtemelen Gaetulicus komplosuna katılmakla suçlayacaktı.</p>

  <p>Caligula’nın Galba’yı nasıl seçtiği de tuhaf bir hikâyedir. Bir gün Lyon’da bir resmigeçit yapılmasını emretmiş; bitince, katılan bütün subayları çağırtmış ve fiziksel durumlarını korumanın gereği hakkında bir söylev vermiş. “Bir Romalı asker,” demiş, “deri kadar dayanıklı ve demir kadar sert olmalı, hem bütün subaylar bu konuda askerlerine örnek olmalı. Şimdi sizi geçireceğim şu basit sınavdan kaçınızın sağlam çıkacağını merak ediyorum. Gelin arkadaşlar, Autun’a doğru küçük bir koşu yapalım.” Bir çift güzel Galya atının çektiği arabasında oturuyormuş. Sürücüsü kamçıyı şaklatmış ve fırlayıp gitmişler. Ağır silahları ve zırhlarıyla zaten ter içinde olan subaylar da onu izlemiş. Arabasını onları gözden kaybetmeyecek mesafede tutuyor, ama adamlar örnek almasın diye, atları yürüme temposuna sokmuyormuş. Bu epey sürmüş. Kuyruk uzamış. Koşanların birçoğu bayılmış, biri ölmüş. Yirminci mil taşında nihayet durmuş. Sınavı geçen bir kişiymiş: Galba. Caligula sormuş: “General, dönüşte koşmayı mı, yanımda oturmayı mı yeğlersiniz?” Galba’nın cevap verecek kadar nefesi varmış; bir asker olarak tercih yapamayacağını, emre itaate alışkın olduğunu söylemiş. Böylece Caligula, onun yanında yürümesine izin vermiş. Ama ertesi gün atamasını yaptı. Agrippinilla, Lyon’da Galba’yla karşılaştığında ona çok ilgi duydu, onunla evlenmek istedi. Ama Galba, Lepidus’lardan bir hanımla evliydi ve karısından gayet memnun olduğu için Caligula’ya sadakatinin izin verdiği ölçüde soğuk davrandı Agrippinilla’ya. Agrippinilla ilgi göstermekte diretti. Bir gün, Galba’nın kayınvalidesinin verdiği bir davete Agrippinilla’nın davet edilmeden katılması bir skandala yol açtı. Kayınvalide, oradaki bütün soyluların önünde ona utanmaz, şehvet düşkünü aşüfte diye bağırdı ve suratını yumrukladı. Galba’nın başı belaya girecekti; bereket, ertesi gün Caligula, kendisine karşı tezgâhlanan komploda Agrippinilla’nın da parmağı olduğuna karar vererek, daha önce anlattığım gibi, onu sürgün etti.</p>

  <p>Caligula, Ren’de Germenler saldıracak söylentisi (askerlerin dalga geçmek için uydurduğu bir yalan) üzerine dehşet içinde Roma’ya döndüğünde, bütün kuvvetleri tek bir noktada toplanmıştı. Nehrin uzandığı geniş bir bölge savunmasız bırakılmıştı. Germenler bunu ve Caligula’nın korkaklığını hemen haber aldılar. Fırsattan yararlanarak büyük kuvvetleriyle Ren’i geçtiler ve çevreye epey zarar vererek, bizim topraklarımıza yerleştiler. Nehri geçenler, Dağ Kedileri anlamına gelen Chatti kabilesindendi ve kabilenin simgesi kediydi. Ren ile Yukarı Weser arasındaki dağlık bölgede kaleleri vardı. Ağabeyim Germanicus her zaman onların Germania’daki en iyi savaşçılar olduklarını söyleyerek haklarını teslim ederdi. Savaşta saflarını bozmazlar, önderlerine neredeyse Romalı gibi itaat ederler, geceleri siper kazarlar ve ileri karakol mevkileri oluştururlardı - bu başka Germen kabilelerinde nadiren görülen bir önlemdi. Galba’nın onları tekrar nehrin karşı kıyısına sürmesi, birkaç aya ve büyük zayiata mal oldu.</p>

  <p>Galba sıkı disiplinden yanaydı. Gaetulicus da iyi askerdi ama biraz yumuşaktı. Galba’nın görevi devralmak üzere Mainz’a vardığı gün, askerler Caligula’nın onuruna düzenlenen oyunları seyrediyorlardı. Bir gladyatör büyük ustalıkla leoparı öldürmüş ve askerler alkışlamaya başlamıştı. General locasına giren Galba’nın ilk sözleri şöyleydi: “Asker! Elleriniz yerinde dursun. Şimdi komuta bende ve cıvıklık istemem.” Bu tavrı sonuna kadar sürdürdü ve onca sert bir komutan olmasına rağmen, çok seviliyordu. Düşmanları ona cimri diyordu, ama bu doğru değildi; sadece kanaatkardı, kurmaylarını israftan uzak tutuyor ve astlarından harcamaların titiz bir hesabını bekliyordu. Caligula’nın öldürüldüğü haberi gelince, arkadaşları imparatorluğu yönetecek tek uygun kişinin kendisi olduğunu söyleyerek, onu ordunun başına geçip Roma’ya yürümeye teşvik etmiş. Galba şöyle demiş: “Roma’ya yürüyüp Ren’i savunmasız mı bırakayım? Ne biçim bir Romalı sanıyorsunuz beni? Ayrıca anlatılanlara bakılırsa, bu Claudius çalışkan ve alçakgönüllü bir adam. Kimileriniz ona budala diyor; ama imparator ailesinden olup da Augustus, Tiberius ve Caligula’nın iktidarlarından sağ çıkan birine budala demeye dilim varmaz. Sanırım bu koşullarda iyi bir seçim yapılmış ve ben de Claudius’a bağlılık yemini etmekten memnun olacağım. Asker değil, diyorsunuz. Daha iyi ya. Bir başkomutanda askeri deneyim bazen yararlı olmayabilir. Tanrı Augustus -tüm saygım bir yana- yaşlandığında, aşırı ayrıntılı talimatları ve tavsiyeleriyle generallerine ayak bağı olmuştu. Eğer Augustus, kırk yıl önce ordusunun başında yönettiği savaşları, uzaktan yeniden yönetmeye kalkışmasa, son Balkan seferi bu kadar uzar mıydı? Sanırım Claudius -onun yaşında- ne cepheye gider ne de bilmediği konularda generallerinin kararlarını çiğner. Ama kendisi bilge bir tarihçi ve dediklerine göre, genel stratejik ilkelere askeri deneyimi olan bir başkomutanı imrendirecek kadar hâkim.”</p>

  <p>Galba’nın bu sözlerini, kurmaylarından biri bana aktardı; ben de hakkımdaki olumlu fikirleri için ona özel bir teşekkür mektubu gönderdim. Benim emrimle veya iznimle yürütülen askeri harekâtlarda, generallerimi kararlarında özgür bırakacağıma güvenebilirsin, dedim. Ben sadece seferin fetih amaçlı mı, yoksa cezalandırma amaçlı mı olduğuna karar verecektim. Birinci durumda, saldırı insana saygıyla yumuşatılacaktı; yani ele geçirilen köylere, kentlere, ekinlere elden geldiğince az zarar verilecek, yerel tanrılar aşağılanmayacak ve düşmanın yenilgisi kesinleşince, katliam yapılmayacaktı. Ama bir cezalandırma harekâtında merhamet gereksizdi. Ekinlere, köylere, kentlere, tapınaklara her zarar verilebilir ve insanlardan, köle olarak geri getirmeye değmeyenler öldürülebilirdi. Ayrıca talep edilebilecek yedeklerin azami sayısını ve izin verilebilecek Romalı kayıplarının azami sayısını ben bildirecektim. Generalin kendisiyle önceden görüşerek, saldırının tam amacını saptayacak ve bunun için ona kaç gün veya ay gerekeceğini soracaktım. Bütün stratejik ve taktik düzenlemeleri tamamen ona bırakacak ve ancak, belirlenen zaman içinde amaca erişilememesi veya zayiatın saptanan rakamın üstüne çıkması halinde, komutayı elime alma hakkımı kullanacak ve gerekli gördüğüm büyüklükte yedek kuvvetlerle cepheye gidecektim.</p>

  <p>Kafamda, Galba’yı Chatti kabilesine karşı bir sefere göndermek vardı. Bu bir cezalandırma harekâtı olacaktı. İmparatorluğu, doğal ve belirgin sınır olan Ren’in ötesine genişletmek gibi bir düşüncem yoktu; ama Chatti kabilesi ve kuzeydeki Istaevones kabilesi üyeleri sınıra saygı göstermediği için, Roma’nın itibarını yeniden kazandırmak zorunluydu. Ağabeyim Germanicus, Germenlerin saygısını kazanmanın tek yolunun onlara acımasız davranmak olduğunu söylerdi ve hakkında böyle konuştuğu başka hiçbir millet yoktu. Örneğin, Hispania’lılar bir fatihin kibarlığından, Galyalılar zenginliğinden, Yunanlar sanata saygısından, Yahudiler ahlaki sağlamlığından, Afrikalılar sessiz buyurgan duruşundan etkilenebilirdi. Ama bunların hiçbirinden etkilenmeyen Germeni yere çalmak, doğrulurken tekrar vurmak ve yerde kıvranırken yine vurmak gerekliydi. “Yarasının acısı tazeyken, o yarayı açan ele saygı duyar.”</p>

  <p>Galba’nın ilerleyişiyle aynı zamanda, Aşağı Ren’deki dört alayın komutanı General Gabinius da, Istaevones yağmacılarına karşı bir cezalandırma harekâtına girişecekti. Gabinius’un seferi, Galba’nınkinden çok daha fazla ilgilendiriyordu beni, çünkü amacı sadece cezalandırma değildi. Sefer emrini vermeden önce, Augustus’un Tapınağı’na kurban sundum ve ağabeyim Germanicus’un tamamlaması engellenen bir görevi tamamlamaya niyet ettiğimi Tanrı’ya özel olarak bildirdim. Bu görev, O’nu da çok ilgilendiriyordu: Varus’un kayıp Kartallarının üçüncü ve sonuncusunun kurtarılmasıydı mesele. Kartal otuz yılı aşkın bir süredir hâlâ Germenlerin elindeydi. Ağabeyim Germanicus, diye hatırlattım O’na, Kartallardan birini, O’nun ilahlaştırılmasından bir yıl sonra; İkincisini de bir sonraki sefer mevsiminde ele geçirmiş, ama son bir kesin zaferle Varus’un intikamını alıp üçüncü Kartal’ı kurtaramadan Tiberius onu geri çağırmıştı. Bu nedenle, Tanrı’dan bize yardım etmesini ve Roma’ya onurunu yeniden kazandırmasını rica ettim. Sunumun dumanı yükselirken, Augustus’un heykelinin elleri sanki kutsar gibi kımıldadı ve başını salladı. Belki dumanın yarattığı bir yanılsamaydı bu, ama ben hayırlı bir işaret olarak kabul ettim.</p>

  <p>Aslında Kartal’ın Germania’da tam olarak nerede gizlendiğini bildiğime emindim ve bu sırrı keşfetme biçimim nedeniyle kendimle gurur duyuyordum. Seleflerim de, eğer akıllarına gelseydi, yaptığımı yapabilirlerdi, ama akıllarına gelmedi. Herkesin sandığı gibi budala olmadığımı ve bazı şeyleri onlardan daha iyi yapabildiğimi kendime kanıtlamak güzeldi. Germania’nın neredeyse her bölgesinden ele geçirilmiş kabile üyelerinden oluşan Germen Muhafızlar arasında Kartal’ın yerini bilen en az altı tane adam olması gerektiği geldi aklıma. Ama Caligula, bir geçit töreninde bu soruyu -karşılığında özgürlük ve büyük para önererek- onlara sorduğunda, bütün yüzlerde bomboş bir ifade belirmişti, sanki hiçbiri bilmiyor gibiydi. Ben çok değişik bir ikna yöntemi denedim. Bir gün bir geçit töreni için hepsinin dışarı çıkmasını emrettim ve onlara çok nazik bir biçimde hitap ettim. Kıtadaki hizmetlerinin yirmi beşinci yılını tamamlayanları, her gece hüzünlü şarkılarla andıkları sevgili vatanları Germania’ya geri gönderecektim. Onları altın, silah, at vb armağanlarla göndermek istediğimi, ama maalesef bunu yapamayacağımı, hatta esaretleri sırasında edindikleri malları bile Ren’in karşı kıyısına geçiremeyeceklerini söyledim. Engel, hâlâ kayıp olan Kartal’dı. Bu kutsal simge geri alınana kadar, Roma’nın onuru ipotek altındaydı ve gençliklerinde Varus’un ordusunun katledilmesinde rol oynamış kişilere özgürlükleri dışında bir ödül vermem, kentte çok kötü bir izlenim yaratırdı. Ama gerçek vatanseverler için özgürlük altından değerliydi ve ben bu armağanı nasıl gönülden veriyorsam, sizlerin de öyle kabul edeceğine eminim, dedim. Onlardan Kartal’ın yerini söylemelerini istemediğimi, çünkü hiç kuşkusuz, bunu gizlemeye kendi tanrılarına ettikleri yeminle bağlı olduklarını ve kimsenin, selefimin talep ettiği gibi, rüşvet karşılığında yeminini bozmasını istemediğimi söyledim. İki gün içinde, yirmi beş yıl hizmet etmiş bütün askerler, özel geçiş izniyle, Ren’in karşı yakasına geçebilecek, dedim.</p>

  <p>Sonra dağılma emri verdim. Devamı beklediğim gibi geldi. Bu emektar askerler, Parth’lar tarafından Carrhae’de esir alınan ve otuz yıl sonra Marcus Vipsanius Agrippa’nın Parth Kralı’yla onları geri alma pazarlığı sonucu Roma’ya dönme hakkını kazanan Romalılardan da isteksizdiler Germania’ya gitme konusunda. Parth ülkesindeki Romalılar oraya yerleşmiş, evlenmiş, aile kurmuş, zengin olmuş ve geçmişlerini tamamen unutmuşlardı. Roma’daki bu Germenler de, teknik olarak köle sayılsalar bile, gayet rahat ve keyifli bir yaşam sürmekteydiler ve vatan özlemleri, sarhoşken gözyaşı dökmeye bahane olmak dışında, hiç de samimi bir duygu değildi. Bana toplu olarak geldiler ve hizmetimde kalmak için yalvardılar. Sarayla ilişkili köle kadınlarla olan birlikteliklerinden, birçoğu baba, hatta büyükbaba olmuştu. Para dertleri yoktu. Caligula, zaman zaman onlara değerli armağanlar vermişti. Çok kızmış gibi yaptım; özgürlük gibi paha biçilmez bir armağanı reddettikleri için onları nankörlük ve pespayelikle suçladım; artık hizmetlerine ihtiyacım olmadığını söyledim. Özür dilediler; hiç değilse ailelerini yanlarında götürebilirler mi, diye sordular. Yine Kartal’ı ileri sürerek bu talebi reddettim. Aralarından Cherusci kabilesinden biri bağırdı: “Böyle gitmek zorunda kalmamız o lanet olası Chauci halkı yüzünden. Sırrı saklayacağız diye yemin etmeselerdi, biz diğer masum Germenler bunun ceremesini çekmezdik.”</p>

  <p>İstediğim buydu. Büyük ve Küçük Chauci kabilelerinin temsilcileri dışında, hepsini gönderdim. (Chauci halkı, Batav’lar ülkesinin gölleriyle Elbe arasındaki Kuzey Germania sahilinde yaşıyorlardı ve Hermann’ın müttefikleriydi.) Sonra şöyle dedim onlara: “Siz Chauci’lere Kartal’ın nerede olduğunu soracak değilim; ama aranızdan bu sırrı tutmak üzere yemin <i>etmemiş</i> olan varsa, lütfen hemen söylesin.” Chauci halkının Batı’daki yarısını oluşturan Büyük Chauci’ler öyle bir yemin etmediklerini söylediler. Onlara inandım; çünkü ağabeyim Germanicus’un geri getirdiği ikinci Kartal onların tapınaklarından birinde bulunmuştu. Hermann’ın zaferi ertesinde ganimet dağılımı yapılırken, bir kabileye iki Kartal düşmesi uzak olasılıktı.</p>

  <p>Sonra Küçük Chauci kabilesinin şefine döndüm: “Sana Kartal’ın nerede olduğunu veya hangi tanrıya yemin ettiğini sormayacağım. Ama belki hangi kentte veya köyde bu yemini ettiğini bana söylersin? Bunu yaparsan, geri gönderme kararımdan seni muaf tutarım.”</p>

  <p>“O kadarını söylemek bile yeminimi çiğnemek olur, Sezar”</p>

  <p>O zaman ona, tarih çalışmalarım sırasında okuduğum eski bir numarayı çektim. Bir zamanlar, yetkisi altındaki bir köyü ziyaret eden bir Fenikeli yargıç, bir adamın çaldığı altın kupayı nereye sakladığını bilmek istiyormuş. Adama, onun hırsızlık yapabileceğine asla ihtimal vermediğini ve onu beraat ettireceğini söylemiş. “Gel birlikte dostça yürüyüş yapalım beyim, belki bana ilginç köyünü gösterirsin,” demiş. Adam onu, biri hariç, bütün sokaklarda gezdirmiş. Yargıç soruşturmuş ve o sokaktaki evlerin birinde adamın sevgilisinin oturduğunu öğrenmiş. Ve kupa, o evin damını örten sazların arasında bulunmuş. Ben de, aynı yöntemle, “Peki, seni zora sokmayayım,” dedim. Sonra asık suratı ve rahatsız ifadesinden sırrı bildiğini düşündüğüm başka bir kabile üyesine döndüm ve sohbet açar gibi sordum: “Söyle bana, bölgende hangi kentlerde veya köylerde Germen Hercules’inin tapınakları var?” Kartallar, büyük olasılıkla bu tanrıya adanmıştı. Adam bana yedi isim verdi, bunları not ettim. “O kadar mı?” diye sordum.</p>

  <p>“Başkasını hatırlamıyorum,” dedi.</p>

  <p>Büyük Chauci’lere başvurdum: “Koca Weser ve Elbe nehirleri arasındaki onca önemli bir bölgede sadece yedi tapınak mı var?”</p>

  <p>“Haklısınız Sezar,” dediler. “Weser’in doğu yakasında, Bremen’deki ünlü tapınağı atladı.”</p>

  <p>Böylece Gabinius’a şunları yazabildim: “Sanırım Kartal’ı, Weser’in doğu yakasında, Bremen’deki Germen Hercules’i Tapınağı’nda bulacaksın. İlk başta, Istaevones kabilesini cezalandırmakla fazla vakit harcama. Onların ve Ansibarların bölgesinden dosdoğru ilerle; Kartal’ı kurtar; yakmayı, öldürmeyi ve yağmayı dönüşte yaparsın.”</p>

  <p>Unutmadan, size anlatmak istediğim bir başka çalınmış altın kupa öyküsü daha var ve başka her yere yakışacağı gibi buraya da yakışır. Bir gün birkaç eyalet şövalyesini yemeğe davet etmiştim ve inanır mısınız, aralarından bir namussuz -bir Marsilyalı- önündeki altın şarap kupasını alıp gitti. Ona hiçbir şey demedim, ama ertesi gün tekrar yemeğe çağırdım ve bu kez önüne bir taş kupa koydum. Anlaşılan bu onu korkuttu ve ertesi sabah, bir özür notuyla birlikte, altın kupa iade edildi; üstündeki oyma deseni çok beğendiğinden, kuyumcusuna kopya ettirmek için iki günlüğüne ödünç almaya cüret etmiş; ayrıca ömrünün geri kalanı boyunca her gün aynı desenli kupadan içerek, onu muazzam biçimde onurlandırdığım bu davetin anısını canlı tutmak istiyormuş. Yanıt olarak ona taş kupayı gönderdim ve karşılığında, bu hoş olayın yadigârı olsun diye, yaptırdığı altın kupayı istedim.</p>

  <p>Galba’nın ve Gabinius’un seferlerinin başlangıcı için mayısta bir tarih saptadım. Kuvvetlerine Galya ve İtalya’dan birlikler katarak, her birinin ordusunu altı alaya yükselttim (iki alayı Yukarı Ren’i, iki alayı da Aşağı Ren’i savunmaya bıraktım); her birine azami iki bin zayiat hakkı tanıdım ve 1 Temmuz’a kadar görevlerini tamamlayıp dönüş yolunda olmalarını bildirdim. Galba’nın hedefi, bölge Roma yönetimi altındayken kurulmuş aynı hat üzerindeki üç Chatti kentiydi -Novaesium, Gravionarium, Melocavus- bunlar, Ren’e koşut bir sıra halinde, Mainz’dan yaklaşık yüz mil içerideydi.</p>

  <p>Her iki seferin de tam anlamıyla başarıya ulaştığını belirtmekle yetineceğim. Galba, etrafı kazıklarla çevrili yüz elli köyü yaktı, binlerce dönüm ekili araziyi imha etti, silahlı silahsız çok sayıda Germeni öldürdü ve haziran ortasına gelindiğinde, söz konusu üç kent yağmalanmıştı. Aralarında mevki sahibi erkek ve kadınlar da olan iki bin kadar esir aldı ve onları, Chatti’lerin uslu durmasını sağlamak için rehin tuttu. Ölen ve sakatlanan olarak toplam zayiatı, dört yüzü Romalı olmak üzere, bin iki yüzdü. Gabinius’un görevi daha çetindi ve bu görevi sadece sekiz yüz asker kaybıyla tamamladı. Son anda aklıma gelen bir öneriye uyarak, doğrudan Bremen’e gideceğine, Küçük Chauci’lerin güneyindeki Angrivarii topraklarını istila etti ve oradan, Chauci’lerin Kartal’ı daha emniyetli bir yere nakletmesine fırsat vermeden, bir süvari birliğini yel hızıyla Bremen’e gönderdi. Her şey planlandığı gibi oldu. Gabinius’un bizzat komuta ettiği süvari birliği, Kartal’ı tam düşündüğüm yerde buldu ve Gabinius kendinden o denli hoşnuttu ki, kuvvetlerinin hepsini toplayıp Küçük Chauci bölgesinde bir uçtan diğerine giderek, bütün Germen Hercules’i tapınaklarını art arda yaktı. Ekinleri ve köyleri imha yöntemi, Galba’nınki kadar sistemli değildi; ama dönüşte, Istaevones kabilesine kendini hiç unutturmayacak işler yaptı. İki bin esir aldı.</p>

  <p>Kartal’ın kurtarıldığı haberi ile Galba’nın Chatti kentlerini başarıyla yağmaladığı haberi Roma’ya aynı anda vardı ve Senato hemen bana imparator unvanını verme kararı aldı. Bu kez reddetmedim. Kartal’ın yerini saptamakla, uzun mesafeden süvari baskınını önermekle ve iki seferi de gizli tutmakta gösterdiğim özenle bunu hak ettiğim kanısındaydım. Galyalı ve İtalyan birliklerin silah altına alınıp üç gün içinde Ren’e hareket etmeleri emrini imzalayana dek, kimsenin bundan haberi yoktu.</p>

  <p>Galba ve Gabinius’a zafer süsleri verildi. Eğer bunlar sadece cezalandırma seferleri olmasaydı, onlara “zafer” de bahşedilebilirdi. Hiç değilse Senato’yu, başarısı anısına Gabinius’a miras bırakma hakkıyla “Chaucius” soyadını vermeye ikna ettim. Kartal, vakur bir resmigeçitle Augustus Tapınağı’na götürüldü. Orada kurban sundum ve ilahi yardımı için Tanrı’ya şükrettim; Kartal’ın bulunduğu tapınağın ahşap kapılarını ona adadım - Gabinius onları bana armağan etmişti. Kartal’ın kendisini Augustus’a adayamazdım, çünkü Mars Ultor Tapınağı’nda kurtarılmış diğer iki Kartal’ın yanında, bu üçüncü için uzun zaman önce hazırlanmış bir oyuk vardı. Onu daha sonra, göğsüm kabararak, yerine yerleştirdim.</p>

  <p>Askerler Kartal’ın kurtarılması üzerine baladlara güfte yazdılar. Ama bu kez, orijinal balad “Tanrı Augustus’un Üç Acısı” yerine, “Claudius ve Kartal” adlı yeni bir balada güfte yazdılar. Pek gururumu okşayan bir şey değildi, ama bazı dizeleri hoşuma gitti. Tema, benim bazı bakımlardan katıksız bir aptal olduğum ve en olmayacak işleri yaptığımdı. Çorbayı ayağımla karıştırıyor ve tarakla tıraş oluyordum; hamama gittiğimde, vücuduma sürmem için verilen yağı içiyor ve içmek için verilen şarabı vücuduma sürüyordum. Bütün bunlara rağmen, inanılmaz bilgiliydim. Gökyüzündeki yıldızların her birinin adını biliyor, yazılmış bütün şiirleri ezbere söylüyordum ve dünyanın bütün kütüphanelerindeki bütün kitapları okumuştum. Ve bu bilgeliğin meyvesi de, sadece benim, onca yıldır kayıp olan ve bütün çabalara rağmen kurtarılamayan Kartal’ın yerini Romalılara bildirmem olmuştu. Baladın başlangıç kısmı, saray muhafızları tarafından tezahüratla imparator ilan edilmemin dramatik hikayesiydi. Ne tür bir balad olduğunu göstermek için üç kıtayı aktaracağım:</p>

  <div>
    <br/>
  </div>

  <p>Claudius perdenin ardına saklandı,</p>

  <p>Gratus çekti perdeyi, açtı,</p>

  <p>“Geç başımıza,” dedi cesaretle,</p>

  <p>“Uyacağız verdiğin bütün emirlere.”</p>

  <div>
    <br/>
  </div>

  <p>“Geç başımıza,” dedi Gratus cesaretle,</p>

  <p>“Bilgin Claudius, korkma, çekinme!</p>

  <p>El uzatmak gerek o Kartal’a,</p>

  <p>Tanrı Augustus’un aşkına.”</p>

  <div>
    <br/>
  </div>

  <p>Bilgin Claudius çok susayınca,</p>

  <p>Mürekkep içti dolu bir maşrapa</p>

  <p>“<i>Baykuş</i> mu dedin, <i>Kartal</i> mı yoksa?</p>

  <p>Kurtarırım ben, hangisi olsa.”</p>

  <div>
    <br/>
  </div>

  <p>Ağustos başlarında, bana imparator unvanı verilmesinden yirmi gün sonra, Messalina çocuğunu doğurdu. Çocuk erkekti ve ben, hayatımda ilk kez babalık gururunu yaşadım. Yirmi yıl kadar önce, on bir yaşında kaybettiğim oğlum Drusillus’a karşı hiç sıcak bir baba sevgisi hissetmemiştim; iyi kalpli bir çocuk olmasına rağmen, kızım Antonia içinse bu duyguyu pek az besledim. Drusillus’un annesi Urgulanilla ve Antonia’nın annesi Aelia ile evlenmeye zorlandığım içindi belki bu. Nitekim, siyasi durum olanak verince ikisini de hemen boşadım. Bu kadınların ikisine de hiçbir sevgi duymadım. Oysa Messalina’ya çılgınca âşıktım ve hamileliğinin son iki ayında, çocuk doğumlarını gözeten Roma Tanrıçası Lucina’ya sunduğum duaların ve kurbanların haddi hesabı yoktu. Güzel, sağlıklı bir bebekti ve tek oğlum olduğu için, âdet olduğu üzere, bütün adlarımı alabilirdi. Ama Drusus Germanicus olarak tanınmasını istedim. Bunun Germenler üzerinde iyi bir etki bırakacağını biliyordum. Ren’in karşı yakasında -elli yılı aşkın bir zaman önce- korku salan bu adın ilk sahibi babamdı; İkincisi, yirmi beş yıl sonra ağabeyimdi; benim de adım Drusus Germanicus’tu ve kayıp Kartalların sonuncusunu daha yeni ele geçirmemiş miydim? Çeyrek yüzyıl sonra, kuşkusuz küçük Germanicusum da tarihi tekrarlayacak ve binlercesini daha temizleyecekti. Germenler, tarlaların kenarlarında biten fundalıklar gibidir: Hızlı büyürler ve her yana yayılmalarını önlemek için, çelikle ve ateşle sürekli denetim altında tutulmaları gerekir. Oğlum birkaç aylık olduğunda ve incitme riski almadan kucağıma alabildiğimde, onu kollarımda sarayda gezdiriyor ve askerlere gösteriyordum; neredeyse benim kadar seviyorlardı onu. Onlara oğlumun, Caesar olarak doğan; Augustus, Marcellus Gaius, Lucius, Postumus, Tiberius, Castor, Nero, Drusus ve Caligula’nın sırayla evlat edinildiği gibi evlat edinilmeyen Caesar’ların ilki olduğunu hatırlattım. Ama doğrusunu isterseniz, bu noktada gururum beni bir hataya sevk etti. Caligula, ağabeyleri Nero ve Drusus’ın aksine, babası, ağabeyim Germanicus, Augustus tarafından evlat edinildikten iki üç yıl sonra doğmuştu; dolayısıyla o da doğuştan bir Caesar’dı. Bana bu hatayı yaptıran, Augustus tarafından evlat edinilerek Caesar olan Tiberius’un, Caligula’yı ancak yirmi üç yaşlarındayken evlat edinmesiydi.</p>

  <p>Messalina, benim isteğime rağmen, küçük Germanicusumuza kendisi süt vermedi, bir sütanne tuttu. Çocuk emziremeyecek kadar meşgul olduğunu söylüyordu. Ama süt vermek, yeni bir gebeliği önlemek için iyi bir yöntemdir ve gebelik kadının sağlığını ve hareket özgürlüğünü süt vermekten daha çok kısıtlar. Dolayısıyla Messalina’nın tekrar gebe kalması, onun adına şanssızlıktı ve Germanicus’un doğumundan sadece on bir ay sonra kızımız Octavia’yı doğurdu.</p>

  <p>O yaz hasat kötüydü. Ambarlarda o kadar az buğday kalmıştı ki, telaşa kapılıp, yoksul yurttaşların doğal hakları gibi görmeye başladıkları bedava buğday dağıtımını çok küçük bir gündelik miktara indirmek zorunda kaldım. Bunu sürdürebilmek bile, ancak müsadereyle veya bulunabilen her kaynaktan satın alarak mümkün oldu. Halkın kalbi midesinde yatar. Kış ortasında, Mısır ve Afrika’dan erzak gelmeye başlamadan önce (bereket orada hasat özellikle iyi olmuştu), kentin görece yoksul semtlerinde karışıklıklar baş gösterdi ve ortalıkta devrim söylentileri dolaşmaya başladı.</p>
</body>
</html>