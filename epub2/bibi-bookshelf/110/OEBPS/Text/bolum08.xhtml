<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>8. Bölüm</h3>

  <p>Çok geçmeden, kılıç dövüşü ve vahşi hayvan avı hakkında bir karara vardım. İlkin vahşi hayvanları anlatayım. Tesalya’da uygulanan bir oyun duymuştum. Hem seyri heyecanlı hem de maliyeti hesaplı olduğundan çifte avantajı vardı. Böylece alışılagelen leopar ve aslan avı yerine, Roma’ya bunu tanıttım. Genç vahşi boğalarla oynanıyordu. Tesalyalılar, boğa kapatıldığı kulübeden çıkarken, onu yaralamadan sadece kızdırmak için poposuna minik oklar atarak tahrik ediyorlardı. Oraya buraya saldırmaya başlayınca çevik hareketlerle önünden kaçıveriyorlardı. Tamamen silahsızdılar. Bazen, boğayı aldatmak için, bedenlerine renkli bezler tutuyorlardı. Hayvan beze saldırınca, yerlerinden kıpırdamadan, son anda bezi bedenlerinden uzaklaştırıyorlardı. Boğa daima hareket eden beze saldırıyordu. Veya boğa saldırırken önüne çıkıyor veya bir sıçrayışta yana kaçıyor ya da bir an poposuna basıp yere atlıyorlardı. Boğa yavaş yavaş yorulmaya başlayınca daha cüretkâr numaralara girişiyorlardı. Boğaya sırtı dönük durabilen, çömelip başını bacaklarının arasına sokan ve tam hayvan saldırırken, havada ters takla atıp boğanın sırtında ayakta durabilen bir adam vardı. Boğanın sırtına binip dengede durarak arenada tur atan bir adam, sık görülen bir manzaraydı. Eğer boğa çabuk yorulmazsa, sanki atmış gibi üstüne biniyor ve sol elle boynuzundan tutup, sağ elle kuyruğunu bükerek arenada dörtnala koşturuyorlardı. Hayvan soluk soluğa kalınca, baş matador onunla güreşiyor ve iki boynuzundan yakalayıp yavaş yavaş yere çöktürüyordu. Bazen, işini kolaylaştırmak için, boğanın kulağını dişliyordu. Seyretmesi gerçekten ilginç bir spordu; boğa sık sık fazla atak davrananı yakalayıp öldürüyordu. Bu sporun ucuzluğu, basit köylüler olan Tesalyalıların çok makul fiyatlar istemesinden ve boğanın, yeni bir gösteri için, çoğu kez sağ kalmasından ileri geliyordu. Numaraları yutmamayı ve yönetilmeye direnmeyi kısa sürede öğrenen zeki boğalar kısa zamanda halkın gözdesi oluyordu. Rusty adında bir boğa, neredeyse Caligula’nın atı Incitatus kadar ünlenmişti. On kadar gösteride işkencecilerinin onunu da öldürdü. Halk bu boğa güreşlerini, kılıç dövüşleri hariç diğer bütün gösterilere tercih eder oldu.</p>

  <p>Kılıç dövüşçülerine gelince, onları ilke olarak, Tiberius ve Claudius dönemlerindeki vatana ihanet davalarında, efendilerine karşı tanıklık etmiş ve öldürülmelerine yol açmış kölelerden seçmeye karar verdim. En tiksindiğim iki suç ebeveyn katli ve ihanettir. Ebeveyn katli için kadim cezayı yeniden yürürlüğe koydum: Suçlu kan fışkırana kadar kırbaçlanır ve sonra şehveti, utanmazlığı ve nankörlüğü simgeleyen bir horoz, bir köpek ve bir engerek yılanıyla birlikte çuvala konur, çuvalın ağzı dikilir ve denize atılırdı. Kölelerin efendilerine ihaneti de bence bir tür ebeveyn katlidir. Dolayısıyla onları biri ölene veya ağır yaralanana kadar dövüştürür ve hiçbirini affetmeden, bir sonraki Oyunlar sırasında yine dövüştürür, ölene veya tamamen kötürüm kalana kadar da devam ederdim. Bir iki kez bir dövüşçünün sadece bir yerinin hafifçe kesilmesine rağmen sanki ölümcül bir yara almış gibi yaptığı ve devam edemeyecekmiş gibi kumun üstünde kıvrandığı oldu. Numara yaptığını anlarsam, hemen boğazının kesilmesini emrediyordum.</p>

  <p>Sanırım halk benim onlara sağladığım eğlenceleri, Caligula’nınkilerden çok daha fazla takdir etti; çünkü nadiren izledikleri gösterilerdi bunlar. Caligula araba yarışlarına ve vahşi hayvan avlarına öyle tutkundu ki, neredeyse günaşırı bir şenlik vesilesi yaratıyordu. Halkın zamanını boşa harcamaktı bu ve seyirciler Caligula’dan önce bıkıyordu gösterilerden. Caligula’nın başlattığı yeni şenliklerden yüz ellisini takvimden sildim. Tekrarlar konusunda yeni bir düzenleme yaptım. Şenlik töreninde bir hata yapılırsa, bu şenliğin son günündeki küçük bir hata bile olsa, bütün tören sil baştan tekrarlanmak zorundaydı. Caligula’nın döneminde bu tekrarlar artık komediye dönüşmüştü. Şenliği onun onuruna düzenlemeye zorlanan ve masrafı ceplerinden ödeyen soylular, asla tek bir gösteriyle yakayı kurtaramayacaklarını biliyorlardı. Caligula tören sona erdikten sonra mutlaka bir kusur bulacak ve onları iki, üç, dört, beş hatta on kez tekrara zorlayacaktı. Onu tatmin etmek için, son gün apaçık kasıtlı bir hata yapmayı ve böylece onun lütfetmesiyle gösteriyi sadece bir kez tekrar etmeyi öğrenmişlerdi. Benim kararnamemde, herhangi bir şenliğin tekrarı gerekiyorsa, bunun bir günden fazla sürmeyeceği belirtiliyordu. Tekrar sırasında hata olsa bile, iş yine de bitecekti. Sonuçta, hiç hata yapılmaz oldu. Benim bunu teşvik etmediğim anlaşılmıştı. Doğum günümde resmi kutlamaları ve uzun ömür dilemek için kılıç dövüşü gösterilerini de yasakladım. Yaşayan bir insanı kayırıp himaye etmeleri için Cehennem Tanrılarına yakarırken, kılıç dövüşçüsü olsalar bile başka insanları kurban etmenin yanlış olduğunu söyledim.</p>

  <p>Yine de kentteki eğlenceleri cimrilikten sınırlamakla suçlanmamak için bazen bir sabah aniden o gün öğleden sonra Mars Alanı’ndaki etrafı çevrili alanda oyunlar düzenleneceğini ilan ettiğim olurdu. O günün oyunlar için güzel bir gün olması dışında bunun özel bir nedeni olmadığını, özel bir hazırlık yapmadığım için ne çıkarsa bahtımıza onunla yetineceğimizi açıklardım. Bunlara <i>Sportula,</i> yani Ödül oyunları adını koydum. Sadece bir öğleden sonra sürüyorlardı.</p>

  <p>Az önce, efendilerine ihanet eden kölelerden nefret ettiğimi söylemiştim. Ama fark ettim ki, efendiler kölelerine karşı baba gibi davranmazlarsa, kölelerden de bir evladın görev duygusunu beklemek abes olurdu. Köleler de insan ne de olsa. Onları yasalarla koruyordum, buna bir örnek verebilirim. Herodes’in annemle bana olan borcunu ödemek için para aldığı zengin azatlı, hasta köleler için kurduğu hastaneyi büyük ölçüde genişleterek şimdi Tiber üstündeki Aesculapius Adası’na taşımıştı. Her durumdaki köleyi iyileştirmek maksadıyla satın alacağını ilan etmişti. Köle iyileşip satılacak duruma gelince, ilk tercihi köle için ödediğinin üç katından fazla olmayan bir fiyatla eski sahibe tanıyordu. Hekimleri hasta kölelere davar muamelesi yapıyordu; ama iş büyüyor ve iyi kâr getiriyordu. Çünkü çoğu efendi, evdeki diğer kölelerin de görevlerini aksatan veya gece inleyerek ev halkını uyutmayan köleleri evinde tutmak istemiyordu. Hastalığın uzun ve sıkıntılı geçeceği belli olunca, köleyi hemen satmak işlerine geliyordu. Bu konuda, Censor Cato’nun aşağılık iktisat ilkelerini izliyorlardı tabii. Ben bu uygulamayı durdurdum. Bir hastane sahibine satılan köle, iyileşmesi halinde eski efendisinin evine dönmeyecek ve azat edilecekti; efendi de hastane sahibinden aldığı parayı ona iade edecekti. Yani bir köle hastalandığında, efendisi ya ona evde bakacak ya da hastanede bakımı için para ödeyecekti. İkinci durumda köle çoktan hastane sahibine satılan köleler gibi, iyileşince azat edilecekti ve azat edilen tüm kölelerden hastaneye şükran borcu olarak, üç yıl boyunca kazançlarının yarısını hastaneye ödemeleri beklenirdi. Eğer efendi köleye evde bakacağına veya hastaneye göndereceğine, onu öldürürse, cinayetten yargılanacaktı. Sonra adadaki hastaneyi bizzat denetledim ve yöneticisine, yatak, beslenme ve hijyen konusunda eksiklerin giderilmesi yolunda talimat verdim.</p>

  <p>Caligula’nın yüz elli şenliğini söylediğim gibi takvimden silsem de, itiraf etmeliyim ki her biri üçer gün süren üç yeni şenlik başlattım. İkisi annemle babamın onurunaydı. Doğum günlerine denk getirmek için, o günlerdeki iki önemsiz şenliği başka tarihlere kaydırdım. Ebeveynimin anısına ağıtlar okunmasını emrettim ve bu vesileyle verdiğim anma yemeklerinin parasını kendim ödedim. Babamın Germania’daki zaferleri onuruna, soydan gelen Germanicus lakabıyla ki benim de en gurur duyduğum adım buydu, Appia Yolu’nda bir kemer inşa edilmişti; ama anısını tazelemek gereğini duydum. Anneme ise Caligula “Augusta” unvanı da dahil olmak üzere önemli payeler vermişti. Ama sonra annemle kavga edip onu intihar etmeye zorlayınca, bunların hepsini kalleşçe geri aldı. Senato’ya mektuplar yazıp annemi kendisine karşı ihanetle, diğer tanrılara saygısızlıkla, kötücül ve pinti bir yaşam sürmekle, yasayı düpedüz çiğneyip, evine falcıları ve astrologları doldurarak eğlenceler düzenlemekle suçladı. Annemi tekrar “Augusta” yapabilmek için, Senato’da, onun bu suçların hiçbirini işlemediğini; başına buyruk ama son derece dindar olduğunu, tutumlu ama çok cömert olduğunu, hiç kimseye karşı kötücül duygular beslemediğini ve hayatında bir kez bile falcıya veya astroloğa danışmadığını açıklamak zorunda kaldım. Gereken tanıkları getirdim. Aralarında, annemin oda hizmetçisi Briseis de vardı. Briseis bana aitti, ama annem yaşlanınca onu azat etmişti. Bir iki yıl önce Briseis’e verdiğim sözü yerine getirmek için, onu şu sözlerle Senato’ya takdim ettim: “Efendiler, bu yaşlı kadın bir zamanlar benim vefalı kölemdi; Claudia ailesine, ilkin babaannem Livia’ya, sonra oda hizmetçiliğini yaptığı annem Antonia’ya gayret ve sadakatle hizmet etmesinden ötürü, bir süre önce onu azat ederek ödüllendirdim. Kendi ailemden bazıları bile onu aslında annemin kölesi sanıyor. Bu vesileyle böyle bir imanın kötü niyetli bir yalan olduğunu beyan ederim. Babam çocukken, onun kölesi olarak doğdu; babam ölünce ağabeyime miras kaldı; sonra da bana geçti. Başka hiçbir efendisi olmadı. Onun tanıklığına tümüyle güvenebilirsiniz.” Senatörler sözlerimin coşkusuna biraz şaşırdı, ama beni memnun etmek için alkışladılar. Gerçekten de memnun olmuştum; çünkü yaşlı Briseis için bu, hayatının en muhteşem anıydı ve alkışların, bana olduğu kadar kendisine de olduğunu düşündü. Ağlamaya başladı ve annemin karakterine ilişkin dağınık övgüleri pek duyulamadı. Birkaç gün sonra da saraydaki şahane odasında öldü. Onu görkemli bir törenle gömdüm.</p>

  <p>Annemin çalınan unvanları geri verildi ve büyük Circus Oyunları’nda onun arabası da, zavallı yengem Agrippina’nınki gibi kutsal geçit töreninde yer aldı. Başlattığım üçüncü şenlik, büyükbabam Marcus Antonius’un onurunaydı. Antonius, Romalı generallerimizin en parlaklarından biriydi ve Doğu’da birçok önemli zafer kazanmıştı. Tek hatası, uzun bir ortaklıktan sonra Augustus’la bozuşması ve Actium Muharebesi’ni kaybetmesiydi. Büyük amcam Augustus’un zaferinin, büyükbabamı aşağılamak pahasına hâlâ kutlanmasına bir anlam veremiyordum. Büyükbabamı ilahlaştıracak kadar ileri gitmedim tabii; bazı zaafları Olympos’a girmesine engeldi; ama bu şenlikle onun askeri yeteneklerine saygılar sunmuş ve Actium’da kaybeden taraf olma talihsizliğini yaşamış Romalı askerlerin torunlarını hoşnut etmiş oldum.</p>

  <p>Ağabeyim Germanicus’u da unutmadım tabii. Onun onuruna bir şenlik başlatmadım, çünkü ruhunun her nasılsa bunu onaylamayacağını hissettim. Onun rütbesine ve yeteneğine sahip insanlar arasında tanıdığım en mütevazı ve kendini geri planda tutan insandı. Ama onu hoşnut edeceğine emin olduğum bir şey yaptım. Bir Yunan kolonisi olan Napoli’de yapılan bir şenlik vardı, bu şenlikte beş yılda bir yapılan en iyi Yunan komedisi yarışmasına Germanicus’un yazmış olduğu, ölümünden sonra evrakı arasında bulduğum bir piyesi gönderdim. Piyesin adı <i>Elçiler</i>'di. Biraz Aristophanes tarzında, epey zekâ ve incelikle kaleme alınmıştı. Konu, Perslere karşı bir savaşta biri kent kuvvetlerinin komutanı, öteki Perslerin hizmetinde paralı asker olan iki Yunan kardeşin, aynı anda elçi olarak tarafsız bir krallığa gelmesi ve kraldan askeri işbirliği talep etmesiydi. Augustus’un ölümü ertesinde yapılan Germania seferinde, karşıt cephelerde savaşan iki Cherusci kabile reisi kardeşin, Flavius ile Hermannen karşılıklı komik atışmalarının hatırasını gördüm burada. Piyesin komik finalinde budala kral her iki kardeş tarafından da ikna ediliyordu. Piyadelerini Perslerin yardımına, süvarilerini de Yunanların yardımına gönderiyordu. Bu komedi, hakemlerin oybirliğiyle ödülü kazandı. Yalnızca Germanicus’un hayatı boyunca onu tanıyan herkesin gözündeki olağanüstü popülaritesinden dolayı değil, aynı zamanda, piyesi yarışmaya benim, yani imparatorun soktuğu bilindiği için de burada aklınıza belli bir kayırma olasılığı gelebilir. Ama yarışmaya sokulan yapıtların en iyisi olduğuna hiç kuşku yoktu ve sahnelendiği zaman büyük alkış aldı. Germanicus’un Atina’yı, İskenderiye’yi ve diğer ünlü Yunan kentlerini ziyaret ederken Yunan kıyafeti giydiğini anımsayarak, ben de Napoli Şenliği’nde aynı şeyi yaptım. Müzik ve drama gösterilerinde, pelerin ve uzun konçlu çizmeler giyerken, jimnastik yarışmalarında da kolsuz mor pelerin giyip, altın taç taktım. Germanicus’un ödülü üç ayaklı bir bronz sehpaydı: Jüri, özel bir onur olarak altın sehpa verilmesi için oylama yapmak istedi, ama ben israf olacağı gerekçesiyle reddettim. Ödül sehpasının bronz olması âdettendi. Onu, yerel Apollon Tapınağı’nda, Germanicus’un adına adadım.</p>

  <p>Geriye sadece babaannem Livia’ya verdiğim sözü tutmak kalmıştı. Senato’nun onu ilahlaştırması için bütün nüfuzumu kullanacağıma dair şeref sözü vermiştim. İmparatorluğa hâkim olmak ve yaklaşık altmış beş yıl denetimi elinde tutmak için kullandığı insafsız ve ilkesiz yöntemler hakkında fikrim değişmemişti; ama daha önce de belirttiğim gibi, organizasyon yeteneklerine hayranlığım günden güne artıyordu. Senato’da, Vinicius’un kuzeni Vinicianus dışında, talebime karşı çıkan olmadı. Tiberius, yirmi yedi yıl önce Augustus’u ilahlaştırmak istediğinde, Gallus’un oynadığı role benziyordu bu. Vinicianus kalkıp tam olarak hangi nedenlerle böyle beklenmedik bir istekte bulunduğumu ve ölümsüzlerin Livia Augusta’yı sürekli ortak olarak yanlarına kabul edeceklerine dair gökyüzünden nasıl bir işaret verildiğini sordu. Cevabım hazırdı. Babaannem, ölümünden az önce, besbelli ilahi bir esinle, ilkin yeğenim Caligula’yı, sonra da beni çağırmış ve her ikimize de, sırayla, bir gün imparator olacağımızı bildirmişti. Bu teminata karşılık, tahta çıktığımızda, onu ilahlaştırmak için elimizden geleni yapacağımıza yemin ettirmiş ve iç savaşlar sonrasında Augustus’la birlikte yürüttükleri büyük reformlarda Augustus kadar önemli rol oynadığını hatırlatarak, Augustus göklerde sonsuz mutluluğun tadını çıkarırken, kendisinin Cehennem’in karanlıklarına gönderilip Aeacus tarafından yargılanmasının, sonra da sıradan ve dilsiz gölgeler arasında sonsuza dek yitip gitmesinin çok büyük haksızlık olacağını söylemişti. Caligula, dedim, bu sözü verdiğinde çocuk yaştaydı ve iki ağabeyi hayattaydı. Dolayısıyla Livia’nın onların değil, Caligula’nın imparator olacağını bilmesi dikkate değerdi, çünkü ağabeylerinden böyle bir söz istememişti. Her halükârda, Caligula söz vermiş, ama imparator olduğunda sözünü yerine getirmemişti. Eğer Vinicianus, bu konuda tanrıların ne düşündüğüne dair kesin bir işarete gereksinim duyuyorsa, Caligula’nın ölümünün kanlı olmasında bunu bulabilirdi.</p>

  <p>Sonra dönüp Senato’ya seslendim. “Efendiler,” dedim, “babaannem Livia Augusta’nın oylarınızla ilahlaştırılmayı hak edip etmediğine karar vermek bana düşmez. Ben, imparator olduğum takdirde -itiraf etmeliyim ki kendisi bunun gerçekleşeceğinden emin olsa da, o sırada bana olasılık dışı ve saçma gelmişti- sizlerin onu, Capitolium Jüpiter’inden sonra en saygın ilahımız olan sadık kocasıyla bir kez daha yan yana durabileceği gökyüzüne yükseltmeniz için elimden geleni yapacağıma başım üzerine yemin ettiğimi tekrarlayabilirim yalnızca. Bu talebimi bugün reddederseniz, her yıl bu mevsimde, siz sonunda kabul edene kadar yineleyeceğim. Yeter ki hayatta olayım ve bu kürsüden size seslenme ayrıcalığım olsun.”</p>

  <p>Hazırladığım kısa konuşmanın sonuydu bu, ama kendimi irticalen devam ederken buldum: “Ayrıca Efendiler, bu konuda Augustus’un duygularını da dikkate almanız gerektiğini düşünüyorum. Elli yılı aşkın bir süre, Augustus ve Livia, el ele verip sürekli birlikte çalıştılar. Augustus’un, Livia’nın bilgisi ve tavsiyesi dışında yaptığı pek az şey vardı ve kendi inisiyatifiyle hareket ettiği zamanlarda bulunduğu girişimlerde de akıllıca davrandığı veya büyük başarı sağladığı söylenemez. Evet, ne zaman kendi yargı gücünü aşan bir sorunla karşılaşsa daima Livia’ya başvururdu. Babaannemin doğuştan gelen olağanüstü niteliklerine ilaveten, hataları yoktu diyemem maalesef. Herkesten daha iyi biliyorum onları. Her şeyden önce, tamamen kalpsizdi. Kalpsizlik insanların vahim bir kusurudur ve eğer savurganlık, açgözlülük, tembellik ve düzensizlikle birleşirse, affedilmez bir kusur haline gelir. Ama sonsuz bir enerji, katı bir düzen anlayışı ve edeple birleşirse, kalpsizlik bambaşka bir niteliğe bürünür. Tanrısal bir vasıf olur. Aslında bu vasıf birçok tanrıda babaannemin sahip olduğu ölçüde bulunmaz. Sonra o esnemeyen iradesi kesinlikle Olympos’a yaraşır bir nitelikti. Aile fertlerinden beklediği görev bilincini göstermeyene veya iffetsiz yaşam tarzıyla rezalete yol açana merhamet etmediği gibi, unutmayalım ki, kendisine de merhamet etmedi. Ne kadar çok çalıştı! Gece gündüz demeden, altmış beş yıllık iktidar boyunca yüz otuz yıllık iş yaptı. Kendi iradesini Roma’nınki ile özdeşleştirdi ve ona karşı duran herkes, hatta Augustus bile, gözünde bir hain oldu. Zaman zaman kendi düşüncelerinde ısrar ederek hataya düşen Augustus da bu özdeşleşmenin hakkını teslim etmişti ve resmiyet çerçevesinde, Livia sadece onun gayriresmi danışmanı olarak geçse de, ona yazdığı özel mektuplarında bütünüyle Livia’nın ilahi bilgeliğine bağımlı olduğunu binlerce kez kabul etmişti. Evet, ‘ilahi’ sözcüğünü kullanırdı, Vinicianus. Bence belirleyici olan budur. Yaşın hatırlamaya yeterli, ne zaman geçici bir süre için Livia’dan ayrı kalsa, Augustus onun yanındaki adam olmaktan çıkardı. Denebilir ki, şimdi gökyüzünden Roma halkını gözetmek olan görevini, yardımcısının yokluğunda, yerine getirmekte epey zorlanıyordur. Roma’nın, onun ölümünden sonra gösterdiği gelişmenin, babaannem Livia’nın oğlu Tiberius adına yönettiği yıllar dışında, çok parlak olmadığı açık. Hiç aklınıza geldi mi, Beyler, Augustus gökyüzündeki ilahlar arasında eşi olmayan neredeyse tek ilah. Hercules gökyüzüne yükseldiğinde, ona hemen bir gelin -tanrıça Hebe- verilmişti.”</p>

  <p>“Peki ya Apollon?” diye sözümü kesti Vinicianus. “Apollon’un evli olduğunu hiç duymadım. Bu çok <i>sakat</i> bir sav gibi geldi bana.”</p>

  <p>Konsül Vinicianus’u uyardı: “Sakat” sözcüğünü hakaret amaçlı kullandığı belliydi. Ama ben hakaretlere alışık olduğumdan, gayet sakin yanıtladım: “Anladığım kadarıyla Tanrı Apollon’un bekâr kalması ya Dokuz Musa arasında seçim yapamamasından ya da birini seçerek öteki sekiz Musa’yı gücendirmeyi göze alamamasındandı. Ayrıca, Apollon da, Musalar da sonsuza dek genç kalacaklar, Apollon seçimini sonsuza dek ertelerse güvende olur. Çünkü o şairin, adı neydi, dediği gibi, hepsi ona âşık. Ama belki Augustus sonunda onu Olympos’a karşı görevini yapmaya ikna eder ve Dokuz Musa’dan birini namusuyla nikâhlayarak ‘kuşkonmazın haşlanma hızında’ büyük bir aile kurar.”</p>

  <p>Bunu izleyen kahkaha tufanı Vinicianus’u susturdu; çünkü “kuşkonmazın haşlanma hızında” Augustus’un en sevdiği sözlerdendi. Başka deyişleri de vardı: “Köpeğin çömelmesi kadar kolay”, “Kediyi öldürmenin birden fazla yolu var”, “Sen kendi işine bak, ben de benimkine”, “Çıkmaz ayın son çarşambası yaptırırım” (tabii hiçbir zaman demekti bu) ve “Diz kavalkemiğinden yakındır” (yani insanın öncelikli meselesi ona kişisel olarak dokunan şeydir). Ve eğer biri edebiyat konusunda onun görüşüyle çelişen bir görüş bildirirse, “Bir turp Yunanca bilmez, ama ben bilirim,” derdi. Ve birini nahoş bir duruma sabırla katlanmaya teşvik ettiği zaman hep şöyle derdi: “Bu Cato ile yetinelim.” Size erdemli adam Cato hakkında anlattıklarımdan, ne kastettiğini kolayca anlarsınız. Şimdi ben de sık sık Augustus’un bu sözlerini kullandığımı fark ediyorum: Belki onun adını ve mevkiini almaya razı olduğum içindir. En çok işime yarayan, bir konuşma yaparken ve cümlenin içinde kaybolduğunda -bu bana çok sık olur; çünkü hazırlıksız konuştuğumda ve tarih yazarken, dikkat etmezsem, uzun ve iddialı cümleler kurma eğilimindeyimdir- işte şimdi yine yapıyorum, görüyorsunuz. Demek istediğim, Augustus ipin ucunu kaçırınca, İskender gibi Gordion düğümünü kesiverirdi: “Sözler yetersiz, Efendiler. Söyleyebileceğim hiçbir şey bu konudaki duygularımın derinliğini ifade edemez.” Bu cümleyi ezberledim ve benim için kurtuluş oldu. Ellerimi iki yana açıyor, gözlerimi kapıyor, resmi bir havada ve yüksek sesle şöyle diyordum: “Sözler yetersiz, Efendiler. Söyleyebileceğim hiçbir şey bu konudaki duygularımın derinliğini ifade edemez.” Sonra birkaç saniye durup konuşmama kaldığım yerden devam ediyordum.</p>

  <p>Livia’yı çok geçmeden ilahlaştırdık ve heykelinin tapınakta Augustus’un heykelinin yanına konmasına karar verdik. İlahlaştırma töreninde, soylu ailelerden genç askerler at üstünde, Truva Oyunu dediğimiz temsili bir savaş gösterisi yaptılar. Ayrıca arabasının Circus Oyunlarındaki geçit törenine katılarak filler tarafından çekilmesine de karar verdik; sadece Augustus ile paylaştığı bir onurdu bu. Vesta Bakireleri’ne tapınakta onun adına kurban sunmaları talimatı verildi ve bütün Romalılar resmi işlemlerde nasıl Augustus adıyla yemin ediyorsa, bundan böyle, bütün Romalı kadınlar da babaannemin adını kullanacaktı. Eh, sözümü tutmuştum.</p>

  <p>Roma’da durum şimdi oldukça sakindi. Bol para geldiğinden, daha çok vergiyi yürürlükten kaldırabilmiştim. Yardımcılarımın kendi bölümlerini yönetiminden memnundum; Messalina Roma yurttaşları listesini incelemekle uğraşıyordu. Bazı azatlıların, kendilerini Roma yurttaşı gibi göstererek, hakları olmayan ayrıcalıklar talep ettiğini fark etti. Hak iddiasında bulunan bütün bu insanlara en sert cezaları uygulamaya karar verdik; mallarına el kondu ve tekrar köle yapılarak yol onarımında veya çöpçü olarak çalıştırıldılar. Messalina’ya o kadar güveniyordum ki, bu konulara ilişkin, adıma aldığı bütün kararlarda mührümün suretini kullanmasına izin verdim. Roma’yı daha huzurlu kılmak için kulüpleri feshettim. Vigil’ler son günlerde, Caligula’nın “Keşifçiler”ini örnek alan ve rezil davranışlarıyla geceleri dürüst yurttaşları uyutmayan genç serserilerden oluşan çok sayıda çeteyle baş edemiyordu. Aslında Roma’da en az yüz yıldır bu tür Yunan tarzı kulüpler vardı. Atina’da, Korinthos’ta ve diğer Yunan kentlerinde kulüp üyelerinin hepsi aile babası genç adamlardı. Roma’da, Caligula’nın iktidarına kadar da durum öyleydi. Ama Caligula aktörleri, profesyonel kılıç dövüşçülerini, araba yarışçılarını, müzisyenleri vb üyeliğe kabule başladı. Sonuç, serseriliğin ve edepsizliğin artması, mala mülke zarar verilmesi -serseriler bazen evleri bile ateşe veriyordu- ve doktor veya ebe aramak veya acil bir iş için gece dışarı çıkan masum insanlara saldırılar oldu. Kulüplerin kapatılması için bir buyruk yayımladım, ama bunun belayı ortadan kaldırmaya yetmeyeceğini bildiğim için, etkili olacak tek adımı attım: Herhangi bir binanın kulüp lokali olarak kullanılmasını fahiş bir para cezası uyarısıyla, yasakladım ve oralarda pişmiş et ve diğer hazır gıdaların satışını yasadışı ilan ettim. Bu yasaklara içki satışını da ekledim. Günbatımından sonra hiçbir meyhanede içki verilmeyecekti. Çünkü gençler, önce kulüplerde yemek içmek için buluşuyor, kafayı bulunca dışarıya, serin havaya çıkıp müstehcen şarkılara başlıyor, gelen geçeni taciz ediyor ve Vigil’leri güreşmeye veya dövüşmeye kışkırtıyorlardı. Evlerinde yemek zorunda kalsalar, bu gibi şeyler muhtemelen olmayacaktı.</p>

  <p>İçki yasağım etkili oldu ve halkın büyük çoğunluğunu hoşnut etti; şimdi ne zaman dışarı çıksam, sevinçle karşılanıyordum. Yurttaşlar ne Tiberius’u ne de cömertlik ve nezaket timsali olduğu iktidarının ilk ayları dışında Caligula’yı bu kadar candan selamlamışlardı. Ama günün birinde Ostia yolunda bir grup senatör ve köleleri tarafından pusuya düşürülüp öldürüldüğüm söylentisi kentte yayılana dek ne kadar sevildiğimi ve hayatta kalmamın Roma için ne kadar önemli olduğunu anlamamıştım. Bütün kent, büyük bir keder içinde ellerini ovuşturarak, gözlerini silerek, kapı eşiklerinde oturup ah vah ederek yas tutmaya başladı; öfkesi kederinden ağır basan kimileri, Muhafızların hain, Senato üyelerinin de bir grup baba katili olduklarını haykırarak pazaryerine koştular. İntikam çığlıkları yükseldi, hatta Senato binasını yakma tehditleri savruldu. Söylenti tümüyle asılsızdı; benim açımdan tek gerçek yanı, o gün Ostia’ya, rıhtımda tahılın boşaltılmasını denetlemek için gidiyor olmamdı. (Kötü havada, gemiyle kara arasında çok miktarda buğdayın ziyan olduğunu söylemişlerdi; ben de bundan kaçınmanın yolu var mı, diye bir bakmak istiyordum. Büyük kentlerden pek azının limanı Ostia kadar berbattır: Rüzgâr batıdan sert esince, yükselen dalgalar halici doldurur ve gemiler, mallarını boşaltamadan haftalarca çıpa üstünde beklemek zorunda kalır.) Söylenti, elimde kanıt olmasa da, bankerler tarafından yayılmıştı sanırım. Ani bir nakit talebi yaratma numarasıydı bu. Ben ölürsem, ardımdan kargaşa çıkacağı, sokaklarda rakip imparator adaylarının yandaşları arasında kanlı çatışmalar olacağı zaten konuşuluyordu. Bu endişenin farkında olan bankerler, böyle bir karışıklığa bulaşmak istemeyen mülk sahiplerinin, ölüm haberim duyulur duyulmaz Roma’dan kaçacağını ve bankalara hücum edip, arazi ve mülklerini değerinin çok altında verip karşılığında altın almaya kalkacağını hesaplamışlardı. Nitekim öyle oldu. Ama bir kez daha Herodes durumu kurtardı. Messalina’ya gidip, benim adıma, bankaların bir sonraki emre kadar hemen kapatılmasını bildiren bir karar yayımlamasını sağladı. Yine de ben Ostia’da kentte olanların haberini alıp, yurttaşların sözüne inanacağı dört beş güvenilir adamımı son sürat pazaryerine gönderinceye ve onlar da Söylev Platformu’na çıkıp, bütün hikâyenin tamamen uydurma olduğunu ve bir devlet düşmanının kendi kirli hesapları için bu söylentiyi yaydığını duyuruncaya dek panik kontrol altına alınamadı.</p>

  <p>Ostia’da buğdayı boşaltma olanaklarını son derece yetersiz buldum. Aslında bütün bu buğday sağlama işi sorunluydu. Caligula tahıl ambarlarını da, Hazine gibi tamtakır bırakmıştı. Buğday tüccarlarını, sahibi oldukları tekneleri tehlikeye atma pahasına, kötü havada bile mal getirmeye ikna ederek sezonu atlatmayı başardım. Tabii onların tekne, tayfa ve tahıl kayıplarını karşılamak için ağır tazminatlar ödedim. Bu meseleyi kökünden çözmeye ve Ostia’yı en kötü havada bile güvenilir bir liman haline getirmeye karar verdim ve yeri inceleyip bir proje hazırlamaları için mühendisleri çağırttım.</p>

  <p>İlk ciddi sorunum Mısır’da başladı. Caligula, İskenderiye’deki Yunanlara onun tanrısal kimliğine tapmayı reddeden İskenderiye Yahudilerini istedikleri gibi cezalandırmaları için zımnen izin vermişti. Yunanların sokakta silah taşımasına izin verilmiyordu (Romalılara has bir ayrıcalıktı bu), ama yine de sayısız şiddet eyleminden geri durmuyorlardı. Birçoğu mültezim olan ve bu yüzden, daha yoksul ve müsrif Yunanlar tarafından hiç sevilmeyen Yahudiler, her gün aşağılamalar ve tehlikelerle karşı karşıyaydı. Sayıca Yunanlardan az olduklarından, yeterli direniş gösteremiyorlardı; ayrıca, önderleri hapisteydi. Ama Filistin, Suriye ve hatta Parth ülkesindeki soydaşlarına haber salıp, içinde bulundukları zor durumu aktarmış ve gizlice adam, para ve cephane yardımı istemişlerdi. Tek ümitleri bir silahlı ayaklanmaydı. Yardım fazlasıyla geldi ve Caligula’nın Mısır’a geleceği gün Yahudi isyanının başlaması planlandı. O gün Yunanlar bayram giysileriyle Caligula’yı karşılamak üzere rıhtıma doluşacak, bütün Roma garnizonu şeref kıtası olarak orada bulunacak ve kent savunmasız kalacaktı. Caligula’nın ölüm haberi, ayaklanmanın vaktinden önce, etkisiz ve gönülsüz bir biçimde başlamasına yol açtı. Ama Mısır Valisi alarma geçti ve hemen bana haber gönderip takviye birlikler istedi. İskenderiye’de birkaç birlik vardı. Ne var ki, ertesi gün, benim ona iki hafta önce yazdığım ve tahta çıktığımı bildiren mektubumu aldı; bu mektupta, Alabarkhes’in diğer Yahudi ileri gelenleriyle birlikte salıverilmesini, Caligula’nın dini buyruklarının ve Yahudilerin cezalandırılması kararının askıya alınmasını emrediyordum; bunların tümüyle kaldırıldığını ben bildirene dek durdurulmasını istemiştim. Yahudiler havalara uçtu; ayaklanmaya önceden katılmayanlar bile, şimdi imparator tarafından korunduklarına göre, ceza görmeden Yunanlardan intikam alabileceklerini düşündüler. Yahudileri sürekli rahatsız edenlerin büyük bir kısmını öldürdüler. Bu arada ben, Mısır Valisi’ne karışıklıkları gerekirse asker gücüyle bastırmasını, ama şimdi almış olması gereken mektubumdaki yatıştırıcı önlemleri göz önünde tutarak, takviye birlikler göndermeye gerek görmediğimi bildirdim. Yahudilerin ağır tahrik sonucu böyle davranmalarının mümkün olduğunu ve sağduyulu insanlar olarak, uğradıkları haksızlıkların giderilmekte olduğunu gördükleri zaman, saldırganlığa devam etmeyeceklerini umduğumu yazdım.</p>

  <p>Böylece karışıklık sona erdi; ben de birkaç gün sonra Senato’ya danışıp, Caligula’nın kararnamelerini kesin olarak iptal ettim ve Yahudilere Augustus döneminde tanınan tüm ayrıcalıkları geri verdim. Ama daha genç Yahudilerin çoğu hâlâ uğradıkları haksızlıktan dolayı acı çekiyorlardı ve üzerinde “Bize Zulmedenler Yurttaşlık Haklarını Kaybetmeli” (saçmaydı bu) ve “İmparatorluğun Tüm Yahudilerine Eşit Haklar” (bu, o kadar saçma değildi) yazılı pankartlarla İskenderiye sokaklarında yürüdüler. Şöyle bir bildiri yayımladım:</p>

  <p>“Ben, Tiberius Claudius Caesar Augustus Germanicus, Yüksek Rahip, Pleb Hakları Koruyucusu, iki kez seçilmiş Konsül, aşağıda bildiriyorum:</p>

  <p>Çok saygı duyduğum Kral Agrippa ve kardeşi Kral Herodes’in, Roma İmparatorluğu’nun her yanındaki tüm Yahudilere de, İskenderiye Yahudilerine verdiğim, daha doğrusu iade ettiğim hak ve ayrıcalıkları vermem yolundaki başvurularını memnuniyetle kabul ettim. Diğer Yahudilere de aynı hakları tanımam, sadece sözünü ettiğim kralları hoşnut etmek için değil, Yahudileri bu hak ve ayrıcalıklara gerçekten layık görmemin sonucudur. Onlar Roma halkının sadık dostları olduklarını her zaman kanıtladılar. Ancak (kimilerinin önerdiği gibi) herhangi bir Yunan kentinin, İmparator Augustus (şimdi Tanrı Augustus) tarafından onlara bahşedilen hak ve ayrıcalıklardan mahrum edilmesini, selefimin İskenderiye Yahudilerinin haklarını ellerinden alması kadar adaletsiz bulmaktayım. Yahudiler için adalet neyse, Yunanlar için de odur. Şu andan itibaren, imparatorluğumun sınırları içindeki bütün Yahudiler, devlet işlerinin yürütülmesiyle çatışmama kaydıyla, kadim geleneklerini kimse tarafından engellenmeden uygulayabilirler. Aynı zamanda, onlara verilen bu ayrıcalıklardan güç alarak, başka ırkların dinsel inançlarını ya da ibadetlerini hor görmemelerini şart koşuyorum. Kendi yasalarına uymakla yetinsinler. Memnuniyetle ilan ediyorum ki bu kararım, İtalya ve dışında, ister Romalı yetkililer ister Müttefik Krallar olsunlar, bütün krallıklar, kentler ve kolonilerdeki valiler emriyle taş tabletlere kazınacak ve bu tabletler halkın okuması için bir ay boyunca kamuya açık ve dikkat çekecek bir yerde, sözcüklerin rahatça okunabileceği bir seviyede yerleştirilecektir.”</p>

  <p>Bir gece, Herodes’le baş başa konuşurken şöyle dedim: “Yunanların zihniyle Yahudilerin zihni çok farklı biçimde çalıştığından, er geç çatışmaları kaçınılmaz. Yahudiler fazla ciddi ve gururlu, Yunanlar fazla kendini beğenmiş ve eğlence düşkünü; Yahudiler fazlasıyla geçmişe bağlılar, Yunanlar ise huzur bulamıyor ve sürekli yenilik arıyorlar; Yahudiler fazlasıyla kendine yeterli, Yunanlar fazla iyiliksever. Biz Romalıların Yunanları anladığımızı iddia edebilsem de -onların sınırlarını ve potansiyellerini biliyoruz ve onlardan çok yararlı hizmetkârlar yaratabiliriz- Yahudileri anladığımızı asla iddia edemem. Onları üstün askeri gücümüzle yendik, ama hiçbir zaman kendimizi onların efendisi gibi hissetmedik. Irklarının kadim erdemlerini koruduklarını görüyoruz ki bu erdemler onların tarihinde, bizim tarihimizde olduğundan çok daha geçmişe dayanıyor; hem biz kendi kadim erdemlerimizi kaybettik; sonuçta, onların karşısında sanırım bir hayli utanıyoruz.”</p>

  <p>Herodes sordu: “Sen Deukalion Tufanı’nın Yahudi versiyonunu biliyor musun? Yahudi Deukalion’un adı Nuh’tu ve tufan dindikten sonra, üç evli oğlu yeryüzü nüfusunu yeniden oluşturdu. En büyük oğlu Sam, ortancası Ham ve küçüğü Yafet’ti. Ham, babası bir gün sarhoş olup bütün giysilerini üstünden atınca onunla alay ettiği için, efendilikle davranan diğer iki kardeşine hizmet etmekle cezalandırıldı. Ham bütün Afrika halklarının atasıdır; Yafet Yunanların ve İtalyanların atası; Sam ise Yahudilerin, Suriyelilerin, Fenikelilerin, Arapların, Edomluların, Kaidelilerin, Asurların vb atasıdır. Eski bir atasözüne göre, eğer Sam ile Yafet aynı çatı altında yaşarsa, ocağın önünde, sofrada ve yatak odasında itiş kakış bitmez. Her zaman doğru çıktı bu. İskenderiye iyi bir örnek. Bütün Filistin, oraya ait olmayan Yunanlardan temizlense, çok daha kolay yönetilirdi. Aynısı Suriye için de geçerli.”</p>

  <p>“Romalı bir vali için geçersiz,” dedim gülümseyerek: “Romalılar Şam’ın ailesinden değil ve Yunanların desteğine güveniyorlar. Sen, biz Romalılardan da kurtulmalıydın. Aslında Roma, Doğu fetihlerine hiç girişmemeliydi. Bu noktada sana katılıyorum. Yafet’in soyundan bir federasyonu yönetmekle kendini sınırlaması çok daha akıllıca olurdu. İskender ve Pompeius bunun hesabını vermeli. İkisi de ‘Büyük’ unvanını Doğu fetihlerinden ötürü aldı, ama ikisinin de ülkesine gerçek bir yarar sağladığını söyleyemem.”</p>

  <p>“Bir gün her şey yerli yerine oturur, Sezar,” dedi Herodes düşünceli bir tavırla, “eğer sabredersek.”</p>

  <p>Sonra Herodes’e, evlenme yaşı yaklaşan kızım Antonia’yı genç Pompeius ile nişanlama arifesinde olduğumu anlatmaya başladım. Damat Büyük Pompeius’un soyundandı. Caligula, genç adamın unvanını, o yaşta bir çocuğun taşıyamayacağı kadar iddialı olduğu gerekçesiyle geri almıştı, hem şimdi dünyada tek “Büyük” var, demişti. Ben çocuğa unvanını iade etmiştim; Caligula’nın soylu Romalı ailelerden aldığı bütün diğer unvanları, Torquatan Torque ve Cincinnatan Lock gibi yadigâr nişanlarla birlikte geri verdim. Herodes bu konuda başka bir fikir belirtmek istemedi. Sam ile Yafet’in gelecekteki siyasi ilişkilerinin, son zamanlarda kafasındaki diğer her şeyi silecek ölçüde onu meşgul ettiğini anlayamamıştım.</p>
</body>
</html>