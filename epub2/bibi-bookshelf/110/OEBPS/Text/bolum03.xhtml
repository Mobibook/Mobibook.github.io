<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>3. Bölüm</h3>

  <p>Annemle ben Herodes’in İtalya’ya döndüğünden habersizdik. Bir gün birdenbire, bizi ziyarete geleceğini ve gizemli bir ifadeyle yaşadığı talihsizlik dönemini atlatması için yardımımıza güvendiğini bildiren bir not aldık. “Eğer istediği paraysa,” dedim anneme, “bizde de yok.” Gerçekten de o sırada, önceki kitabımda anlattığım gibi, boşa harcayacak hiç paramız yoktu. Ama şöyle dedi annem: “Bu tarz konuşmalar hiç hoş değil, Claudius. Sen zaten oldum olası kabaydın. Eğer Herodes sıkıntıya düşmüş ve para ihtiyacındaysa, ne yapıp edip para bulmalıyız. Sevgili annesi Berenice’nin anısına borçluyum bunu. Birtakım garip dini alışkanlıkları olsa da, Berenice en yakın arkadaşlarımdan biriydi. Elem de kusursuz bir ev kadınıydı.”</p>

  <p>Annem Herodes’i yedi yıl kadar görmemiş ve adamakıllı özlemişti. Ama Herodes ona sürekli yazmış ve başına gelen belaları öyle eğlenceli bir dille anlatmıştı ki, bunları gerçek sıkıntılar değil, Yunanca hikâye kitaplarında rastlanan türden en güzel serüvenler sanırdınız. Bütün mektuplarından belki de en neşelisi, Roma’dan ayrıldıktan az sonra Edom’dan yazdığı ve sevgili akılsız karısı Cypros’un, onu kalenin burcundan atlama fikrinden nasıl caydırdığını anlatan mektubuydu. “Haklıydı Cypros,” diye bitirmişti mektubu. “Kule fazla yüksekti!” Yine Edom’dan yazılan daha yakın tarihli mektup da aynı havadaydı; o sırada orada Akkâ’dan gelecek parayı bekliyordu. Parth ülkesinden bir tacirin devesini çalacak kadar rezilleşmekten duyduğu utancı anlatıyordu. Gelgelelim, yazdığına göre, devenin sahibine öyle büyük bir iyilik yapmış ki, utanç çok geçmeden bir erdem duygusuna dönüşmüş. Anlaşılan hayvanın bedeninde hepsi birbirinden beter yedi habis cin barınıyormuş. Tacir bir sabah uyanıp da cin çarpmış malının eyeri ve dizginiyle birlikte sırra kadem bastığını görünce, tarifsiz bir rahatlama hissetmiş olmalıymış. Suriye çölünü geçmek dehşetengiz bir serüvenmiş; deve, her kurumuş dere yatağında veya dar geçitte onu öldürmek için ne mümkünse yapmış, hatta gece uyurken çiğnemeye bile kalkmış. Daha sonra İskenderiye’den yazdığı mektupta, deveyi Edom’da salıverdiğini, ama hayvanın, gözünde kötü bir bakışla, ta kıyıya kadar peşinden geldiğini anlatıyordu. “Size yemin ederim, soylu ve bilgili Leydi Antonia, benim en eski ve en yüce gönüllü iyilik perim; Anthedon’da valiyi atlatmam, alacaklılarımdan çok, o dehşet verici devenin korkusundan oldu. Eğer tutuklama emrine boyun eğseydim, mutlaka hapishanedeki hücremi paylaşmakta diretecekti.” Mektuba bir de şöyle bir not eklenmişti: “Edom’daki kuzenlerim olağanüstü konukseverlik gösterdi. Ama <i>israfa</i> kaçtıkları izlenimini vermek istemem size. Tutumluluk ilkesini öyle benimsemişler ki, hayatlarında üç kez temiz çamaşır kullanıyorlar: Evlendiklerinde, öldüklerinde ve saldırdıkları bir kervandan bedava çamaşır ele geçirdiklerinde. Edom’un hiçbir yerinde kumaş çırpıcı bulamazsınız.” Herodes, doğal olarak, Flaccus’la kavgasını ya da kendi deyişiyle, aralarındaki yanlış anlamayı en olumlu şekilde aktarmıştı. Düşüncesizliğinden ötürü kendini suçluyor ve Flaccus’u -böyle bir şey mümkünse eğer- son derece onurlu bir insan olarak övüyordu; onun onur duygusu yönettiği halkın takdir edemeyeceği kadar yüksek bir seviyedeydi. Öyle ki, halk onu eksantrik biri olarak görüyordu.</p>

  <p>Herodes şimdi bize hikâyesinin mektuplarında değinmediği taraflarını anlattı; hiçbir şeyi ya da neredeyse hiçbir şeyi gizlemeden, çünkü bunun annemi en çok etkileyecek yöntem olduğunu biliyordu. Ve annem, her ne kadar dehşete kapılmış gibi yapsa da, askerleri kaçırmasını ve Alabarkhes’ten para sızdırma girişimini dinlerken çok keyiflendi. Kendilerini korkunç bir fırtınanın içinde buldukları İskenderiye’den dönüş yolculuğunu anlattı; dediğine göre, kendisi ve kaptan dışında herkes, beş gün beş gece deniz tutmasından yere serilmiş. Kaptan sürekli ağlayıp dua ediyormuş ve Herodes tekneyi tek başına götürmek zorunda kalmış.</p>

  <p>Sonra şöyle devam etti: “Nihayet artık sallanıp yalpalamayan kahraman teknemizin baş kasarasında durarak, kendilerine gelen tayfaların teşekkür ve övgülerine kulak asmadan, önümde ışıl ışıl uzanan Napoli Körfezi’ni gördüm. Kıyılar görkemli tapınaklar ve villalarla pırıl pırıl parlıyor, arkada heybetle dikilen ve bir evin ocağı gibi dumanları tüten ulu Vezüv... İtiraf edeyim, yaşlar boşandı gözümden. Yuvaya döndüğümün, ilk ve en sevgili yurduma geldiğimin bilincine vardım. Onca zaman ayrı kaldığım sevgili Romalı dostlarımı ve özellikle de sizi, bilgili, güzel, soylu Antonia -tabii seni de Claudius- ve birbirimize kavuşmaktan ne kadar mutlu olacağımızı düşündüm. Ama önce kendime çekidüzen vermem gerektiği açıktı. Yardım isteyen dilenci gibi kapınıza dikilmem bana yakışmazdı. Onun için, karaya çıkar çıkmaz Alabarkhes’in bir Napoli bankasından çekmemi söylediği parayı aldım ve Capri’ye, imparatora yazıp görüşme izni rica ettim. Lütfedip kabul etti. Sağ salim döndüğüme sevindiğini söyledi; ertesi gün de çok hoş bir sohbetimiz oldu. Başlangıçta çok asık suratlı görünüyordu ve birtakım Asya öyküleriyle onu neşelendirmek zorunda kaldım. Bunları burada anlatarak iffet duygularınızı rencide edecek değilim. Ama imparatoru biliyorsunuz: Yaratıcı bir beyni ve çok çeşitli zevkleri vardır. Ona özellikle bu türe girecek bir öykü anlattığımda şöyle dedi: ‘Herodes, sen tam gönlüme göre adamsın. Senden, büyük sorumluluk isteyen bir görevi, şimdi yanımda olan biricik torunum Tiberius Gemellus’un eğitimini üstlenmeni istiyorum. Müteveffa babasının yakın dostu olarak, herhalde reddetmezsin. Umarım oğlan seni sever. Maalesef somurtkan ve melankolik bir çocuk; kendine örnek alabileceği canlı, sıcakkanlı yetişkin bir refakatçiye ihtiyacı var.’</p>

  <p>Geceyi Capri’de geçirdim ve sabah olduğunda, imparatorla her zamankinden daha iyi anlaşıyorduk. Hekimlerin tavsiyelerine boş verip bütün gece benimle birlikte içmişti. Tam talih nihayet yüzüme güldü derken, kadersiz başımın üstünde Demokles’in kılıcının asılı durduğu o tek at kılı kopmayı becerdi. Anthedon’daki gerizekâlı validen, Hükümdar Hazinesi’ne on iki bin altınlık borcumdan ötürü beni tutuklama emri verdiğini, ama hileyle, garnizonun iki askerini de kaçırarak, tutuklanmaktan kurtulduğumu ve bu iki askerin hâlâ dönmediğine bakılırsa, büyük olasılıkla öldürüldüklerini rapor eden bir mektup geldi. İmparatoru, askerlerin sağ olduklarına ikna ettim. Tekneye benden habersiz girdiklerini ve bana herhangi bir tutuklama emri getirilmediğini söyledim. Belki emri onlar getirmiş ama Mısır’a bir gezi yapmaya karar vermişlerdi. Her neyse, biz onları İskenderiye’ye giderken yarı yolda yüklerin arasına gizlenmiş halde bulmuştuk. İskenderiye’de onları, cezalarını çekmek üzere, derhal Anthedon’a gönderdiğimi söyledim.”</p>

  <p>“Herodes Agrippa,” dedi annem haşin bir tavırla, “bile bile yalan söyledin. Çok utandırdın beni.”</p>

  <p>“Benim kendimden utandığım kadar utanmanız mümkün değil, sevgili Leydi Antonia,” dedi Herodes. “Dürüstlüğün en doğru politika olduğunu kaç kez söylediniz bana. Ama Doğu’da herkes yalan söyler ve doğal olarak, duyduklarınızın onda dokuzuna inanmazsınız, sizi dinleyenlerin de aynı şeyi yapmasını beklersiniz. Gerçeklerden kıl payı sapmanın ahlaksızlık sayıldığı bir ülkede bulunduğumu bir an için unutmuşum.”</p>

  <p>“İmparator inandı mı sana?” diye sordum.</p>

  <p>“Bütün kalbimle umarım ki inanmıştır,” dedi Herodes. “‘Peki, bu borç ne?’ diye sordu. Hükümdar Hazinesi’nden bana, usulüne uygun ve sağlam bir teminatla verilmiş bir kredi olduğunu açıkladım ve bu yüzden tutuklanmam için emir çıkarılmışsa, olsa olsa Sejanus alçağının marifetidir, dedim. Hazinedarla konuşup meseleyi hemen halledeceğimi söyledim. Ama imparator, ‘Eğer borç bir hafta içinde tümüyle ödenmemişse, torunuma öğretmenlik yapamazsın,’ dedi. Hükümdar Hazinesi’ne olan borçlar konusunda ne kadar titizlendiğini bilirsiniz. Elimden geldiği kadar rahat görünüp, üç gün içinde mutlaka öderim, dedim. Ama yüreğim kurşun gibiydi. Onun için hemen size yazdım, sevgili koruyucum, belki...”</p>

  <p>“İmparatora böyle yalanlar söylemen çok çok yanlıştı Herodes,” diye yineledi annem.</p>

  <p>“Biliyorum, biliyorum,” dedi Herodes çok pişmanmış gibi yaparak. “Benim yerimde siz olsaydınız, hiç kuşkusuz doğruyu söylerdiniz. Ama ben o cesareti gösteremedim. Hem söylediğim gibi, Doğu’da, sizden uzak geçirdiğim bu yedi yıl ahlaki duyarlığımı iyice köreltti.”</p>

  <p>“Claudius,” dedi annem ani bir kararla, “hemen nereden bulabiliriz on iki bini? Bu sabah Aristobulos’tan aldığın mektuba ne dersin?”</p>

  <p>Hoş bir rastlantıyla, tam o sabah gelen mektubunda, Aristobulos, onun adına bir miktar toprak almamı istemişti; o sıralarda, nakit para kıtlığından, ucuza satılıyordu araziler. Bunun için on binlik bir banka çeki eklemişti mektuba. Annem bunu Herodes’e söyledi.</p>

  <p>“Aristobulos ha!” diye haykırdı Herodes, “On bini nasıl bir araya getirdi o? Namussuz, yerlilerden rüşvet almak için Flaccus’la yakınlığından yararlanmış olmalı.”</p>

  <p>“Eğer öyleyse,” dedi annem, “davalarını iyi savunduğun için Şamlıların sana verdiği armağanı eski dostum Flaccus’a gammazlaması çok ayıp. Doğrusu Aristobulos’a hiç yakıştıramadım bunu. Dolayısıyla şimdi bu on bini borç olarak <i>-borç</i> diyorum Herodes, unutma- seni ayağa kaldırmak için kullanırsak, belki hak yerini bulur. Geri kalan iki bini bulmak sorun olmaz, değil mi Claudius?”</p>

  <p>“Herodes’in Alabarkhes’ten aldığı sekiz bini unutuyorsunuz, anne. Eğer şimdiden harcamamışsa tabii. Aristobulos’un parasını ona devredersek, durumu bizimkinden daha iyi olacak.”</p>

  <p>Herodes, borcunu kesinlikle üç ay içinde ödemesi konusunda uyarıldı; yoksa ben, güveni kötüye kullanmakla suçlanabilirdim. Bu işten hiç hoşlanmamıştım; ama para bulmak için diğer tek çareden; Palatium Tepesi’ndeki evimizi ipotek etmekten evlaydı. Ne var ki, her şey tahminlerin ötesinde iyi gelişti. Herodes, Hükümdar Hazinesi’ne on iki binlik borcunu öder ödemez Gemellus’un öğretmeni olarak atanması onaylanmakla kalmadı, Aristobulos’un kendisine borç olarak verilen parasının tümünü de vaktinden iki gün önce ödedi. Dahası, bizden daha önce aldığı ve iade edeceğini hiç beklemediğim beş binlik bir borcu da kapattı. Çünkü Herodes, Gemellus’un öğretmeni sıfatıyla, Caligula’nın yakın çevresine girmişti. Şimdi yetmiş beş yaşında olan Tiberius, Caligula’yı evlat edinmiş ve vârisi ilan etmişti. Tiberius Caligula’ya çok az para veriyordu ve Herodes görkemli şölenler, değerli armağanlar vb yoluyla Caligula’nın güvenini kazandıktan sonra, geleceğin imparatoruna yaranmak isteyen zenginlerden, büyük bir gizlilikle, onun adına yüklü paralar alan güvenilir adamı olmuştu. Tiberius’un uzun süre yaşayacağı beklenmiyordu. Caligula’nın Herodes’e güveni mali çevrelerde açıkça bilinir olunca, Caligula adına olduğu kadar, kendi adına da borç bulması kolaylaştı. Yedi yıl önceden kalan ödenmemiş borçlarının çoğu, alacaklıların ölümüyle kendiliğinden ortadan kalkmıştı. Çünkü Sejanus döneminde devlete ihanet suçlamaları sonucu, zenginlerin safları adamakıllı seyrelmiş ve Sejanus’un yerine geçen Macro yönetiminde de aynı yıkıcı seyir sürmüştü. Geriye kalan borçları konusunda Herodes’in içi rahattı. Kimse sarayda onun kadar gözde olan birini dava etmeyi göze alamazdı. Tiberius’un bir azatlısından aldığı kırk bin altınlık borçtan ödedi bana olan borcunu. Bu adam Tiberius’un kölesiyken, sarayın mahzeninde açlıktan öldürülen Caligula’nın ağabeyi Drusus’un gardiyanlarından biriydi. Azat edildikten sonra, kaliteli köle ticaretinden çok zengin olmuştu. Hasta köleleri ucuza alıyor ve kendi yönettiği bir bakımevinde onları iyileştirip tekrar satıyordu. Caligula imparator olursa, ağabeyine yaptığı kötülüğün intikamını alacağından korkuyordu; ama Herodes, bu konuda Caligula’yı yumuşatacağına söz vermişti.</p>

  <p>Böylece Herodes’in yıldızı günden güne parladı ve Doğu’da bazı işleri tam istediği gibi halletti. Örneğin, Edom ve Yahudiye’deki dostlarına yazarak -dost diye yazdığı herkes şimdi çok gururlanıyordu bundan- onu Anthedon’da tutuklamaya kalkışan valinin kötü yönetimine dair ayrıntılı kanıt toplayıp kendisine iletebilirler mi diye sordu. Bu şekilde epey etkileyici bir dosya hazırlayıp, bunu sözüm ona Anthedon eşrafından gelen bir mektuba ekleyerek Capri’ye gönderdi. Vali görevinden alındı. Herodes, Akkâ’daki tahıl komisyoncusuna olan borcunu Attike drahmisiyle ödedi; ama kendisine Edom’a gönderilen paradan kesilen miktarın iki katı eksik olarak; beş bin drahmiyi, birkaç yıl önce komisyoncunun Prenses Cypros’tan ödünç aldığı ve iade etmediği paraya karşılık tuttuğunu bildirdi. Flaccus’a gelince, annemin hatırı için ondan öç almaya kalkışmadı; zaten çok geçmeden öldü Flaccus. Aristobulos’u yüce gönüllülükle bağışlamaya karar verdi. Onun, yaptığından utanmasının yanı sıra, şimdi böylesine güçlenen bir kardeşi kendine düşman ederek gösterdiği basiretsizlikten ötürü kaygılandığının farkındaydı. Aristobulos’tan çok yararlanılabilirdi; ama önce ruhunun ıslah olması gerekiyordu. Herodes, Anthedon’daki tutuklama emrinin kaynağı olan Pontius Pilatus’tan da öcünü aldı. Samiriye’deki bazı dostlarını, Pilatus’un yerel karışıklıklarda aşırı sert davrandığını yeni Suriye Valisi arkadaşım Vitellius’a bildirmeye ve Pilatus’u rüşvet almakla suçlamaya kışkırttı. Pilatus, Tiberius’un önünde suçlamaları yanıtlamak için Roma’ya çağrıldı.</p>

  <p>Latif bir ilkbahar günü, Caligula ile Herodes Roma yakınındaki kırlarda, üstü açık bir arabayla dolaşırken, Herodes şöyle bir laf etti: “Artık yaşlı savaşçıya tahta kılıcını verme zamanı geldi sanırım.” Yaşlı savaşçıyla Tiberius’u, tahta kılıçla da, yaşlanan kılıç dövüşçüleri emekli edilirken onlara verilen simgesel kılıcı kastediyordu. Şunları da ekledi: “Pohpohlama gibi gelirse bağışla beni, sevgili dostum; ama çok samimi fikrim şu ki, oyunlar oyununda sen <i>ondan</i> çok daha sıkı bir gösteri çıkaracaksın.”</p>

  <p>Caligula pek keyiflendi, ama maalesef Herodes’in arabacısı bu sözü duydu, anladı ve belleğine depoladı. Efendisini mahvetme gücüne sahip olduğunu sanan bu zavallı şalgam kafalı, Herodes’e birtakım terbiyesizlikler etmeye başladı. Bir süre bunlar fark edilmeden geçti. Ama sonunda çok değerli, işlemeli araba örtülerini çalıp bunları Roma dışında oturan bir beyin arabacısına satmayı kafasına koydu ve ahırın çatısındaki kalasların arasından damlayan katranın örtüleri kullanılmaz hale getirdiğini bildirdi. Herodes buna da inanacaktı; ama günün birinde, örtüleri satın alan arabacının efendisi olan şövalyeyle bir gezintiye çıktığında, örtüleri adamın dizlerinin üstünde gördü. Böylece hırsızlık ortaya çıktı. Ama şövalyenin arabacısı hırsızı zamanında uyardı ve adam cezadan kurtulmak için kaçtı. Aslında niyeti, yakalandığı takdirde Herodes’in karşısına dikilip duyduğunu imparatora söylemekle onu tehdit etmekti. Ama şantaj yapmaya kalkarsa, Herodes’in onu öldürebileceğini ve bunun meşru müdafaa olduğuna tanıklar bulabileceğini düşünmüş ve son anda cesareti kırılmıştı. Bu arabacı da, kafasının karışıklığı yüzünden herkesi, en çok da kendini belaya sürükleyen tiplerden biriydi.</p>

  <p>Herodes, adamın Roma’da saklanabileceği yerleri biliyordu. Kendisini bekleyen tehlikeyi fark etmediğinden, Vigil’lere (Bekçiler) adamı tutuklamalarını söyledi. Adam yakalandı; hırsızlık suçlamasıyla mahkemeye çıkarıldı; ama hızla yargılanmak yerine, bir azatlı olarak, imparatora başvurma hakkından yararlanmak istediğini bildirdi. Şöyle dedi: “İmparatora, onun kişisel güvenliğini ilgilendiren bir şeyi anlatmam gerek. Arabayı Capua’ya sürerken duyduğum bir şeyi.” Bu durumda, magistranın onu silahlı refakatçiler eşliğinde Capri’ye göndermekten başka seçeneği kalmadı.</p>

  <p>Size şimdiye kadar amcam Tiberius’un karakteri hakkında anlattıklarımdan, magistranın raporunu okuyunca nasıl bir yol izlediğini belki tahmin edersiniz. Arabacının, Herodes’in ihanet içeren bir sözünü duyduğunu kavramakla birlikte, bunun tam ne olduğunu henüz bilmek istemiyordu. Herodes, bir arabacının duyabileceği yerde tehlikeli sözler sarf edecek türden bir adam değildi. Onun için, arabacıyı sorgulamadan hapiste tuttu ve o sırada on yaşlarında olan Gemellus’a öğretmenini dikkatle izlemesini ve ihanet kokusu taşıyan herhangi bir sözünü veya hareketini hemen kendisine bildirmesini söyledi. Bu arada Herodes, Tiberius’un arabacıyı sorgulamayı geciktirmesinden kaygılanmaya başladı ve Caligula’ya meseleyi açtı. Arabacının sözünü ettiği gün, Herodes’in açıklayamayacağı bir şey söylemediği sonucuna vardılar. Soruşturma için Herodes’in kendisi ısrar ederse, “tahta kılıç” sözünün gizli bir anlam taşımadığına Tiberius’u inandırmak daha kolay olacaktı. Çünkü Herodes yeni emekli edilen ünlü kılıç dövüşçüsü Sarı Bacak’tan söz ettiklerini ve Caligula’yı kılıç ustalığından ötürü kutladığını söyleyecekti.</p>

  <p>Sonra Herodes, Gemellus’un çok kuşkucu bir tavır içinde olduğunu fark etti; garip zamanlarda ansızın odasına geliyor, belli etmeden konuşulanları dinlemeye çalışıyordu. Tiberius’un onu görevlendirdiği belliydi. Yine anneme gitti ve olan biteni anlatıp, onun adına, arabacının sorgulanmasını istemesini rica etti. Bir yıl önce azat ettiği bu nankör hırsızın cezasını çektiğini görmek istiyordu. Adamın niyetlendiği açıklamalarla ilgili hiçbir şey söylenmeyecekti. Annem Herodes’in isteğini yerine getirdi. Tiberius’a yazdı ve alışılmış uzun gecikmeden sonra yanıt geldi. O mektup şimdi bende olduğundan, içeriğini harfiyen aktarabilirim. İlk kez Tiberius konuya doğrudan girmişti:</p>

  <p>“Eğer bu arabacı, kendi kabahatini örtmek için, yalan yere Herodes Agrippa’yı ihanet içeren sözler sarf etmekle suçluyorsa, bu aptallığının cezasını, Misenum’da hiç de rahat denemeyecek zindanımda bunca zaman kalmakla zaten çekti. Alt mahkemede hırsızlık gibi basit bir suçtan yargılanmak varken, bana başvurma cüretini bir daha göstermemesi için, bir uyarıyla onu salıvermeyi düşünüyordum. Bu gibi saçma başvurularla uğraşamayacak kadar yaşlı ve yorgunum. Ama beni bu davayı araştırmaya zorlarsan ve gerçekten ihanet içeren bir söz edildiği ortaya çıkarsa, Herodes bu işi kurcaladığına pişman olur; çünkü arabacıya ağır bir ceza verme arzusu, kendisine çok daha ağır bir ceza getirebilir.”</p>

  <p>Bu mektup, Herodes’in, adamın kendi önünde yargılanması isteğini büsbütün kamçıladı. Roma’ya gelmiş olan Silas şu atasözüyle onu vazgeçirmeye çalıştı: “Kamarina’yı kurcalamaya gelmez.” (Sicilya’da Kamarina yakınlarında mikrop yuvası bir bataklık vardı. Oranın sakinleri, sağlık nedenleriyle bataklığı kuruttular. Bu, kenti saldırıya açık bıraktı; ele geçirildi ve yıkıldı.) Ama Herodes Silas’a kulak asmadı; beş yıldır sürdüğü rahat hayat adamı iyice çekilmez yapmıştı. Çok geçmeden, Capri’de bulunan Tiberius’un Misenum’daki büyük villasına, daha sonra öldüğü yere gideceğini öğrendi ve hemen, yakında, Bauli’de<a class="dipnot2" id="k3" href="../Text/dipnotlar.xhtml#a3"><sup>[3]</sup></a> bir evi olan Caligula’nın konuğu olarak, Gemellus ve annemle birlikte oraya gitmeyi ayarladı. Annem, anımsayacaksınız, hem Caligula’nın hem de Gemellus’un büyükannesiydi. Bauli, Napoli Körfezi’nin kuzey kıyısındaki Misenum’a çok yakındı. Dolayısıyla, bütün grubun Tiberius’u karşılamaya gitmesi son derece doğaldı. Tiberius da ertesi gün hepsini yemeğe davet etti. Arabacının atıldığı zindan yakındaydı; onun için Herodes, o öğleden sonra, Tiberius’tan davayı sonuçlandırmasını istemesi için annemi kandırdı. Ben de Bauli’ye davet edilmiştim, ama mazeret belirtip gitmemiştim. Çünkü Tiberius amcam da, annem de varlığıma katlanmakta zorlanıyorlardı. Ama olan biteni orada bulunan birkaç kişiden dinledim. Güzel bir yemekmiş; tek kusuru şarabın kıt olmasıymış. Tiberius şimdi hekimlerini dinliyor ve ağzına damla içki koymuyordu. Dolayısıyla herkes kibarlık etmiş ve şarabını bitiren, kupasının yeniden doldurulmasını istememiş; uşaklar da zaten ikram etmemiş. Şarap içmeyince Tiberius’un keyfi kaçar; ona rağmen, annem cesaretle yine arabacı meselesini açmış. Tiberius duymazdan gelip konuyu değiştirmiş; bu durumda annem daha fazla ısrar edememiş. Yemekten sonra bütün grup, bölgedeki yarış sahasını çevreleyen ağaçların gölgesinde bir gezintiye çıkmış. Tiberius yürümüyor, tahtırevanda taşınıyormuş ve yaşlandıkça daha dinçleşen annem onun yanında yürüyormuş. Şöyle demiş: “Tiberius, sana yine o arabacıdan söz etmeme izin verir misin? Bu iş bir çözüme bağlansa, hepimiz rahat edeceğiz. Bugün davaya bakmak lütfunda bulun da mesele kapansın artık. Zindan şuracıkta; birkaç dakikadan uzun sürmez.”</p>

  <p>“Antonia,” demiş Tiberius, “bu işi kurcalamaman için seni üstü kapalı uyardım. Ama madem ısrar ediyorsun, dediğini yapacağım.” Sonra dönüp arkada Caligula ve Gemellus’la birlikte yürüyen Herodes’i çağırıp şöyle demiş: “Şimdi yengem Leydi Antonia’nın ısrarından ötürü, senin arabacıyı sorguya çekeceğim Herodes Agrippa; ama tanrılar şahidim olsun, bunu kendi isteğimle değil, zorlandığım için yapıyorum.”</p>

  <p>Herodes, lütufkârlığı için ona teşekkürler etmiş. Sonra Tiberius, orada hazır bulunan Macro’yu çağırmış ve arabacıyı hemen oraya getirmesini buyurmuş.</p>

  <p>Anlaşılan Tiberius bir önceki gece Gemellus’la özel görüşmüştü. (Caligula, bir iki yıl sonra, Gemellus’a bu görüşmeyi anlattırdı.) Tiberius Gemellus’a öğretmeni aleyhinde söyleyeceği bir şey olup olmadığını sormuş. Gemellus da, sadakate aykırı bir söz duymadığını ve öyle bir davranış görmediğini; ama o günlerde zaten Herodes’i pek az gördüğünü, başında durup ona ders çalıştıracağına hep Caligula’yla olduğunu ve onu kitaplarla tek başına öğrenmeye bıraktığını söylemiş. O zaman Tiberius çocuğa, Herodes ile Caligula’nın onun yanında hiç borç sözü edip etmediklerini sormuş. Gemellus biraz düşünmüş, sonra bir kere Caligula’nın Herodes’e bir P.O.T. borcunu sorduğunu ve Herodes’in, “Sana sonra anlatırım; yerin kulağı vardır,” dediğini söylemiş. Tiberius hemen anlamış P.O.T.’nin ne olduğunu. Besbelli, Herodes’in Caligula adına aldığı ve <i>Post Obitum Tiberii,</i> yani Tiberius’un ölümünden sonra ödenecek bir borçtu bu. Tiberius P.O.T.’nin önemli bir şey olmadığını ve şimdi Herodes’e güveninin tam olduğunu söyleyip göndermiş Gemellus’u. Ama hemen güvenilir bir azatlısını zindana göndermiş ve imparatorun adına, arabacıdan Herodes’in ne dediğini öğrenmesini buyurmuş. Arabacı Herodes’in sözlerini tamı tamına tekrarlamış ve azatlı bunları Tiberius’a aktarmış. Tiberius biraz düşünmüş, sonra azatlıya, arabacı mahkemeye çıkarıldığında ne demesi gerektiğini öğretip onu yeniden zindana göndermiş. Azatlı arabacıya bu sözleri ezberletmiş ve eğer bunları mahkemede eksiksiz söylerse, salıverileceğini ve bir para ödülü alacağını bildirmiş.</p>

  <p>Böylece yarış sahasında yargılama yapılmış. Tiberius arabacıya, arabanın örtülerini çaldığın doğru mu, diye sormuş. Adam, suçlu olmadığını, çünkü Herodes’in örtüleri ona armağan ettiğini, ama sonradan cömertliğinden pişman olduğunu söylemiş. Bu noktada, Herodes adamın nankörlüğü ve yalancılığından iğrenmiş gibi sesler çıkararak araya girmeye çalışıyormuş; ama Tiberius ondan susmasını rica ederek arabacıya sormuş: “Kendini savunmak için başka söyleyeceğin bir şey var mı?”</p>

  <p>Adam şöyle yanıtlamış: “Hem örtüleri çalmış olsaydım, ki çalmadım, bu bağışlanabilir bir şey olurdu. Çünkü efendim bir haindir. Tutuklanmamdan az önce, bir öğle sonrası, arabayı Capua’ya doğru sürüyordum. Torununuz prens ve efendim Herodes Agrippa arkamda oturuyorlardı. Efendim şöyle dedi: ‘Yaşlı savaşçının öbür dünyaya göçüp de senin onun yerine geçeceğin günü iple çekiyorum. O zaman küçük Gemellus sana ayak bağı olmaz. Ondan kurtulmak işten değil. Herkes mutlu olacak yakında, en çok da ben.’ ”</p>

  <p>Herodes bu sözler karşısında öyle afallamış ki, o an bunların bütünüyle yalan olduğunu söylemekten başka bir şey gelmemiş aklına. Tiberius Caligula’yı sorgulamış; tam bir ödlek olan Caligula imdat ister gibi Herodes’e bakmış, ama ondan ses gelmeyince, Herodes öyle demişse bile kendisinin duymadığını söylemiş. O gezintiyi hatırlıyormuş ve o gün hava çok rüzgârlıymış. İhanet içeren bir şey duysam, bunu hemen imparatora bildirirdim, demiş. Caligula, Tiberius’un ağzından çıkan her sözü can kulağıyla dinler ve eğer kendi canı tehlikedeyse, gözünü kırpmadan harcardı arkadaşlarını. O kadar ki, hakkında, bundan beter bir efendinin bundan iyi bir kölesi olmamıştır, lafı yayılmıştı. Ama Herodes büyük bir yüreklilikle konuşmuş: “Ben, iddia edilen ihanet sözlerini söylerken, eğer yanımda oturan oğlunuz bunları duymamışsa -ki kendisi size yönelik bir ihanet söz konusuysa buna herkesten daha çok kulak kabartır- o zaman, bana sırtı dönük oturan arabacı nasıl duyabildi?”</p>

  <p>Ama Tiberius zaten kararını vermişti. Macro’ya dönüp kısaca “Kelepçeleyin şu adamı,” dedikten sonra tahtırevanını taşıyanlara, “Yürüyün,” emrini verdi. Herodes, Antonia, Macro, Caligula, Gemellus ve diğerlerini şaşkınlık içinde birbirlerine bakar bir halde bırakıp gittiler. Macro kimi kelepçelemesi gerektiğini anlayamamıştı. Tiberius, yarış sahasında tam bir tur atıp herkesi bıraktığı gibi bulduğu yargılama mekânına dönünce, ona sordu: “Af buyurun, Sezar, kimi tutuklayacağım?” Tiberius Herodes’i işaret ederek, “Kastettiğim adam bu,” dedi. Ama Herodes’e büyük saygısı olan ve yanlış anlamış gibi yaparsa Tiberius’un kararını değiştireceğini uman Macro bir kez daha sordu: “Herhalde Herodes Agrippa’yı kastetmiyorsunuz, Sezar?” “Ta kendisini,” diye homurdandı Tiberius. Herodes koştu, az kalsın Tiberius’un önünde yere kapanacaktı. Buna cesaret edemedi, çünkü Tiberius’un bir Doğulu hükümdar muamelesi görmekten hoşlanmadığını biliyordu. Ama perişan bir halde kollarını açıp Tiberius’un en sadık hizmetkârı olduğunu ve en ufak bir ihanet fikrini, bırakın dile getirmeyi, aklından bile geçirmediğini haykırdı. Güzel sözlerle, Tiberius’un ölmüş oğluyla olan yakınlığından (o da, kendisi gibi, asılsız ihanet suçlamalarının kurbanı olmuştu), onun yeri doldurulamayacak ve kendisinin yasını tutmaktan hiç vazgeçmediği yokluğundan söz etmeye ve Tiberius’un kendisini torununa öğretmen atamasının ne olağanüstü bir onur olduğunu anlatmaya başladı. Ama Tiberius onu o buz gibi, çarpık bakışıyla süzüp alaycı bir tavırla şöyle dedi: “Ben mahkeme tarihini kararlaştırınca, kendini savunurken orada çekersin bu söylevi, benim soylu Sokratesim.” Sonra Macro’ya dönüp, “Yandaki zindana götür onu. O namuslu arabacıdan boşalan zinciri kullanabilirsin,” dedi.</p>

  <p>Herodes başka bir şey söylemedi; anneme yüce gönüllü, ama boşa giden çabaları için teşekkür etti sadece. Elleri arkadan kelepçelenerek zindana götürüldü. Alt mahkemelerin verdiği hükümlere itiraz ederek Tiberius’a başvurma gafletinde bulunan Romalı yurttaşların, Tiberius davalarına bakacak zamanı bulana dek kapatıldıkları dar ve havasız bir yerdi bu. Yemekler berbat, yataklar yorgansızdı. Kimileri yıllardan beri buradaydı.</p>
</body>
</html>