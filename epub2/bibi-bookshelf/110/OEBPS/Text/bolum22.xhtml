<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>22. <i>Bölüm</i></h3>

  <p>Zaferimi, yeni yılda usulünce kutladım. Senato bana beş onur daha verme nezaketini gösterdi. İlki, bir Yurttaşlık Tacıydı. Altın meşe yapraklarından bir çelenkti bu. Aslında, savaşta silahını kaybeden ve düşmanın insafına kalan bir yoldaşını, düşmanı öldürerek kurtaran askerlere verilirdi sadece. Sandığınızdan ender kazanılırdı bu onur; çünkü şart olan tanık kurtarılan adamdı ve kurtarıcısına çelengi onun vermesi gerekirdi. Ama bir Romalı [MS 44] askerin, düşmanın insafına kaldığını ve hayatını, daha güçlü ve cesur bir yoldaşına borçlu olduğunu itiraf etmesi çok zordu; muhtemelen ayağının kaydığını ve tam sıçrayıp düşmanı haklayacakken, o işgüzar adamın araya girip zaferi kendine mal ettiğinden şikâyetçi olacaktı. Sonraları bu onur, kahramanlıkları veya doğru yönetimleriyle askerlerinin hayatını kurtaran alay veya ordu komutanlarına da verilir oldu. Bana çelenk bu anlamda verildi ve kurmaylarımın tavsiyelerini dinlemeyerek bunu gerçekten hak ettiğimi düşünüyorum. Üstünde <i>Yurttaş Kardeşlerin Hayatını Kurtardığı İçin</i> yazısı vardı. Anımsarsınız, ilk imparator ilan edildiğimde, Saray Muhafızları zorla başıma benzer bir çelenk, Caligula’nın Germania zaferleri için kendi kendisini onurlandırdığı çelengi takmışlardı. O zaman onu takmaya hakkım yoktu (aslında Caligula’nın da hakkı yoktu) ve başımda olmasından çok utanmıştım; dolayısıyla şimdi hakkım olan bu çelengi takmak büyük bir zevkti. İkinci onur Bahriye Tacıydı. Gemilerin burunlarıyla süslü olan bu taç, denizde kahramanlık gösterenlere -örneğin, bir düşman gemisine ilk çıkan bir denizciye veya düşman filosunu yok eden bir amirale- verilirdi. Bana verilmesi, bir an önce Britanya’ya ulaşmak amacıyla, kötü havada denize açılıp hayatımı tehlikeye atmamdan ötürüydü. Daha sonra, bu iki tacı, sarayın ana girişinin tepesine astım.</p>

  <p>Senato’nun bana verdiği üçüncü onur, miras bırakabileceğim Britannicus adıydı. Küçük oğlum şimdi Drusus Britannicus ya da yalnızca Britannicus olarak biliniyordu; ben de bundan böyle, ondan söz ederken bu adı kullanacağım. Dördüncü onur, başarımın anısına iki zafer takı -biri seferin üssü olan Boulogne’da, öbürüyse Roma’daki Flaminia Yolu’nda- yapılmasıydı. Bunlar mermer kaplıydı ve iki yüzleri de zaferimi tanımlayan andaçlarla ve alçak kabartmalarla süslüydü, en üstte de bronz savaş arabaları vardı. Beşinci onur, zaferimin gününü, tüm zamanlar için geçerli olacak bir yıllık şenlik ilan eden kararnameydi. Bu beş onur dışında, Messalina’ya da iki ödül verilmişti: Tiyatroda, Konsüller, magistralar ve yabancı elçilerin yanında, ön sırada Vesta rahibeleriyle birlikte oturma hakkı ve kapalı devlet arabası kullanma hakkı. Messalina şimdi, babaannem Livia’ya ömrü boyunca verilen bütün onurlara sahipti; ama ona Augusta unvanı verilmesine hâlâ karşı çıkıyordum.</p>

  <p>Birkaç gün süren limoni havalardan sonra, zafer şenliği gününde güneş lütfedip parlak yüzünü gösterdi. Bölge görevlileri ve diğer görevliler, Roma’nın tertemiz, şen, aynı zamanda da vakur ve saygın görünmesi için ellerinden geleni yapmışlardı. Bütün tapınakların ve evlerin ön cepheleri yıkanıp fırçalanmış, sokaklar Senato’nun zemini kadar güzel süpürülmüş, her pencere çiçekler ve pırıltılı objelerle süslenmiş ve her kapının önüne üstü yiyecek dolu masalar konmuştu. Bütün tapınakların kapısı açıktı; türbeler ve heykellere çelenkler asılmış, her sunakta hoş kokulu tütsüler yakılmıştı. Kent halkı da en güzel kıyafetleri içindeydi.</p>

  <p>Ben geceyi Muhafızların ordugâhında geçirdiğim için, henüz kente girmemiştim. Şafakta, zafer alayına katılacak birliklere hareket emrini verdim ve Londra, Colchester ve diğer yerlerden aldığımız ganimetlerin ve tutsakların satışından elde edilen paradan onların hakkı olarak hesapladığım miktarı dağıttım. Her askere otuz altın düşüyor ve rütbe yüksekliğine oranla artıyordu. Zafer alayına katılmak için Britanya’dan gelemeyen askerlere de aynı miktarda parayı göndermiştim. Aynı zamanda, savaş meydanında üstün başarı gösteren bin askere nişanlar ve gerdanlıklar; bir düşman süvarisini veya araba sürücüsünü öldüren dört yüz yiğit süvari ve piyadeye alın bağları (atların alnına bağlanan muskalar biçiminde altın madalyonlar) verdim; olağanüstü cesaretin ödülü olarak kırk masif altın bileklik dağıttım ve dağıtırken, her birine bu ödülü kazandıran başarıyı teker teker okudum. Fiilen orada olmadıkları halde zafere katkısı olanlara (örneğin, üssün komutanı, filonun amirali) altı zeytin çelengi verdim; düşman karargâhına, kazıklı hendeği aşıp giren ilk kişilere üç İstihkâm Tacı verdim; ve Posides’e, aynı Yurttaşlık Tacı gibi, hayat kurtarmanın karşılığı olan Uçsuz Mızrak Ödülü’nü verdim. Bunu on kez hak etmişti.</p>

  <p>Senato, tavsiyem üzerine, sefere katılan bütün senatör rütbesindekilere -yani bütün alay komutanlarına ve kıdemli kurmay subaylara- zafer nişanları dağıttı. Aulus ile Vespasianus maalesef görevlerinden ayrılamadılar, ama bütün diğerleri gelmişti. Hosidius Geta ve Britanya’da sekiz muhafız taburuna komuta eden kardeşi Lusius Geta da onurlandırıldı: İki kardeşin aynı günde zafer giysileriyle ödüllendirilmesi Roma tarihinde sanırım ilk kez oldu. Lusius Geta, benim yeni Muhafız Kıtası komutanım oldu; daha doğrusu, yokluğumda Vitellius’un geçici olarak atadığı Crispinus adlı bir adamla eş komutan oldu. Önceki komutan Justus ölmüştü. Brentwood Savaşı’nın akşamında, Messalina gönderdiği acil mesajda, Justus’un, bir silahlı isyanda kendisini destekleyip desteklemeyeceklerini öğrenmek için bazı Muhafız subaylarının ağzını aradığını bildirmişti. Messalina’ya tamamen güvendiğim ve riske girecek durumda olmadığım için, hemen idam emrini göndermiştim. Hakikati yıllar sonra öğrendim: Ben yokken, sarayda, Messalina’nın dairesinde olan biteni Justus fark etmiş ve albaylarından birine ne yapması gerektiğini -yani hemen bana mı yazması, yoksa dönüşümü mü beklemesi gerektiğini- sormuştu. Messalina’nın sırdaşlarından olan albay, kötü haber askeri görevlerimi aksatmama neden olur gerekçesiyle, beklemesini tavsiye etmiş ve sonra dosdoğru Messalina’ya gitmişti. Justus’un ölüm nedeni çok geçmeden kentte öğrenilmiş ve benden başka herkesin -hatta inanır mısınız, Britanya ve Parth ülkesindeki düşmanlarımın bile!- bildiği bir sırrın bana anlatılmaması yolunda bir uyarı olmuştu. Messalina gemi azıya almıştı. Ama yaptıklarının ayrıntılarına burada girmek istemiyorum, çünkü henüz durumdan tümüyle habersizdim. Galya’dan dönüşümde, beni karşılamaya Cenova’ya gelmiş ve sımsıcak kucaklayışı, en büyük mutluluğum olmuştu. Küçük Britannicus ve kız kardeşi de altı ayda tanınmayacak kadar büyümüş ve çok güzel çocuklar olmuşlardı.</p>

  <p>Bugünün benim için ne kadar anlamlı olduğunu anlamalısınız. Sanırım dünyada bir Roma zaferi kadar şanlı bir şey yoktur. Bir barbar kralın rakip krala boyun eğdirmesini kutlaması gibi değildir bu. Özgür bir halkın, aralarından birine, kendilerine yaptığı büyük hizmet karşılığında bahşettiği onurdur. Bunu hakkıyla kazandığımı ve ailemin hakkımda beslediği olumsuz yargıyı, yani tanrıların gazabı altında doğmuş, budala, güçsüz, lüzumsuz, şanlı ecdadımın yüz karası biri olduğum yargısını nihayet değiştirmiştim. O gece Muhafız ordugâhında yatarken, rüyamda ağabeyim Germanicus bana yaklaşıp sarıldı ve ciddi bir sesle şöyle dedi: “Sevgili kardeşim, fevkalade bir iş çıkardın, tahminlerimin de üstünde. Roma ordusuna onurunu iade ettin.” Sabah uyandığımda, zafer kutlama hakkını yalnızca imparatora, oğullarına veya torunlarına tanıyan Augustus’un yasasını iptal etmeye karar verdim. Eğer Aulus Britanya’da seferine devam eder ve ona verdiğim görevi başarıyla yerine getirip adanın güneyinde kalıcı olarak egemenliğini kurarsa, ona da kendi zaferini kutlama hakkını vermeye ikna edecektim Senato’yu. Kanımca, yasal olarak zafer kutlama hakkının yalnızca bir kişiye ait olması, işin şanını artırmıyor, eksiltiyordu. Augustus’un yasası, generallerinin, sınır kabilelerini savaşa kışkırtıp sonra onları yenerek zafer kazanma emellerini budamak amacıyla yapılmıştı. Ama, diyordum, bir zamanlar herkese açık olan zafer hakkını, Caesar’ların aile törenine dönüştürmektense, generalleri zapt etmenin mutlaka başka yolları bulunurdu.</p>

  <p>Nişan dağıtma töreni sona erince, üç ayrı grubu huzuruma kabul ettim: İlkin, Senato’nun izniyle bir süreliğine Roma’ya davet ettiğim bütün eyalet valilerini; sonra, müttefik kralların bana gönderdiği elçileri; son olarak da sürgünleri. Bütün sürgünlerin, sadece zafer şenlikleri süresince, sürgün yerlerinden Roma’ya gelmeleri için Senato’yu ikna etmiştim. Bu son kabul, beni epey sarstı. Çoğu çok zayıf ve hasta görünüyordu ve hazin bir şekilde mahkûmiyet kararlarının yeniden gözden geçirilmesi için yalvardılar. Onlara umudu kesmemelerini, her kararı bizzat yeniden gözden geçireceğimi ve kararın iptali veya yumuşatılması halkın çıkarına uygunsa, onlar adına Senato’ya başvuracağımı söyledim. Gerçekten öyle yaptım ve geri dönmelerini tavsiye edemediklerim için de, en azından sürgün yerlerinin daha iyi bir yerle değiştirilmesini sağladım. Seneca’ya da değişim önerdim, ama Sezar’ın hoşnutsuzluğu geçmedikçe, durumunda bir iyileşme arzu etmediğini belirterek reddetti; (gezginlerin öykülerine göre) yabanıl Finlerin ülkesini yıl boyu kaplayan buzlar (Sezar’ın muzaffer ordularının Doğa’ya meydan okuyarak girdiği ve bilinen dünyanın haritasını genişlettiği) Atlas’ın ötesindeki çölün kumlarını kavuran daimi sıcak; Sezar’ın askeri dehası sayesinde fethedilen uzak Britanya’nın mikrop yuvası bataklıkları kadar o uzak ve ünlü adanın verimli ovaları ve vadileri; hatta bu satırların yazarı bahtsız Seneca’nın iki yıldır -yoksa iki yüzyıldır mı?- süründüğü, buz-ateş-nem üçlüsünü bir arada yaşadığı Korsika’nın berbat iklimi bile, bu Stoacı sürgünün gözünde önemsiz sıkıntılardır; onun tek düşüncesi, altında ezildiği ayıbın ağır yükünü sabırla taşıyarak kendini Sezar’ın affına (eğer bu lütuf bir gün beklenmedik biçimde ona bahşedilirse) layık kılmaktır. Ahbabı olan yardımcım Polybios’un da ricasıyla, onu anayurdu Hispania’ya göndermeye hazırdım; ama kendisi illa Korsika diyorsa, eh, varsın kalsın Korsika’da. Narcissus’un Ostia’daki liman memurlarından öğrendiğine göre, Roma ziyaretinden dönerken, bu sıkı Stoacının bavulundaki hatıra eşyalar arasında değerli taşlar kakılmış altın kupalar, kuştüyü yastıklar, Hint baharatları, pahalı vücut yağları, Afrika’nın hoş kokulu sandarak ağacından yapılmış fildişi kakmalı masa ve tabureler, Tiberius’un pek seveceği türden bazı resimler, bol miktarda yıllanmış Falernia şarabı ve (ötekilerden biraz farklı bir kategoride olsa da) benim bütün basılmış eserlerimden bir takım varmış.</p>

  <p>Saat onda yola çıkma vakti gelmişti. Geçit alayı kente kuzeydoğudan, Zafer Kapısı’ndan girdi ve Kutsal Yol’dan devam etti. Alayın düzeni şöyleydi: İlkin Senato, yaya olarak, en güzel giysileri içinde, magistralar başta. Ardından, zafer marşlarını tek ağızdanmış gibi çalan eğitimli borazancılar. Borazanlar, katırların çektiği ve imparatorluk üniformaları giymiş Germen Saray Muhafızlarının refakat ettiği bir dizi süslenmiş arabada taşınan ganimetlere dikkat çekmek içindi. Bu ganimetler, yığınla altın ve gümüş sikkeler, silahlar, zırhlar, at koşumları, mücevherler ve altın takılar, teneke ve kurşun külçeleri, değerli kadehler, süslü bronz kovalar ve Cymbeline’in Colchester’daki sarayından çıkan diğer mobilyalar, Kuzey Britanya mine işçiliğinin enfes örnekleri, oymalı ve boyalı ahşap totem direkleri, kara amber, kehribar ve inci gerdanlıklar, nakışlı Druid kaftanları, sepet işi oyma kürekler ve daha nice güzel, değerli veya garip nesnelerdi. Bunların ardından, ele geçirdiklerimizin en güzelleri olan ve uygun midillilerin çektiği on iki Briton savaş arabası geliyordu. Her sürücünün başından yüksek direkler üstündeki levhalarda Britanya’nın fethedilen on iki kabilesinin adları yazılıydı. Sonra ele geçirdiğimiz şehir ve kalelerin ahşap veya kilden modellerini ve çeşitli nehir tanrılarının ordumuza yol vermesini temsil eden canlı heykel grupları ve her grubun arkasında çatışmanın kocaman bir resmini taşıyan başka arabalar geldi. Bu seride son olarak, daha önce sözünü ettiğim Güneş Tanrısı’nın ünlü taş tapınağının modeli vardı.</p>

  <p>Bunlardan sonra, yumuşak ezgiler çalan flütçüler geldi. Onlar, Jüpiter’in rahipleri tarafından güdülen ve böğürerek sorun yaratan beyaz boğaların gelişini haber veriyordu. Boğaların boynuzları yaldızlıydı ve kurbanlık olduklarını gösteren kırmızı kurdeleler ve çelenklerle süslenmişlerdi. Rahipler uzun saplı balta ve bıçak taşıyorlardı. Jüpiter kültünün rahip yardımcıları, ellerinde altın leğenler ve diğer kutsal aletlerle arkadan geliyordu. Sonra ilginç bir seyirlik, canlı bir mors göründü. Kocaman azıdişleri olan bu boğa gibi fok, sahilde uyurken, karargâhımızın muhafızları tarafından yakalanmıştı. Morsun ardından, Britanya’nın vahşi sığır ve geyikleri, karaya vurmuş bir balina iskeleti ve şeffaf bir tank içinde kunduzlar geldi. Sonra yakalanan reislerin silahları ve nişanları, ardından reislerin kendileri ve elimize düşen aile fertleri, sonra zincirlenmiş olarak yürüyen daha alt düzeyde tutsaklar geldi. Caractacus’un alayda yer almadığına hayıflandım; ama Cattigern ile karısı, Togodumnus’un karısı ve çocukları, Caractacus’un bebeklik çağında bir oğlu ve otuz önemli reis oradaydı.</p>

  <p>Sonra eş eşe yürüyen bir grup yerel köle geldi; ellerindeki yastıklar üzerinde, müttefik krallar ve devletler tarafından bana saygı gereği gönderilen altın taçları taşıyorlardı. Ardından morlar giyinmiş ve ellerinde çubuklarla sarmalanmış baltalar tutan yirmi dört küçük rütbeli subay geldi; baltaların uçları defne dallarıyla süslüydü. Derken Senato’nun siparişi üzerine yapılan, gümüş ve abanozdan dört atlı bir araba geldi; geleneğe uygun olan tuhaf biçimi ve iki savaşla denizde fırtınanın temsili resimleri kabartmayla işlenmiş olan yanları dışında, Kuyumcular Çarşısı’nda fazla lüks diye kırdırttığım arabayı andırmıyor değildi. Dört beyaz at çekiyordu arabayı ve içinde, bu tarihin yazarı -“Clau-Clau-C-laudius” ya da “Budala Claudius” ya da “Şu Claudius” ya da “Kekeme Claudius” ya da “Zavallı Claudius Amca” bile değil; muzaffer ve utkulu Tiberius Claudius Drusus Nero Caesar Augustus Germanicus Britannicus, İmparator, Ülkenin Babası, Yüksek Rahip, art arda dört yıl Pleb Hakları Koruyucusu, üç kez Konsül, Yurttaşlık Tacı ve Bahriye Tacıyla ödüllendirilmiş, daha önce üç kez zafer nişanları ve sivil ve askeri, sayması uzun sürecek daha tali onurlar almış olan ben oturuyordum. Bu gururlu ve mutlu kişi, sırma işlemeli bir kaftan ve çiçekli bir tunik giymişti, hafifçe titreyen sağ elinde bir defne dalı, sol elinde de tepesinde altın bir kuş oturan fildişi bir asa tutuyordu. Delphi kâhinini temsilen, defne bir çelenk gölgeliyordu alnını ve eski bir geleneğe uyularak, yüzü, kolları, boynu ve bacakları (yani vücudun görünen her yeri) kırmızıya boyanmıştı. Fatih’in arabasında, bağırıp el çırpan küçük oğlu Britannicus, Fatih’in yokluğunda devleti yöneten ve başında bir Zeytindalı Taç taşıyan dostu Vitellius, genç Silanus’un kucağındaki minik kızı Octavia vardı. Silanus, ileride Octavia’nın kocası olmak üzere seçilmişti ve Fatih’in kızı Antonia ile evli olan genç Pompeius ile birlikte, Senato’ya defne çelenkli başvuruyu götürmüştü. Silanus ve genç Pompeius’a zafer giysileri verilmişti; Pompeius da arabadaydı ve kucağında Britannicus oturuyordu. Arabanın yanında, şimdi ikinci kez zafer giysileri kazanan (ilki Galba’nın Chatti’leri yenmesinden sonraydı) genç Pompeius’un babası Crassus Frugi at üstünde gidiyordu. Arabada ayakta duran ve Fatih’in başının üzerinde, Roma halkının armağanı, murassa bir altın Etrüsk tacını tutan köleyi de unutmamalıyız. Arada bir, Fatih’in kulağına kadim deyişi, “Başını geriye çevir; ölümlü olduğunu hatırla!” diye fısıldamak da onun göreviydi. Fatih aşırı gururlanırsa, tanrıların kıskanacağı ve onun burnunu sürteceği yolunda bir uyarıydı bu. Seyircilerin nazarının değmemesi için de, arabanın ön paneline bir verimlilik muskası, küçük bir çan ve bir kamçı bağlanmıştı.</p>

  <p>Sonra Fatih’in karısı Messalina, kendi devlet arabasında geliyordu. Sonra zafer giysileriyle ödüllendirilen komutanlar yaya olarak geliyordu. Ardından Zeytin Taç kazananlar; sonra cesaret nişanı alan albaylar, yüzbaşılar, çavuşlar ve cesaretleri nedeniyle nişanlarla donatılan diğerleri geliyordu. Ardından da filler. Sonra da, Caligula’nın icadı olan ve Posides’in tam yerinde kullandığı altı gök gürültüsü ve şimşek makinesini taşıyan arabaları çeken develer geliyordu. Derken ayaklıkları üstünde, boynunda altın zinciriyle Balıkçıl Kral göründü. Bana sonradan söylediklerine göre, benden sonra en çok Balıkçıl Kral alkışlanmış. Ardından Uçsuz Mızrağı ile Posides ve Roma yurttaşlığı ile ödüllendirildiği için elbise giymiş Hispania’lı göz hekimi geliyordu. Sonra Roma süvarileri ve piyadeleri, askeri düzende ve silahları defne dallarıyla süslü olarak geliyordu. Genç askerler, “Io Triumphe!” diye haykırıyor ve zafer ilahileri söylüyor; ama kıdemli askerler, o gün için onların olan serbest konuşma hakkını kullanıyor ve Fatih’le dalga geçiyorlardı. Yirminci Alay’ın kıdemlileri, günün şerefine özel bir şarkı hazırlamışlardı:</p>

  <div>
    <br/>
  </div>

  <p>Claudius ünlü bir âlimdi,</p>

  <p>Mürekkepten az kan döktü.</p>

  <p>Britonlarla savaşa girdi</p>

  <p>Kavgadan kaçmadı, dövüştü.</p>

  <p>Ama kullandığı silahlar</p>

  <p>İp, sopa ve deve kokusuydu.</p>

  <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Lay, lay, lom!</p>

  <div>
    <br/>
  </div>

  <p>İp, sopa ve deve kokusu</p>

  <p>Titretti Briton ordusunu.</p>

  <p>Dehşet içinde kaçıştılar.</p>

  <p>Daha beterdi çığlıkları</p>

  <p>Claudius’un bağırtısından</p>

  <p>Karın ağrısı tuttuğu zaman.</p>

  <p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Lay, lay, lom!</p>

  <div>
    <br/>
  </div>

  <p>Geçit alayının kuyruğunda Messalina hakkında da açık saçık şarkılar söylendiğini anlattılar; ama bulunduğum yerden duymadım; aslında, tam önümden giden subaylar söyleseydi bile, yine duyamazdım: Kalabalığın çıkardığı gürültü her şeyi bastırıyordu. Piyadelerden sonra, başlarında Balear adalarından gelenlerin ve Nübyelilerin bulunduğu yedek birlikler geldi.</p>

  <p>Esas geçit töreni burada bitti; ama parsayı toplamak için Roma’ya gelmiş olan İskenderiyeli soytarı Baba’ya, halk kahkahalar ve alkışlarla uyduruk bir zafer kutlaması düzenlemişti. Baba, bir keçinin, bir koyunun, bir domuzun ve bir tilkinin boyunduruğa koşulduğu bir çöp arabasına oturmuştu. Britonların çivitotuyla maviye boyanmış ve zafer giysisinin müthiş bir taklidine bürünmüştü. Pelerini yamalı bir yorgan, kaftanıysa pis renkli kurdelelerle bezeli yırtık pırtık bir çuvaldı. Asası, ucuna iple ölü bir yarasa bağlanmış lahana köküydü ve elinde defne dalı yerine bir devedikeni tutuyordu. Bizim en ünlü yerli soytarımız Augurinus, son günlerde Serseriler Kulübü’nün yönetimini Baba ile paylaşmaya razı olmuştu. Baba’nın bana epey benzediği kanısı yaygındı; dolayısıyla kentin arka sokaklarında bu ikisinin sürekli sahnelediği oyunlarda, Baba daima Sezar rolünü üstleniyordu. Augurinus, Vitellius’u veya yılın Konsülü seçilen kişiyi veya bir Muhafız albayını veya duruma göre, yardımcılarımdan birini oynuyordu. Olağanüstü bir taklit yeteneği vardı. Bugünkü durumda, Baba’nın başının üstünde tacı (arada bir Baba’nın kafasının içine gömüldüğü ters çevrilmiş bir oturak) tutan köleyi oynuyor ve bir horoz tüyüyle Baba’yı sürekli gıdıklıyordu. Baba’nın çuval kaftanının arkası yırtılmış, aradan görünen mavi, boyalı poposu üstüne kırmızıyla sırıtan bir insan suratı çizilmişti. Baba’nın elleri deli gibi titriyor, benim sinirsel tikime öykünerek kafasını silkeliyor, gözlerini döndürüyor ve Augurinus onu taciz edince, devedikeni veya ölü yarasayla ona vuruyordu. Arkadan gelen bir başka çöp arabasında, kafasında yırtık pırtık bir başlık bulunan, burnunda pirinç bir halka takılı, devasa bir çıplak zenci kadın uzanmış, küçük pembe bir domuza meme veriyordu. Bu rakip zafer şenliğinde arabanın üzerinde sergilenen ganimetler -mutfak çöpleri, kırık karyolalar, leş gibi şilteler, paslı demirler, çatlak tencereler, küflü tahtalar- paçavralar içindeki seyyar satıcıların ittiği el arabalarında taşınıyordu. Tutsaklar ise cüceler, şişman veya zayıf adamlar, albinolar, kötürümler, körler, hidrosefaller, korkunç hastalıklardan mustarip adamlar, yani her türden hilkat garibeleriydi. Alayın devamı da başına uygundu: Bana anlattıklarına göre, Baba’nın zaferlerinin modelleri ve resimleri, Roma’da görülmüş belden aşağı cinsten en komik şeylermiş.</p>

  <p>Capitolium Tepesi’ne vardığımızda, arabadan indim ve gelenek olan, ama bedenimi son derece zorlayan bir işi yaptım: Jüpiter Tapınağı’nın basamaklarını dizlerimin üstünde çıktım. Genç Pompeius ve Silanus, iki yanımdan bana destek oldular. Bu noktada âdet, yakalanan düşman reislerini kenara çekip tapınağın bitişiğindeki hapishanede onları idam etmekti. Bu âdet, zafere şükran olarak insan kurban edilen kadim bir ayinden kalmıştı. Ben, siyasi bir gerekçeyle bunu yapmadım: Bu reisleri Roma’da sağ tutmakla, Britanya’da bize karşı hâlâ direnenlere merhametimizi göstermek istiyordum. Britonların kendileri de savaş tutsaklarını kurban ediyordu; ama adalarını uygarlaştırma niyetimizi böyle ilkel bir barbarlık eylemiyle göstermek saçma olacaktı. Bu reislere ve ailelerine, Hazine’den ufak maaşlar bağlatacak ve onları Romalılaşmaya teşvik edecektim; böylece, daha sonra Britanya yedeklerinden alaylar oluşturulduğunda, onlara komuta edecek subaylar bizim kuvvetlerimizle dostça bir işbirliği yürütebileceklerdi.</p>

  <p>Reisleri Jüpiter’e kurban edemedim gerçi ama hiç değilse beyaz boğaları kurban ettim, Tanrı’ya ganimetlerden (Cymbeline’in sarayından çıkan altın eşyaların en güzellerinden) sundum ve kutsal heykelin kucağına başımdaki defne tacı bıraktım. Sonra, ben, zafer yoldaşlarım ve Messalina, Jüpiter Rahipleri Korporatifi tarafından bir şölene davet edildik ve diğer askerler kent tarafından ağırlanmak üzere dağıldılar. Sofrasında, en az bir muzaffer kahraman bulunmayan ev talihsiz addediliyordu. Bir önceki gece, gayriresmi olarak, Yirminci Alay’ın, Caligula’nın zafer kutlamasında olduğu gibi, çılgın bir içki âlemi planladığını duymuştum. Niyetleri, Kuyumcular Çarşısı’na bir saldırı düzenlemek ve dükkânların kapılarını kol demirleriyle kapalı bulurlarsa, kapıları kütüklerle yıkmak veya ateşe vermekti. İlkin çarşıyı bir Vigil kıtasıyla korumayı düşündüm; ama bu sadece kan dökülmesine yol açardı; sonra aklıma daha iyi bir fikir geldi: Bütün askerlerin mataralarına, şerefime içmeleri için bedava şarap dolduracaktım. Mataralar geçit alayı başlamadan hemen önce dolduruldu ve borazanlar kurbanların usulünce sunulduğu işaretini verene kadar içilmemesini emrettim. Şarap iyi kaliteydi, ama Yirminci Alay’a verdiğime yüksek miktarda haşhaş karıştırılmıştı. Sağlığıma afiyetle içtiler ve mışıl mışıl uyudular. Uyandıklarında şenlik çoktan bitmişti. Maalesef bir asker hiç uyanmadı. Ama en azından, asayişi bozacak herhangi bir olay olmadı o gün.</p>

  <p>Akşamüstü, meşaleler ve flütçüler eşliğinde, alkışlayıp şarkılar söyleyen yurttaşlar tarafından izlenerek saraya götürüldüm. Bitap düşmüştüm ve üstümdeki kırmızı boyayı yıkadıktan sonra hemen yattım; ama eğlence bütün gece sürdü ve beni uyutmadı. Gece yarısı kalktım ve yanıma yalnız Narcissus ve Pallas’ı alarak dışarı çıktım. Sıradan yurttaşın sade beyaz giysisi içindeydim. Halkın hakkımda gerçekten ne düşündüğünü duymak istiyordum. Kalabalığa karıştık. Castor ve Pollux Tapınağı’nın basamaklarında dinlenip sohbet eden gruplar arasında bir yer bulup oturduk. Herkes gayet rahat konuşuyordu. Duyduğum bazı şeyler hoşuma gitmese de, Tiberius ve Caligula’nın uzun yıllar süren yasaklarından sonra Roma’ya nihayet ifade özgürlüğünün geri geldiğine sevindim. Hâkim fikir, çok güzel bir kutlama olduğu, ama askerler gibi yurttaşlara da para dağıtsam ve buğday tayınını artırsam, daha da güzel olacağı yolundaydı. (O kış, benim kusurum olmamakla birlikte, yine buğday kıtlığı vardı). Yanımızda oturan ve savaşta yara almış, On Dördüncü Alay’dan bir yüzbaşının neler diyeceğini merak ediyordum. On altı yıldır görmediği bir kardeşiyle beraberdi. Başlangıçta, kardeşinin ısrarına rağmen, savaştan söz etmek istemedi; Britanya’dan sadece bir askeri görev yeri olarak bahsetmek istiyordu. Talihi yaver giderse, bayağı iyi mal cepleyeceğini düşünüyordu. Yakında, şövalye rütbesiyle emekli olmak umudundaydı. Son on yılda, kendi bölüğünün adamlarına görev muafiyeti belgeleri satarak epey para kazanmıştı ve “Ren cephesinde insan para harcamıyor, Roma gibi değil,” dedi. Ama sonunda, “Açık konuşmak gerekirse, biz On Dördüncü Alay’ın subayları, Brentwood Savaşı hakkında olumlu düşünmedik. İmparator işimizi fazla kolaylaştırdı. Müthiş zeki bir adam, imparator. Tam bir strateji uzmanı. Hepsini kitaplardan öğreniyor. O çelme ipi mesela, tipik tuzaklarından biriydi. Hele o kanat çırparak garip sesler çıkaran kocaman kuş. Ve develeri öne sürüp kokularıyla düşmanın atlarını ürkütmek. Birinci sınıf bir strateji uzmanı. Ama bana sorarsan, strateji başka, askerlik başka. Yaşlı Aulus Plautius, sonuçlar ne olursa olsun, dosdoğru merkez kaleye saldırmak istedi. Yaşlı Aulus sapına kadar askerdir. Eğer iş ona kalsaydı, daha kanlı bir savaş görürdük. Biz On Dördüncü’nün subayları, kıran kırana bir savaşı ince strateji numaralarına yeğleriz. Hayatımızın amacı bu; eğer çok zayiat verirsek, eh, o da askerin talihi; hiç olmazsa, sağ kalanların rütbesi yükselir. Bu kez, On Dördüncü’de hiç rütbesi yükselen olmadı. Sadece iki çavuş öldü, o kadar. Yok, imparator işi aşırı kolaylaştırdı. Ben yine de çoğundan fazla eğlendim. Öncü müfrezemle arabaların arasına dalıp epey Briton’u hakladım. İşte, kazandığım zincir; onun için şikâyet edemem. Ne var ki, alayın bütününe bakarsan, o savaş imparator gelmeden önceki iki savaşın düzeyinde değildi. Medway’deki dövüş iyiydi ama; kimse onu inkâr edemez.”</p>

  <p>Yaşlı bir kadın söze karıştı: “Pekâlâ yüzbaşım, çok yüreklisin; hepimiz sana minnettarız ve seninle gurur duyuyoruz; ama benim İkinci Alay’da görevli iki oğlum var; bugün için ev izni alamadıklarına üzgünüm, ama hiç değilse hayatta olduklarına şükrediyorum. Eğer senin General Aulus’un dediği yapılsa, belki şimdi Brentwood Tepesi’nde cesetlerini kargalar didikliyor olacaktı.” Yaşlı bir Galyalı da ona arka çıktı: “Bana kalırsa, yüzbaşım, savaşın nasıl kazanıldığı önemli değil; yeter ki layıkıyla kazanılsın. Bu gece, senin gibi iki subayın savaştan bahsettiğini duydum. Şöyle dedi biri: ‘Evet, çok parlak bir stratejiydi, ama fazla parlak: Kandil kokuyordu.’ <i>Benim</i> diyeceğim şu: İmparator muazzam bir zafer kazandı mı, kazanmadı mı? Kazandı. O halde, yaşasın İmparator.”</p>

  <p>Ama yüzbaşı şöyle dedi: “<i>Kandil kokuyordu</i> mu dediler? Tam üstüne basmışlar. Stratejik bir zafer, ama kandil kokuyor. İmparator, iyi bir asker olmak için fazla akıllı. Ben hayatımda hiç kitap okumadığım için tanrılara şükrediyorum.”</p>

  <p>Eve dönerken, biraz utanarak, Narcissus’a sordum: “Sen o yüzbaşıyla aynı fikirde misin, Narcissus?”</p>

  <p>“Hayır Sezar,” dedi Narcissus, “ya siz? Ama cesur ve dürüst bir adam gibi konuştuğunu düşündüm. Ayrıca, o sadece bir yüzbaşı; belki öyle konuşmasına tam tersine, sevinmelisiniz. Orduda çok bilen veya çok düşünen yüzbaşıların olması arzu edilmez. Zaferin sizin eseriniz olduğunu da kesinlikle onayladı, öyle değil mi?”</p>

  <p>Ama ben homurdandım: “Ben ya tamamen budalayım ya da fazlasıyla akıllıyım.”</p>

  <p>Zafer kutlaması üç gün sürdü. İkinci gün Circus’ta ve amfiteatrda eşzamanlı gösteriler vardı. İlkin on adet araba yarışı, spor yarışmaları, Briton tutsaklar ile ayılar arasında dövüşleri ve Küçük Asya’dan gençlerin ulusal kılıç dansı gösterisini izledik. Amfiteatrda ise, Colchester’a saldırıyı, şehrin yağmalanmasını ve düşman şeflerinin yenilgisini temsil eden bir oyun vardı; sonra üç yüz Catuvellauni ile üç yüz Trinobantus arasında, arabalar ve piyadelerle yapılan bir savaşı izledik. Catuvellauni’ler kazandı. Üçüncü günün sabahı at yarışları ve enli kılıçlar taşıyan Catuvellauni’lerle, Geta’nın bir yıl önce ele geçirdiği bir grup Numidia’lı mızrakçı arasındaki savaş vardı. Catuvellauni’ler kolayca kazandı. Son gösteri tiyatrodaydı: Oyunlar, ara fasıllar ve akrobatik danslar. Mnester muhteşemdi o gün; <i>Orestes ve Pylades</i>’teki -Pylades rolündeydi- zafer dansını üç kez tekrarlattı seyirciler. Dördüncü kez tekrarlamayı reddetti. Başını perdenin arasından çıkarıp, cilveli bir tavırla “Gelemem, Efendiler. Orestes’le yataktayım şimdi,” dedi.</p>

  <p>Messalina bana sonra şöyle dedi: “Kocacığım, senden Mnester’le çok sert konuşmanı rica ediyorum. Onun mesleğinden ve kökeninden biri için, harika bir aktör <i>olsa</i> bile, fazla bağımsız. Senin yokluğunda, bana iki üç kez terbiyesizlik etti. Bir şenlikte, grubunun çok sevdiğim bir baleyi sahnelemesini istediğimde -biliyorsun, Vitellius başa çıkamadığı için, oyunlar ve gösterilere ben bakıyordum ve sonra yardımcın Harpocras’ın dürüst davranmadığını fark etmiştim de onu idam ettirmek zorunda kalmıştık; onun yerine aldığım Pheronactus çok yavaş öğreniyordu işi- her neyse, çok zorlanıyordum ve Mnester işleri kolaylaştıracağına, inadına dik başlılık ediyordu. Hayır efendim, <i>Ulysses ve Kirke</i>’yi sahneleyemezmiş, çünkü kendisi Ulysses’i oynarken, karşısında Kirke’yi oynayacak kapasitede kimse yokmuş. <i>Minotauros’u</i> önerdiğimde, Theseus rolünü hiç sevmediğini söyledi; o kadar önemli olmayan Kral Minos rolünde dans etmek ise beyefendinin itibarını düşürürmüş. Sürekli böyle engeller çıkarıp durdu. Benim seni temsil ettiğimi ve dediğimi yapması <i>gerektiğini</i> kavrayamadı bir türlü. Sen belki istemezdin diye, onu cezalandırmadım. Dönüşünü bekledim.”</p>

  <p>Mnester’i çağırttım. “Bak, küçük Yunan,” dedim. “Bu benim eşim Leydi Valeria Messalina. Roma Senatosu da ona benim kadar değer veriyor: Onu yüce onurlarla ödüllendirdiler. Yokluğumda bazı görevlerimi üstlendi ve bunları başarıyla yerine getirdi. Şimdi senin uyumsuz ve terbiyesiz davrandığından şikâyetçi. Şunu kafana sok: Eğer Leydi Messalina sana herhangi bir şey yapmanı söylerse, o şey senin profesyonel gururunu incitse bile, ona itaat etmek zorundasın. <i>Her ne isterse</i>, anladın değil mi, küçük Yunan. İtiraz etmeden. İstisnasız her şey.”</p>

  <p>“Emriniz başım üstüne, Sezar,” dedi Mnester, abartılı bir uysallıkla yere kapanarak, “ve yalvarırım aptallığımı bağışlayın. Leydi Messalina’nın <i>her</i> istediğine değil, sadece bazı istediklerine itaat etmem gerekir sanmıştım.”</p>

  <p>“Güzel, şimdi anladın.”</p>

  <p>Zafer şenliğim böylece son buldu. Askerler Britanya’ya göreve döndü; ben de gündelik kıyafetime ve Roma’daki görevime döndüm. Gençliğinde hiçbir askeri hizmette bulunmamış birinin, elli üç yaşında girdiği ilk savaşta ezici bir zafer kazanması ve ömrünün geri kalanında bir daha savaşa girmemesi, dünyada bundan önce kimsenin başına gelmemiştir ve muhtemelen bundan sonra da gelmeyecektir.</p>
</body>
</html>