<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>17. Bölüm</h3>

  <p>Julius Caesar’ın iki Britanya seferi üzerine yorumlarını inceledikten sonra, onun gününden bu yana koşullar büyük ölçüde değişmediyse, savaş taktiklerimizde ufak bir düzenlemeyle, Britonları yenmenin mümkün olduğunu açıkça gördüm. Ama büyük bir ordu elzemdi. Sefere sadece iki alayla çıkıp, onlar dört alayın işini görmeye uğraşarak epey hırpalandıktan sonra takviye kuvvetleri istemek ve bu sırada düşmana soluk alma fırsatı vermek büyük bir hata olur. En iyisi komuta edilebilecek azami güçte bir orduyla işe başlamak ve en şiddetli darbeyi indirmek.</p>

  <p>Britanya piyadeleri enli kılıçlar ve küçük deri kalkanlar kullanır. Teke tek dövüşte Romalılarla eş düzeyde, hatta daha üstündürler. Ama sayıları arttıkça dövüş yetenekleri azalır; bizimkiyse, tam tersine artar. Sıcak savaşta, bir bölük Britanyalı savaşçının aynı sayıda disiplinli bir Roma gücüne karşı hiçbir şansı yoktur. Romalıların kargıları, kısa kılıçları ve komşusununkiyle kenetlenen flanşlı uzun kalkanları, sıkışık alanda çarpışma için ideal donanımdır. Britonların silahları teke tek çarpışma için tasarlanmıştır, ama manevra için geniş yer isterler. Eğer enli kılıcı rahatça savuracak yer yoksa ve düşman kalkanlarının kenetlenmesi yan vuruşlara izin vermiyorsa, kılıcın pek yararı olmaz ve küçük kalkanlar, kargılara karşı yeterli koruma sağlamaz.</p>

  <p>Britanya soyluları, Truva’daki Yunan kahramanlar ve eski Latin kabile reisleri gibi, arabalardan savaşırlar. Tabii araba uygar savaşlarda şimdi kullanılmıyor; sadece askeri rütbe veya zafer simgesi olarak kaldı. Çünkü arabaların yerini süvariler aldı ve atların kalitesi çok yükseldi. Britanya’da süvari bineği olmaya uygun at pek az. Britonların arabalarını, iyi eğitilmiş, küçük, güçlü atlar çekiyor. Hızla yokuş aşağı giderken bile bir anda dizginleri çekip arabaya tam dönüş yaptırılabiliyor. Her araba kendi başına bir savaş birimi. Sürücü ve komutan, arabada yanında iki dövüşçü ve atların hızına uyan, bıçaklarla silahlanmış iki veya daha fazla koşucu bulunan soylu bir kişi. Dövüşçüler atların arasındaki sırık boyunca ilerler ve ortada dengede dururlar. Koşucular düşman arabaların atlarını sakatlamaya çalışır. Son hızla giden bir dizi araba, bir piyade hattına dosdoğru dalarak, onu dağıtabilir. Ama saflar yerini korursa, arabalar yanından geçip gider; dövüşçüler mızrak yağdırıyordur bu arada ve dönüp geriden saldırıya geçerler. Bu manevra birkaç kez tekrarlanınca, arabalar güvenli bir yere çekilir, dövüşçüler iner ve onlarla birleşen yedek piyadelerle birlikte, son bir saldırıda öncülük ederler. Bu saldırı başarısız olursa, bir kez daha arabalara binerler ve bir artçı harekât için hazır olurlar. Briton arabaları gerçekten de, Julius’un dediği gibi, süvarinin hızıyla piyadenin direncini birleştirir. Doğal olarak, sarma taktikleri araba sürücülerinin gözdesidir. Yine doğal olarak, Britonlar, askerin disiplinsizliği yüzünden sorun yaşarlar. Düşmanın belkemiği kırılmadan, adamlar yağma peşine düşer her zaman. Briton arabalarını engellemek için yeni bir taktik geliştirmek zorundaydım. Julius’un Galyalı süvarileri onları denetim altına alamamıştı. Belki düşmanın fikrini sahiplenip, onları hafif silahlı piyadelerle birlikte kullanmalıydı. Ama ben, piyadelerimin her karşılaşmayı kazanacağına güveniyordum.</p>

  <p>İmparatorluğun sefer için ayırabileceği en büyük kuvvetin dört nizami piyade alayı, dört yedek alay ve bin süvari olduğuna karar verdim. Ordu komutanlarıma danıştıktan sonra, Ren’den üç alayı; İkinci, Yirminci ve On Dördüncü Alayları, ayrıca Tuna’dan da Dokuzuncu Alay’ı geri çektim. Seferin komutasını Galba’ya verdim, Geta’yı onun süvari komutanı yaptım ve hareket tarihini nisan ortası olarak planladım. Ama nakliye araçlarının yapımı, işi epey geciktirdi; onlar hazır olduğunda da, Galba hastalandı. İyileşmesini beklemeye karar verdim. Haziran ortasında hâlâ çok halsizdi ve hayıflanarak, beklemekten vazgeçmeye karar verdim. Komutayı, parlak bir taktikçi ve ordunun en cesur adamlarından biri olarak tanınan kıdemli bir asker olan Aulus Plautius’a verdim. İlk karım Urgulanilla’nın uzak bir akrabasıydı. Ellili yaşlarının sonlarındaydı, son on dört yıl boyunca Konsüldü. Yaşlı askerler onu, ağabeyimin emrinde, On Dördüncü Alay’ın sevilen bir komutanı olarak anımsıyorlardı. Sefer için seçilen alaylara komuta etmek üzere Mainz’a gitti. Galba’nın hastalığının yol açtığı gecikme kötü olmuştu; çünkü nisana kadar gizli tutulan sefer planları, şimdi Manş’tan öteye taşınmış ve Caractacus ile Togodumnus yoğun savunma hazırlıklarına girişmişlerdi. Dokuzuncu Alay bir süre önce Tuna’dan Lyon’a gelmişti; iki Galya ve bir Helvetia yedek alayı da orada hazırdı. Aulus’a, Ren alaylarını Boulogne’a yürütmesini ve yolda, bir Batav alayını da yanına katmasını -Batav’lar, Ren’in ağzındaki bir adada yaşayan bir Germen kabilesiydi- ve orada bekleyen teknelerle Manş’ı geçmesini bildirdim. Lyon’daki kuvvetler de aynı zamanda Boulogne’a varacaktı. Beklenmedik bir sorun çıktı. Ren alayları yola çıkmak istemiyordu. Bulundukları yerden memnun olduklarını ve Britanya seferini tehlikeli ve yararsız bir girişim olarak gördüklerini açıkça söylediler. Oradan ayrılmalarının Ren savunmasını zayıflatacağını -oysa ben, orada kalan alayları kalabalık Galyalı yedek birlikleriyle büyük ölçüde takviye etmiş ve yepyeni bir Yirmi İkinci Alay oluşturmuştum- ve Britanya’yı istila etmenin, imparatorluğun stratejik sınırlarını Ren ve Manş olarak sabitleyen Tanrı Augustus’un isteklerine karşı olduğunu ileri sürdüler.</p>

  <p>O sırada ben Lyon’daydım. Temmuz ortasıydı. Ren’e bizzat gidip orduyu, görevini yapmaya ikna etmeyi düşündüm; ama Dokuzuncu Alay’da ve Galyalılar arasında da huzursuzluk belirtileri vardı. Bu durumda, yanımda olan Narcissus’u temsilcim olarak oraya gönderdim. Gerçekten budalaca bir şeydi yaptığım; ama benim budala talihim sayesinde iş yine tatlıya bağlandı. Narcissus’un çevrede ne kadar olumsuz bir izlenim yarattığını fark etmemiştim. Her konuda ona danıştığım ve onun bana her dediğini yaptırttığı kanısı yaygındı. Narcissus Mainz’daki ordugâha varınca, Aulus’u nezaketsiz bir tavırla selamladı ve askeri Söylev Platformu’nun önüne toplamasını söyledi. Bu yapılınca kürsüye çıktı, göğsünü şişirdi ve şöyle konuştu: “İmparatorumuz Tiberius Claudius Caesar Augustus Germanicus adına buradayım. Asker, Boulogne’a yürümeniz ve orada, Britanya’yı fethetmek üzere gemiye binmeniz emredildi. Siz homurdanıp sorun çıkardınız. Bu çok yanlış. İmparatora ettiğiniz yemini bozmak anlamına gelir. İmparator sefer kararı aldıysa, size düşen itaat etmektir, tartışmak değil. Aklınızı başınıza getirmek için geldim buraya...”</p>

  <p>Narcissus bir haberci gibi değil, sanki imparator kendisiymiş gibi konuşuyordu. Bu tabii askerleri sinirlendirdi. “İn o kürsüden, Yunan uşak,” ve “Duymak istemiyoruz <i>senin </i>ne diyeceğini,” bağırtıları yükseldi.</p>

  <p>Ama Narcissus çok kendini beğenmişti ve sitemkâr bir söyleve başladı: “Evet,” dedi, “ben sadece bir Yunan ve sadece bir azatlıyım. Ama anlaşılan, görevimi siz Romalı yurttaşlardan daha iyi biliyorum.”</p>

  <p>Ansızın biri, “Jo <i>Saturnalia</i>” diye haykırdı ve bütün kızgınlık bir kahkaha tufanında eriyip gitti. ‘To Saturnalia”, her yıl Tanrı Saturnus onuruna yapılan şenliklerde atılan naradır. Şenlik sırasında her şey altüst olur. Herkesin her istediğini söylemeye ve yapmaya hakkı vardır. Köleler efendilerinin kıyafetini giyer ve sanki efendiler köleymiş gibi onlara emirler verirler. Soylular alçaltılır, diptekiler yüceltilir. Şimdi herkes bir ağızdan bağırıyordu: “Io <i>Saturnalia, Io Saturnalia</i>! Azatlı bugün imparator.” Saflar bozuldu, çılgınca bir itiş kakış ve eşek şakaları başladı. İlkin yüzbaşılar; sonra bir iki kıdemli subay ve sonunda bizzat Aulus stratejik olarak askerlere katıldı. Aulus ordugâhın kadını kılığına girmiş, elinde bir et satırı, etrafta koşturuyordu. Dört beş çavuş kürsüye çıkmış, Narcissus’a talip rakip âşıklar numarası yapıyorlardı. Narcissus ne yapacağını şaşırmış, ağlamaya başlamıştı. Aulus onu kurtarmaya koştu: “Pis herifler,” diye haykırdı cırlak bir sesle, “rahat bırakın zavallı kocamı! O değerli, saygın bir adamdır!” Çavuşları kürsüden itti ve Narcissus’a sarılıp kulağına, “Bu işi bana bırak, Narcissus. Onlar çocuk gibidir. Şimdi onların suyuna git, sonra ne istersen yaptırırsın!” diye fısıldadı. Narcissus’u elinden tutup yanına çekti: “Zavallı kocam gördüğünüz gibi feleğini şaşırdı. Ordugâh şarabına ve sizin kabalıklarınıza alışık değil. Ama hele yatağımda bir gece geçirsin, bir şeyciği kalmaz, değil mi bebeğim?” Narcissus’un kulağını tuttu. “Şimdi dinle beni kocacığım! Bu Mainz belalı yerdir. Fareler demiri kemirir, horozlar gümüş borazanla kalk borusu çalar, eşekarıları bellerinde mızrak taşır.”</p>

  <p>Narcissus korkmuş göründü - korkmuştu da. Ama az sonra herkes onu unuttu. Başka oyunlar da vardı. Eğlence durulmaya başlayınca, Aulus general kıyafetini giydi ve hazır ol borusunu çaldırttı. Bir iki dakika içinde düzene dönüldü. Aulus elini kaldırıp sessizlik istedi ve bir konuşma yaptı:</p>

  <p>“Asker, şenliğimizi kutladık, eğlendik ve boru sesiyle şenlik sona erdi. Şimdi işe ve disipline dönüyoruz. Yarın alametlere bakacağım; eğer hayırlı çıkarlarsa, toplanıp yola koyulmaya hazır olun. Boulogne’a gidiyoruz, istesek de istemesek de. Bu bizim görevimiz. Boulogne’dan Britanya’ya geçeceğiz, istesek de istemesek de. Bu bizim görevimiz. Oraya varınca çetin bir savaşa gireceğiz, istesek de istemesek de. Bu bizim görevimiz. Britonlar hayatlarının en ağır yenilgisine uğrayacak, isteseler de istemeseler de. Bu onların talihsizliği. Yaşasın İmparator!” O konuşma durumu kurtardı ve başka sorun çıkmadı. Narcissus da, gururu daha fazla incinmeden oradan ayrılabildi.</p>

  <p>On gün sonra, 1 Ağustos’ta, doğum günümde, sefer kuvvetleri denize açıldı. Aulus da, benim gibi, askeri üç postada, iki üç saat arayla göndermenin doğru olacağını düşünüyordu; çünkü ilk grup varınca, bütün Briton kuvvetleri onları durdurmak için o noktaya toplanacak ve diğerleri, kıyının az ötesindeki savunmasız bir noktadan rahatça çıkabileceklerdi. Ama ilk grup bile karaya çıkarken herhangi bir direnişle karşılaşmadı; çünkü Ren ordusunun sefere çıkmayı reddettiği haberi ulaşmıştı Britanya’ya; ayrıca, sefer için mevsimin çok geç olduğu düşünülmüştü. Deniz yolculuğunda kayda değer tek olay, ani bir rüzgârın birinci tekneyi ikincinin üstüne bindirmesiydi; ama tam o sırada uğurlu bir alamet, gittiğimiz yönde, doğudan batıya giden bir ışık parıltısı göründü. Bu sayede, deniz tutmasından yere serilenler dışında, herkesin yüzü güldü ve karaya çıkış bir zafer havası içinde tamamlandı. Aulus’un görevi, batıda Severn Nehri’nden doğudaki büyük haliç Wash’a kadar, adanın bütün güneyini istila etmekti. Böylece Cymbeline’in eski egemenlik alanının tümü, yeni bir Roma eyaletinin parçası olacaktı. Ama Aulus, Roma’nın egemenliğini kendi isteğiyle kabul eden kabilelere, müttefiklerin olağan ayrıcalıklarını tanıyacaktı. Bu bir ceza değil, fetih seferi olduğu için, fethedilenlere azami cömertlik gösterilmeliydi - yeter ki, bu bir zayıflık olarak görülmesin. Mala mülke gereksiz yere zarar verilmeyecek, kadınlara tecavüz edilmeyecek, çocuklar ve yaşlılar öldürülmeyecekti. Adamlarına şöyle demeliydi Aulus: “İmparator tutsak istiyor, ceset değil. Ve artık bu ülkede görev yapacağınıza göre, fetih sürecinde ne kadar az zarar verirseniz o kadar iyi olur. Akıllı kuş kendi yuvasına pislemez; başka kuşlardan devraldığı yuvalara bile.”</p>

  <p>Aulus’un asıl hedefi, Catuvellauni kabilesinin başkenti Colchester’dı. Burayı ele geçirince, doğu sahilindeki içeri halkı kuşkusuz ona ittifak önerecekti. Böylece, adanın orta kesimini ve güneybatısını fethetmek için güçlü bir üsse sahip olacaktı. Ona, düşmanın esas direnişi kırılmadan, zayiatı ölü ve yaralı olarak iki bini aşarsa veya seferi kış bastırmadan bitirememe ihtimali belirirse, bana hemen haber salmasını ve yedek birliklerimle yardıma geleceğimi söyledim. Haber Galya ve İtalya üstünden ateş işaretiyle verilecekti. Ateşi kollayan adamlar gözlerini açık tutarsa, haber Boulogne’dan geçtikten birkaç saat sonra, Roma’da bana ulaşırdı. Götüreceğim yedekler sekiz Muhafız taburu, Muhafız süvarilerinin tümü, dört bölük Nübyeli mızrakçı ve Balear adalarından üç bölük sapancıdan oluşuyordu. Bunlar Lyon’da hazır bekleyeceklerdi.</p>

  <p>Benim niyetim de yedeklerle birlikte Lyon’da kalmaktı, ama Roma’ya dönmek zorunda kaldım. Bana vekâlet eden Vitellius, işi inanılmaz zor bulduğunu, adli işlerde iki ay geri kaldığını ve hukuk danışmanım Myron’un, ikimizin de sandığı kadar dürüst olmadığından şüphelendiğini yazdı. Aynı zamanda Marsus’tan gelen çok sevimsiz bir mektup da, tek bir gün daha Roma’dan uzak kalmamamı gerektiriyordu. Şöyleydi Marsus’un mektubu:</p>

  <div>
    <br/>
  </div>

  <p>“Suriye Valisi Vibius Marsus, yaklaşan doğum günü münasebetiyle, İmparator’u selamlamaktan onur duyar ve eyaletin müreffeh, memnun, sakin ve sadık olduğunu bildirir. Aynı zamanda, Celile Gölü üzerindeki Taberiye şehrinde son günlerde ortaya çıkan bir olaydan duyduğu huzursuzluğu itiraf eder ve bununla ilgili olarak aldığı önlemleri imparatorun onayına sunar.</p>

  <p>Antiokheia’daki karargâha el altından ulaşan bir rapor, Kral Herodes Agrippa’nın komşu hükümdarları -Kommagene Kralı Antiokhos, Osroene Kralı Sampsigeramus, Küçük Ermenistan Kralı Kotys, Pontus ve Kilikya Kralı Polemo, Ituraea Kralı Sohemus, Chalcis Kralı Herodes Pollio- gizli bir toplantıya çağırdığını bildiriyordu. Bu toplantının haberi dışarıya sızarsa, açıklaması, Kral Herodes Agrippa’nın Kraliçe Cypros ile evliliğinin yirminci yıl kutlaması olacaktı. Sizin temsilciniz olan bana, nezaket kuralları açıkça gerektirdiği halde, herhangi bir şölen daveti gelmedi. Tekrar edeyim: Bu olağandışı hükümdarlar toplantısı hakkındaki tek bilgi, bana gayriresmi, gizli kaynaklardan geldi. Ituraea Kralı hasta olduğundan, kethüdasını gönderdi. Bütün öteki krallar, Kral Herodes’in çağrısına uydu. Yolları doğal olarak Antiokheia’dan geçen kralların (Kral Herodes Pollio ve Kral Sohemus dışında hepsinin) Galilea’yı ziyaret ederken sizin temsilciniz olarak bana da bir nezaket ziyaretinde bulunmaları beklenirdi; ama dolambaçlı bir yolu seçtiler; kılık değiştirerek ve çoğunlukla gece yolculuk ettiler. Chalcis’in doğusundaki Suriye çölünde bulunan bazı ajanlarımın uyanıklığı sayesinde yolda olduklarını öğrendim.</p>

  <p>Son süratle, yanıma iki kızımı ve baş kurmaylarımı alarak, grubu gafil avlamak ümidiyle Taberiye’ye hareket ettim. Gelgelelim, Kral Herodes Agrippa yaklaştığımın haberini almış olmalı. Taberiye’den saray arabasıyla beni karşılamaya çıktı. Şehirden bir buçuk kilometre uzakta buluştuk. Yalnız değildi, yanında beş konuk kral vardı; konukların sonuncusu, Pontus Kralı tam o anda varmıştı. Kral Herodes hiç bozulmuş görünmedi, hemen arabasından inip en sıcak tavrıyla beni selamlamaya koştu. Gelebildiğime ne kadar sevindiğini, iki davet mektubuna cevap almadığı için bunun güzel bir sürpriz olduğunu ve Doğu’nun yedi yöneticisinin bu kilometre taşında buluşmasının anısına, mermer bir sütuna altın yaldızla adlarımızı ve rütbelerimizi yazdırıp oraya diktireceğini söyledi. Onu nezaketle yanıtlamak ve bana iki davetiye gönderdiği hikâyesine inanmış görünmek zorunda kaldım; hatta almadığım mektupları yok eden düşmanı bulur bulmaz en ağır cezaya çarptıracağıma yemin ettim. Öteki krallar da indiler ve birbirimize karşılıklı nezaket sözleri söyledik. Roma’dan tanıdığım Kommagene Kralı, Kral Herodes’in davetiyesini, uşaklarımdan birinin, işgüzarlık edip duygularıma hürmeten bana vermemiş olabileceğini söyledi. Ne demek istediğini sordum ve yakında ölen karımın anısının, bir başkasının evlenme yıldönümü davetini üzücü kılabileceğini söyledi. Karım öleli dört yıl oldu, dedim. İçini çekerek, ‘O kadar oldu mu gerçekten? Onu dün gördüm sanki. Ne hoş bir kadındı,’ dedi. Sonra Pontus Kralı’na, Antiokheia’da neden beni ziyaret etmediğini doğrudan sordum. Yüzü bile kızarmadan, beni şölende göreceğini varsaydığını ve bir falcının tavsiyesi üzerine daha doğudaki yolu tercih ettiğini söyledi.</p>

  <p>Altısının da kendine hâkimiyetini sarsmak olanaksızdı. Böylece, hep birlikte, alkışlayan kalabalıkların arasından geçip Taberiye’ye vardık. Gördüklerimin en muhteşemi olan kutlama yemeği birkaç saat sonra başladı. Bu arada ben, kurmaylarımdan birini her krala özel olarak göndermiş ve onlara, eğer Roma’nın dostluğunu korumak istiyorlarsa, ev sahibimize nezaket borcumuz biter bitmez kendi ülkelerine dönmeleri ve komşu krallarla herhangi bir gizli anlaşmaya girmemeleri tavsiyesinde bulunmuştum. Özetle, şölen geç saatte bitti; konuklar mazeretlerini sunup ertesi gün ayrıldılar. Toplantı yapılmadı. Kralla karşılıklı olağan iltifatlardan sonra, ben de ayrıldım. Ama Antiokheia’ya varınca, imzasız bir mektup buldum. Şöyleydi: ‘Konuklarıma hakaret ettin ve sonuçlarına katlanmalısın. Şimdi senin düşmanınım.’ Mesajın Kral Herodes Agrippa’dan geldiğini varsayıyorum.</p>

  <p>Erdemli ve güzel eşiniz Leydi Valeria Messalina’ya saygılarımı sunarım.”</p>

  <div>
    <br/>
  </div>

  <p>Bu mektubu inceledikçe, keyfim kaçtı. Herodes, benim Britanya ile uğraşmamdan ve ordunun büyük kısmının orada olmasından -daha da takviye gerekebilirdi- yararlanarak, Doğu’da büyük bir ayaklanma planlıyordu anlaşılan ve Kudüs’ün tahkimi bunun ilk adımıydı. Sıkıntım giderek arttı, ama Britanya’da süratli bir zafer için dua etmekten ve Marsus’un Yakındoğu meselelerini bana aktardığını Herodes’e çıtlatmaktan başka yapabileceğim hiçbir şey yoktu. Ona, Britanya seferi hakkında abartılmış iyi haberler verdim; çünkü yazdığım sırada, Aulus düşmanın esas güçleriyle henüz karşılaşamamıştı. Britonlar, Julius’un Kent’ten geçişi sırasında, atalarının ona karşı kullandıkları taktiklerin aynını uyguluyordu. Herodes’e yalan söyleyerek, bu bir cezalandırma seferi olduğu için, ordunun bir iki ay içinde dönmesini beklediğimi yazdım.</p>

  <p>Hayatımda Herodes’e söylediğim ilk yalandı bu ve kâğıda dökmekle, ağzımdan çıkmasının yaratacağı utançtan kurtuldum ve onu inandırabildim. Şöyle yazdım:</p>

  <p>“...Kehanete göre, ölümünden sonra dünyanın en yüce tanrısı olacağı söylenen o Doğu kralı hakkında bana bir şeyler anlatabilir misin, Haydut? Sürekli ondan bahsedildiğini duyuyorum. Dün mahkemede de oldu. Bir Yahudi, kentte asayişi bozmakla suçlanıyordu. Bir Mars rahibine yumruğunu salladığı ve ‘Kral ortaya çıktığında, senin gibi adamların sonu gelecek. Tapınakların yerle bir edilecek ve sen enkazın altına gömüleceksin, köpoğlu! Ve o gün çok uzak değil,’ dediği iddia edildi. Sorgulamada, hiç öyle bir laf etmediğini söyledi adam; deliller çeliştiğinden, onu sürgün etmekle yetindim - eğer bir Yahudiyi Yahudiye’ye göndermeye sürgün dersen. Caligula kehanetteki kralın kendisi olduğuna inanıyordu. Gerçekten de kehanet, bana aktarıldığı kadarıyla, bazı bakımlardan onu işaret eder gibiydi. Babaannem Livia ise, müneccim Thrasyllus, onun ölüm yılıyla bu sözü edilen kişininkinin çakıştığını söylediği için, kastedilenin kendisi olduğu sanısına kapılmıştı. O kişinin tanrıça değil, tanrı olduğunu; ilkin Kudüs’te ortaya çıkacağını -Caligula çocukken oradaydı- ve sonra Roma’da hüküm süreceğini fark etmemişti. Yahudi kutsal yazılarında onunla ilgili bir şey var mı? Varsa, tam olarak ne? Senin âlim akraban Philo’nun bu konularda uzman olduğunu duymuştum. Geçen gün Messalina’yla bunlardan konuşuyorduk ve bana, bu tuhaf saplantıyı, şimdi ilahlaştırılmış olan babaannem Livia Augusta’dan ve çılgın yeğenim Caligula’dan miras alan oldu mu, diye sordu. ‘Yemin ederim, ben almadım. Herodes Agrippa beni sürekli olarak tanrılıkla lanetlemeye çalışıyor ama başaramaz,’ dedim. Ama ya sen, sevgili Haydutum? Kastedilen kişi sen olamaz mısın? Yok, bir daha düşününce, Kudüs’le bağlarına rağmen sen olamazsın. Kehanetteki kral, son derece kutsal biri olarak tanımlanıyor. Ayrıca Thrasyllus ölüm yılından çok emindi, Tiberius’un iktidarının on beşinci yılı ve Livia’nın öleceği - ve gerçekten öldüğü yıl. Thrasyllus, bildiğim kadarıyla, tarihlerde hiç yanlış yapmadı. Dolayısıyla, sen şansını kaybettin. Ama öte yandan, eğer Thrasyllus haklı idiyse, bu ölen kral hakkında biz neden bir şey duymadık? Caligula, kehanetten, bu kralın dostları tarafından terk edilmiş olarak öleceğini ve sonra dostlarının onun kanını içeceğini öğrenmişti. Tuhaf, ama Caligula’nın durumunda bu gerçekleşti. Anımsarsın, katillerinden Bubo, onu öldürmeye ve kanını içmeye yemin etmişti; kendi açtığı yaraya parmaklarını batırıp yalamıştı kaçık herif. Ama Caligula kehanette belirtilen tarihten dokuz yıl sonra öldü. Bütün bunlar hakkında bildiklerini bana anlatırsan sevinirim. Belki iki ya da üç kehanet vardır ve birbirine karışmıştır. Belki de ayrıntılar Caligula’ya yanlış aktarılmıştır. Caligula kehaneti, zehir işiyle uğraşan Martina’dan, zavallı ağabeyim Germanicus’un Antiokheia’da katledilmesine bulaşan kadından öğrenmişti. Ama Ammon Jüpiter’i kâhininin dile getirdiği bu kehanetin Mısır’da epey zamandır bilindiğini duydum.”</p>

  <p>Böyle yazmamın nedeni, Herodes’in gerçekten kendini bu sözü edilen kral sandığını artık bildiğim içindi. Galya’da kaldığım sırada, Herodias ile Antipas’ı sürgünde ziyaret etmiş ve hikâyeyi onlardan öğrenmiştim. Onların Caligula’ya karşı komplo falan kurmadıklarını bildiğim halde, Yahudiye’ye dönmelerine izin veremezdim; ama Lyon’dan ayrılmalarına izin verdim ve alışık oldukları iklime daha yakın olan Hispania’daki Câdiz’de onlara büyükçe bir malikâne tahsis ettim. Şimdi Herodes Pollio’nun oğlu, yani kuzeniyle evli olan, Herodias’ın kızı Salome’den gelen bir mektubu gösterdiler bana:</p>

  <div>
    <br/>
  </div>

  <p>“Herodes Agrippa günden güne dindarlaşıyor. Eski dostlarına, siyasi nedenlerle dindar Yahudiyi oynadığını ve gizliden, hâlâ Roma tanrılarına taptığını söylüyor. Ama şimdi bunun numara olduğunu biliyorum. Âdetlere uymakta olağanüstü dikkatli. Mükemmel ailesine büyük utanç ve üzüntü vererek Yahudi inancını terk eden Alabarkhes’in oğlu Tiberius Alexander, geçen gün Kudüs’teyken Herodes’i kenara çekip, ‘Yavru domuz kızartmasını gerçekten iyi yapan bir Arap aşçın olduğunu duydum. Lütfedip beni de yemeğe çağırır mısın bir akşam? Kudüs’te doğru dürüst yemek bulmak imkânsız,’ diye fısıldamış. Herodes kıpkırmızı olmuş ve aşçının hasta olduğunu söylemiş! Aslında aşçıya yol vereli çok oldu. Tiberius Alexander’in Herodes’le ilgili bir başka garip hikâyesi de var. Duymuşsunuzdur, ona tevkif müzekkeresi getiren iki askeri kaçırıp, İskenderiye’de onları korumalarım diye tanıtarak Alabarkhes’ten borç aldığını. Anlaşılan, Alabarkhes sonra, Yunan felsefesiyle Yahudilerin kutsal yazılarını uzlaştırmaya çalışan âlim kardeşi Philo’ya gidip şöyle demiş: ‘Kardeşim, galiba bir aptallık ettim; Herodes Agrippa’ya büyük miktarda borç verdim, güvencesinin de sağlamlığından emin değilim. Karşılık olarak, Roma’da çıkarlarımızı kollayacağına söz verdi ve elinden geldiğince halkını koruyacağına ve Tanrı’nın yasasına uyacağına Yüce Tanrı huzurunda yemin etti.’ Philo sormuş: ‘Bu Herodes Agrippa nereden çıktı şimdi? Antiokheia’da değil miydi?’ Alabarkhes anlatmış: ‘Edom’dan geldi; mor -Bosra moru- pelerine sarınmış, bir kral endamıyla yürüyor! Bütün eski çılgınlıklarına ve iniş çıkışlarına rağmen, onun, milletimizin tarihinde büyük bir rol oynayacağına inanıyorum. Olağanüstü yetenekli bir adam. Şimdi de yemin ettiğine göre...’ Philo birden ciddileşmiş ve Yeşaya peygamberden alıntı yapmaya başlamış: ‘Edom’dan, Bosra’dan / Al giysiler içinde bu gelen kim? / Göz kamaştırıcı giysiler içinde, / Büyük güçle yürüyen kim? (...) Öfkeyle çiğnedim onları, / Gazapla ayaklarımın altına aldım. (...) Çünkü öç alma günü yüreğimdeydi, / Halkımı kurtaracağım yıl gelmişti. / Baktım, yardım edecek kimse yoktu, / Destek verecek kimsenin olmayışına şaştım.’<a class="dipnot2" id="k6" href="../Text/dipnotlar.xhtml#a6"><sup>[6]</sup></a> Philo, Mesih’in gelişinin yakın olduğuna kesin gözüyle bakıyor. O konuda birkaç kitap yazdı. Yakup soyundan çıkacak Yıldız’a ilişkin Çölde Sayım metnine dayandırıyor tezini ve Peygamberler bölümündeki başka metinlerle uzlaştırıyor. İyice kafayı üşüttü, zavallı adam. Şimdi Herodes’in bu kadar güçlendiğini, Yasa’ya uymakta onca titiz davrandığını ve İskenderiye Yahudilerine yaptığı hizmetleri görünce, onun Mesih olduğuna tamamen inanmış durumda. Bu karara varmasına neden olan, Herodes’in ailesinin, Edomlu olmakla beraber, sürgünden önceki son Yahuda kralı Sidkiya’nın bir oğlunun soyundan geldiğini keşfetmesi. (Bu Sidkiya, yeni doğmuş oğlunu şehrin dışına kaçırabilmiş ve Nebukadnessar şehri ele geçirmeden, Edom’daki dostlarına salimen ulaştırabilmiş.) Sanırım Herodes’i gerçekten Mesih olduğuna inandıran Philo oldu. Onun yalnız Yahudileri yabancının boyunduruğundan kurtarmakla kalmayacağını, bütün Şam’ın çocuklarını, Kadir-i Mutlak’ın emrinde, büyük bir manevi imparatorluk içinde birleştireceğini söylemiş olmalı. Son zamanlardaki siyasi faaliyetlerini -ki gelecek için endişelendiriyorlar beni- açıklayabilecek tek şey bu. Havada gerçekten çok fazla din kokusu var. Kötüye işaret bu. O gizemli budala Vaftizci Yahya’nın kafasını kestirdiğimizde söylediğin bir şeyi hatırlatıyor bana: ‘Dini taassup, deliliğin en tehlikeli şeklidir.’</p>

  <p>Sanırım fazla boşboğazlık ettim, ama sana güvenebilirim, sevgili annem; aman bu hikâyeyi ağzından kaçırma. Mektubu okur okumaz yak.”</p>

  <p>Marsus’tan başka bir haber gelmedi ve Britanya’ya hareketimden önce -Aulus karaya çıktıktan iki hafta sonra, gerçekten beni çağırmak zorunda kalmıştı- Herodes’ten de bir yanıt almadım. Ama imaların ardında yatan anlamları anlamakta usta olan Herodes’in kendisinden şüphelendiğimi, Marsus’tan veya Taberiye’deki evlilik yıldönümü kutlamasından bahsetmesem de, anladığını ve bir sonraki adımını çok dikkatli atacağını tahmin ediyordum. İskenderiye’deki garnizonu takviye ettim ve Marsus’a, bir Parth istilası beklendiği söylentisi yaymasını ve Suriye’deki bütün Yunan askerleri toplayarak yoğun talim yaptırmasını bildirdim. Bunu benim emrimle yaptığını kimseye söylememeli, kendi inisiyatifiyle yapıyor gibi görünmeliydi.</p>
</body>
</html>