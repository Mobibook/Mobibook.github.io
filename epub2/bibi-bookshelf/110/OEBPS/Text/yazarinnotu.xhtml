<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>Yazarın Notu</h3>

  <p>Burada standart para birimi olarak kullanılan “altın sikke” Latincesi <i>aureus</i> olan, 100 <i>sestertius</i> veya yirmi beş gümüş <i>denarius</i> (“gümüş sikke”) değerindeki bir bozuk paradır: Aşağı yukarı bir sterline veya (savaş öncesi) beş Amerikan dolarına denk geldiği söylenebilir “Mil” Roma milidir, İngiliz milinden otuz adım daha kısadır. Sayfa kenarlarındaki tarihler, kolaylık adına Hıristiyan takvimine göre verilmiştir: Claudius’un kullandığı Yunan takvimi, İlk Olimpiyat Oyunları’nın düzenlendiği MÖ 776’dan başlar. Yine kolaylık adına, en bilindik yer isimleri kullanılmıştır: Örneğin “<i>Gallia Narbonnensis</i>” yerine “Fransa” denmiştir; çünkü Fransa aşağı yukarı aynı bölgeyi kapsar ve Nîmes, Boulogne ve Lyon gibi şehirlerin modern isimlerini kullanırken -klasik isimlerini çoğu kişi bilmez-, onların <i>Gallia Transalpina</i>’da veya Yunanların verdiği isimle <i>Galatia</i>’da yer aldığını söylemek tutarsızlık olurdu. (Yunanların coğrafi terimleri oldukça akıl karıştırıcıdır: Almanya “Keklerin ülkesi”ydi.) Benzer şekilde, şahısların en bilindik isimleri kullanılmıştır - Titus Livius’a “Livy”, Conubelinus’a “Cymbeline”, Marcus Antonius’a “Mark Antony” denmiştir.<a class="dipnot2" id="k1" href="../Text/dipnotlar.xhtml#a1"><sup>[1]</sup></a></p>

  <p>Claudius Yunanca yazıyor ve zamanının âlimlerinin kullandığı bir dil kullanıyor ki bu da, Latince şakalara ve Ennius’tan bizzat alıntı yaptığı bir pasajın kendi elinden çıkan çevirisine getirdiği özenli izah ve yorumları açıklıyor.</p>

  <p><i>Tanrı Claudius’a</i> giriş niteliği taşıyan <i>Ben, Claudius’u </i>değerlendiren bazı eleştirmenler, romanı yazarken yalnızca Tacitus’un <i>Annales’i</i> (Yıllıklar) ile Suetonius’un <i>De Vitae Caesarum</i> (Sezarların Hayatı; İng. <i>Twelve Caesars)</i> adlı eserine başvurduğumu, bu iki eserdeki akışı takip ettiğimi ve sonucu kendi “muazzam hayal gücümle” geliştirdiğimi ileri sürdüler. Oysa durum böyle değildi; bunu ikinci kitap için de söyleyebilirim. <i>Tanrı Claudius’u</i> yazarken başvurduğum klasik yazarlar arasında Tacitus, Dion Kassios, Suetonius, Plinius, Varro, Valerius Maximus, Orosius, Frontinus, Pompeius, Caesar, Columella, Plutarkhos, Josephus, Sicilyalı Diodoros, Photios, Xiphilinus, Zonaras, Seneca, Petronius, Juvenalis, Philon, Celsus, <i>Elçilerin İşleri</i> kitabının, Nikodemos’un ve Yakup’un düzmece İncillerinin yazarları, günümüze kalan mektup ve konuşmalarından yararlandığım Claudius’un bizzat kendisi yer alıyor. Romanda bir tür tarihsel otorite tarafından bütünüyle desteklenmeyen pek az olay anlatılıyor ve umarım bunların hiçbiri tarihsel açıdan inanılmaz değildir. Hiçbir karakteri uydurmadım. Yazarken en zorlandığım kısım, olaya ilişkin günümüzde başvurulabilecek kaynakların kıtlığı yüzünden, Claudius’un Caractacus’u bozguna uğratmasıydı. Britanya’daki Druid’liği inandırıcı bir biçimde sunmak için de, arkeoloji alanındaki eserlerden, eski Kelt edebiyatından, dolmen ve menhirlerin törenlerde hâlâ kullanıldığı Yeni Hebrides adalarındaki modern megalit kültürüne dair açıklamalardan yararlanan birkaç klasik eleştirel makaleden yardım almak zorunda kaldım. Hıristiyanlığın erken dönemini anlatırken olumsuz bir izlenim bırakacak asılsız ve karalayıcı ifadeler kullanmamaya özen gösterdim; ama bazı eski ifadeler burada alıntılandı, çünkü Claudius’un kendisinin Kilise’ye dostane bir yaklaşımı yoktu ve Yakındoğu’daki dini meseleler konusunda bildiklerinin çoğunu, Yakup’u idam ettiren ve Simun’u hapse attıran eski okul arkadaşı, Yahudi Kralı Herodes Agrippa’dan öğrenmişti.</p>

  <p>Bayan Laura Riding’e müsveddeyi dikkatle okuduğu ve edebi açıdan uygunluk konusunda pek çok öneride bulunduğu için; Kraliyet Hava Kuvvetleri’nden T. E. Shaw’a da yaptığı son okuma için bir kez daha teşekkür ediyorum. Cambridge, Newnham College, İlkçağ Tarihi bölümünden Bayan Jocelyn Toynbee’nin yardımlarına son derece müteşekkirim; ayrıca Signor Arnaldo Momigliano’nun, kısa süre önce Oxford University Press tarafından İngilizce çevirisi yayımlanan Claudius monografisine de borçlu olduğumu belirtmek isterim.</p>
</body>
</html>