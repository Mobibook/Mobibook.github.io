<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>12. Bölüm</h3>

  <p>Bir gün Herodes, Roma’dan ayrılmadan hemen önce, sağlığımla ilgilenmemin Roma için ne kadar önemli olduğuna işaret ederek, gerçekten iyi bir Yunan hekime görünmemi önerdi. Son zamanlarda, uzun saatler çalışmamdan ötürü, bende yorgunluk belirtileri görüyormuş. Eğer iş saatlerimi azaltmaz ya da kendimi bu gerginliğe daha iyi dayanabilecek kondisyona sokmazsam, ömrümün pek uzun olmayacağını söyledi. Canım sıkıldı; gençliğimde birçok Yunan hekime göründüğümü, ama hiçbirinin yararı olmadığını söyledim. Sakatlıklarımı düzeltmek için çok geç olması bir yana, onları artık benimsediğimi ve ayrılmaz bir parçam olarak gördüğümü, her halükârda Yunan hekim falan istemediğimi söyledim.</p>

  <p>Herodes sırıttı: “Hayatımda ilk kez senin Cato ile bir konuda aynı fikirde olduğunu görüyorum. Oğlu için kaleme aldığı <i>Tıp Üzerine Yorumlar</i> kitabında, Yunan hekimlere danışmasını yasaklamıştı. Onun yerine dua etmeyi, aklıselimi ve lahanayı tavsiye ediyordu. Her sıradan bedensel rahatsızlık için yeterli bunlar, diyordu. Eh, eğer dua yetseydi, bugün Roma’da sana edilen dualar, seni şampiyon atlet yapardı. Aklıselim dersen, o her Romalının zaten doğuştan hakkı. Lahanayı mı unuttun acaba, Sezar?”</p>

  <p>Sinir içinde divanımda kıpırdandım: “Peki, hangi hekimi öneriyorsun? Sadece bir hekime görüneceğim, o kadar. Largus’a ne dersin? Şimdi Saray Hekimi oldu. Messalina çok akıllı olduğunu söylüyor.”</p>

  <p>“Eğer Largus senin sorunlarının çaresini bilseydi, şimdiye kadar söylemiş olurdu. Ona gitmen anlamsız. Tek bir hekime danışacaksan, Kos’lu Ksenophon’u gör.”</p>

  <p>“Ne? Babamın eski askeri hekimi mi?”</p>

  <p>“Hayır, oğlu. Ağabeyin Germanicus’la beraberdi son seferinde, belki hatırlarsın. Sonra mesleğini uygulamaya Antiokheia’ya gitti. Orada olağanüstü başarı kazandı; bir süre önce de Roma’ya döndü. Büyük Asklepiades’in düsturunu kullanıyor: Süratle, güvenle, hoşlukla iyileştir. İnsanın içini dışına çıkaran müshiller, kusturucular falan yok. Diyet, jimnastik, masaj ve birkaç basit bitkisel ilaç. Yüksek ateşle yatağa düştüğümde, kurtboğan adlı küçük bir sarı çiçeğin yapraklarını kaynatarak yaptığı ilaçla önce ateşimi düşürdü, sonra da önerdiği diyetle genel sistemimi yoluna soktu; çok içmememi ve hangi baharatlardan uzak duracağımı söyledi. Üstelik fevkalade bir cerrah. Vücuttaki her sinirin, kemiğin, kasın, kirişin yerini biliyor. Anatomi bilgisini ağabeyinden öğrendiğini söyledi.”</p>

  <p>“Germanicus’un anatomiyle ilgisi yoktu ki.”</p>

  <p>“Yoktu, ama çok Germen öldürdü. Ksenophon savaş meydanında edindi bilgisini; Germanicus malzemeyi sağladı. Bir cerrah İtalya veya Yunanistan’da anatomi öğrenemez. Ya cesetlerin kesilmesine aldırış edilmeyen İskenderiye’ye gidecek ya da muzaffer bir ordunun peşine düşecek.”</p>

  <p>“Çağırtsam gelir mi acaba?”</p>

  <p>“Hangi hekim gelmez? Kim olduğunu unutuyor musun? Ama seni iyileştirirse, cebini doldurman gerek. Parayı sever. Sevmeyen Yunan hiç gördün mü?”</p>

  <p>“<i>Eğer</i> iyileştirirse.”</p>

  <p>Ksenophon’u çağırttım. Ve anında sevdim, çünkü bana bir vaka olarak gösterdiği ilgi, ona imparator olduğumu ve kendisi üzerinde ölüm kalım gücüne sahip olduğumu unutturmuştu. Elli yaşlarındaydı. İlk resmi selamlar ve iltifatlardan sonra, konuşması kuru, kısa ve tamamen konuya dönüktü.</p>

  <p>“Nabzınız. Teşekkürler. Diliniz. Teşekkürler. Özür dilerim” (gözkapaklarımı yukarı çekti). “Gözler biraz iltihaplı. Onu hallederiz. Göz banyosu için bir losyon vereceğim. Gözkapakları hafif geri çekilmiş. Ayağa kalkın lütfen. Evet, çocuk felci. Bunu düzeltmek imkânsız tabii. Çok geç. Siz büyürken bir şeyler yapabilirdim.”</p>

  <p>“O zaman kendin de çocuktun, Ksenophon,” diye gülümsedim.</p>

  <p>Duymamış göründü. “Erken mi doğdunuz? Evet? Tahmin etmiştim. Sıtma da mı?”</p>

  <p>“Sıtma, kızamık, kolit, sıraca, yılancık. Bütün tabur ‘burda’ diyor. Sara, zührevi hastalıklar ve megalomani dışında hepsi var.”</p>

  <p>Hafifçe gülümsemeye razı oldu. “Soyunun!” dedi. Soyundum. “Çok yiyorsunuz, çok içiyorsunuz. Bundan vazgeçmelisiniz. Sofradan bir lokma daha arzusuyla kalkmayı kural haline getirin. Evet, sol bacak epey küçülmüş. Egzersizin yararı olmaz. Masajla idare edeceğiz. Giyinebilirsiniz.” Birkaç özel soru daha sordu; yanıtı biliyor, ama rutin olarak benim onaylamamı bekliyor havasıyla... “Geceleri yastığınıza salya akıtıyorsunuz tabii?” Utanarak kabul ettim. “Ani öfke krizleri? Yüz kaslarının iradedışı seğirmesi? Sıkıntılı durumlarda kekeleme? Afazi krizleri? Arada bir idrar kaçırma? Kaslarda sertleşme - yani sıcak gecelerde bile üşüyerek, kaskatı kesilmiş halde uyanma?” Ne tür rüyalar gördüğümü bile söyledi.</p>

  <p>Hayret içinde sordum: “Peki, bunları yorumlayabilir misin, Ksenophon? Senin için zor olmasa gerek.”</p>

  <p>“Evet,” dedi duygusuz bir tavırla, “ama buna karşı bir yasa var. Şimdi Sezar, size sizden söz edeyim. Önünüzde epey uzun bir yaşam var, yaşamayı isterseniz tabii. Fazla çalışıyorsunuz, ama sizi herhalde bundan vazgeçiremem. Mümkün olduğunca az okumanızı tavsiye ederim. Şikâyet ettiğiniz bitkinlik, gözü zorlamaktan kaynaklanıyor büyük ölçüde. Yardımcılarınız mümkün olan her şeyi size okusunlar. Elden geldiğince az yazın. Ana yemeğinizden sonra bir saat dinlenin; tatlınızı yer yemez mahkemelere koşturmayın. Günde iki kez yirmişer dakikalık masaja vakit ayırmalısınız. İyi eğitilmiş bir masör gerek. Roma’nın yegâne iyi eğitimli masörleri benim kölelerimdir. En iyisi de Charmes. Sizin durumunuza ilişkin ona özel talimat veririm. Kurallarıma uymazsanız tam bir düzelme beklemeyin, yine de reçetesini vereceğim ilaç ciddi bir fark yaratacak. Mesela, şikâyet ettiğiniz o şiddetli mide krampı, kalp ateşi deriz ona; masajı ihmal eder ve ağır bir yemeği hızlı yerseniz veya herhangi bir nedenle sinirsel bir gerginlik içindeyseniz, ilacıma rağmen krampın gelmesi kaçınılmazdır. Ama yapın dediklerimi, sağlam bir adam olursunuz.”</p>

  <p>“Ne ilacı bu? Bulmak kolay mı? Mısır’dan veya Hindistan’dan mı getirtmem gerek?”</p>

  <p>Ksenophon küçük, gıcırtılı bir kahkaha attı: “Hayır, en yakın mezbelede bulunur. Ben Kos tıp okulundanım. Kos’luyum; aslında Asklepios’un soyundan geliyorum. Biz Kos’ta hastalıkları ilaçlarına göre sınıflandırırız. Bu ilaçların çoğu bitkidir ve aşırı miktarda yenirse, dengeli miktarda yendiğinde deva oldukları hastalığa neden olurlar. Mesela, eğer çocuk üç dört yaşından sonra hâlâ altını ıslatıyorsa ve bunun yanında başka kretenizm belirtileri de gösteriyorsa, ‘Çocukta karahindiba illeti var;’ deriz. Çok miktarda yenen karahindiba bu belirtilere yol açar ve kaynatılmış karahindiba özü bunları geçirir. Odaya ilk girdiğimde başınızı oynatmanızı, elinizin titremesini, selamlarken hafif kekelemenizi ve sesinizdeki sert tınıyı fark edince, durumunuzu hemen kavradım. ‘Tipik bir şeytanşalgamı vakası,’ dedim kendime. ‘Şeytanşalgamı, masaj, diyet.’ ”</p>

  <p>“Ne? Bildiğimiz şeytanşalgamı mı?”</p>

  <p>“Ta kendisi. Nasıl hazırlanacağım reçeteye yazacağım.”</p>

  <p>“Ya dualar?”</p>

  <p>“Ne duası?”</p>

  <p>“İlacı alırken okunacak özel bir duası yok mu? Bana bakan bütün hekimler, ilaç hazırlanırken ve alınırken okunacak özel dualar verdiler.”</p>

  <p>Hafif terslenerek yanıtladı: “Sanırım Yüksek Rahip ve Roma’nın dini kökenlerinin tarihini yazan biri olarak, tedavinin büyücülük yanını üstlenmek için benden daha donanımlısınız.”</p>

  <p>Çoğu Yunan gibi inançsız olduğunu anladım, dolayısıyla işi uzatmadım ve görüşme böyle bitti. Muayenehanesinde bekleyen hastaları olduğunu söyleyerek izin istedi.</p>

  <p>Eh, şeytanşalgamı beni iyileştirdi. Hayatımda ilk kez bütünüyle sağlıklı olmanın ne demek olduğunu anladım. Ksenophon’un tavsiyelerine harfiyen uydum ve o gün bugün, neredeyse hiç hastalanmadım. Tabii hâlâ topalım ve heyecanlanınca, eski alışkanlıktan bazen kekeliyorum ve yüzüm seğiriyor. Ama afazim yok oldu, elim neredeyse hiç titremiyor ve altmış dört yaşımda, hâlâ günde on dört saat çalışabiliyor ve günün sonunda kendimi perişan hissetmiyorum. Birkaç kez mide krampı oldu, ama sadece olabileceği yolunda Ksenophon’un beni uyardığı durumlarda.</p>

  <p>Şeytanşalgamı için Ksenophon’a yüklü bir para ödediğimden emin olabilirsiniz. Largus’un meslektaşı olarak gelmesini ve sarayda oturmasını önerdim. Largus da kendi tarzında iyi bir hekimdi ve birkaç tıp kitabı yazmıştı. Ksenophon ilkin istemedi. Roma’da birkaç ay içinde açtığı özel muayenehanenin yılda üç bin altın getireceğini hesaplamıştı. Ben altı bin önerdim -Largus’un maaşı sadece üç bindi- yine de duraksayınca şöyle dedim: “Ksenophon, gelmelisin. Israr ediyorum. Beni on beş yıl sağ salim yaşatırsan, Kos yöneticilerine resmi bir mektupla, senin tıbbı öğrendiğin adanın bundan böyle askeri sorumluluktan ve imparatorluk yönetimine vergi vermekten muaf tutulacağı bildirilecek.”</p>

  <p>O zaman razı oldu. Azatlım ilacımı hazırlarken ve ben ilacı içerken kime dua ettiğimizi merak ederseniz, Regillus’lu Appius Claudius’un zamanından beri Claudia hanedanının benimsediği, eski bir Sabin Tanrıçası olan Carna’da karar kılmıştık. Duasız hazırlanan ve içilen ilaç, bence, konuksuz, kurbansız ve müziksiz bir düğün kadar hayırsız ve yararsız olurdu.</p>

  <p>Unutmadan, sağlıkla ilgili Ksenophon’dan öğrendiğim iki değerli tavsiyeyi de belirteyim. Ksenophon derdi ki: “Görgü kurallarını sağlığın önüne koyan aptaldır. Gazınız varsa, asla içinizde tutmayın. Mideye çok zarar verir. Gazını tutmakta direnen birini tanıdım, az daha kendini öldürecekti bu yüzden. Eğer uygun bir mazeret bulup dışarı çıkamıyorsanız -mesela adak sunarken veya Senato’da konuşurken- çekinmeden geğirin veya olduğunuz yerde aşağı doğru yellenin. Oradakilere hafif bir rahatsızlık vermek, sizin kendinize kalıcı bir zarar vermenizden evladır. Ve eğer nezleyseniz, devamlı sümkürmeyin. Bu sadece nezleyi artırır ve burnun içindeki nazik zarı tahriş eder. Bırakın aksın. Silin, sümkürmeyin.” Ksenophon’un tavsiyelerine daima uydum, en azından sümkürme konusunda. Şimdi nezlelerim çok daha kısa sürüyor. Tabii karikatürist ve hicivciler sürekli burnum aktığı için benimle dalga geçmeye başladılar, ama ne gam! Messalina da kendime böyle iyi bakmamı çok akıllıca bulduğunu söyledi. Ansızın ölsem veya ağır hastalansam, kendisi ve minik oğlumuz bir yana, kent ve imparatorluk ne yapardı?</p>

  <p>Bir gün şöyle dedi Messalina: “Merhametimden pişman olmaya başlıyorum.”</p>

  <p>“Yani yeğenim Lesbia sürgünde kalsa, daha mı iyi olurdu?”</p>

  <p>Başını salladı. “Nereden anladın onu kastettiğimi? Söyler misin canım, niçin Lesbia saraydaki odana ben yokken o kadar sık geliyor? Nelerden bahsediyor? Ve geldiği zaman niye bana haber vermiyorsun? Görüyorsun, boşuna benden saklamaya çalışma.”</p>

  <p>Onu rahatlatmak için gülümsedim, ama hafif bir sıkıntı bastı. “Saklayacak bir şey yok; hiçbir şey. Bir ay kadar önce, Caligula’nın el koyduğu mülklerden geri kalanı ona iade ettiğimi biliyorsun. Calabria’dakiler konusunda Vinicius’la onun tavrını izleyip ona göre hareket etmeyi seninle birlikte kararlaştırmamış mıydık? Eh, sana da anlattığım gibi, arazileri geri verdiğimi duyunca ağlamaya başladı, nankörce davranışından çok pişman olduğunu söyledi ve bundan böyle yaşama biçimini tamamen değiştireceğine ve aptalca gururunu yeneceğine yemin etti.”</p>

  <p>“Çok dokunaklıydı, eminim. Ama böyle dramatik bir sahneyi ben ilk kez duyuyorum.”</p>

  <p>“Ama sana bütün hikâyeyi anlattığımı gayet iyi hatırlıyorum, bir sabah, kahvaltıda.”</p>

  <p>“Rüyanda görmüş olmalısın. Peki, <i>neydi</i> bütün hikâye? Geç anlatman hiç anlatmamandan evladır. Mülkleri geri verdiğinde, onun bana karşı terbiyesizliğini bu şekilde ödüllendirmeni epeyce tuhaf bulmuştum. Ama bir şey demedim. Bu seni ilgilendirirdi, benimle ilgisi yok.”</p>

  <p>“Anlayamıyorum bunu. Sana söylediğime yemin edebilirdim. Bazen hafızamda acayip boşluklar oluşuyor. Çok özür dilerim, canımın içi. Ona mülkleri geri verdim, çünkü sana gelip içtenlikle özür dilediğini ve senin ona, ‘Seni bağışlıyorum, Lesbia. Şimdi git Claudius’a bunu bildir’ dediğini söyledi.”</p>

  <p>“Kuyruklu yalan! Bana hiç gelmedi. Emin misin öyle dediğine? Yoksa gene hafızan mı yanıltıyor?”</p>

  <p>“Hayır, kesinlikle eminim. Öyle olmasa, verir miydim mülkleri?”</p>

  <p>“Tanıklığa ilişkin hukuk formülünü biliyorsun, değil mi? ‘Bir şeyde sahtekârlık yapan, her şeyde sahtekârlık yapar.’ Tam uyuyor Lesbia’ya. Ama seni niçin ziyaret ettiğini hâlâ söylemedin. Ne elde etmeye çalışıyor senden?”</p>

  <p>“Bildiğim kadarıyla, hiçbir şey. Ara sıra dostça bir ziyaret için geliyor, ne kadar minnettar olduğunu tekrarlıyor benim için yapabileceği bir iş var mı, diye soruyor. Sıkacak kadar uzun kalmıyor ve daima senin nasıl olduğunu soruyor. Senin çalıştığını söyleyince, rahatsız etmek istemem, diyor ve beni rahatsız ettiği için özür diliyor. Dün, senin hâlâ ondan biraz şüphelendiğini söyledi. Sanmam, dedim. Birkaç dakika ondan bundan konuşuyor, sonra iyi bir yeğen gibi, beni öpüp gidiyor. Oldukça hoşlanıyorum ziyaretlerinden. Ama sana bunları anlattığımdan çok eminim.”</p>

  <p>“Hiç anlatmadın. O kadın bir yılan. Sanırım ne tasarladığını biliyorum. Sinsice sokulup güvenini kazanacak, iyi bir yeğen gibi tabii; sonra da beni kötülemeye başlayacak. Başta ufak tefek imalarla; sonra cesaret bulup daha dolaysız şekilde. Muhtemelen benim ikili hayatım üzerine müthiş bir hikâye uyduracak. Senin ruhun duymadan sefih bir hayat sürdüğümü -kılıç dövüşçüleri, aktörler, genç çapkınlar filan- söyleyecek. Sen de tabii inanacaksın, iyi bir amca gibi. Aman Tanrım, ne tilkidir kadınlar! Şimdiden başladı galiba. Başladı mı?”</p>

  <p>“Haşa! İzin verir miyim hiç? Senin bana sözle veya eylemle ihanet ettiğini söyleyen hiç kimseye inanmam. Sen ağzınla söylesen bile inanmam. Tamam mı? Rahatladın mı şimdi?”</p>

  <p>“Affet bu kıskançlıklarımı, canım. Ne yapayım, öyle yaratılmışım. Arkamdan, başka kadınlarla, akraba bile olsalar, arkadaşlık etmenden nefret ediyorum. Seninle yalnız kalan hiçbir kadına güvenmiyorum. O kadar saf kalplisin ki... Lesbia’nın kafasında nasıl bir zehirli numara var, bunu öğrenmeyi iş edineceğim. Ama ondan şüphelendiğimi bilmesini istemiyorum. Ona karşı daha ciddi bir suçlama nedeni bulana kadar, sahtekârlığını yakaladığını belli etmemeye söz ver.”</p>

  <p>Söz verdim. Lesbia’nın gerçekten değiştiğine artık inanmadığımı ve onun benimle bütün konuştuklarını bildireceğimi söyledim. Bu Messalina’yı tatmin etti; artık gönül rahatlığıyla işine bakabileceğini söyledi.</p>

  <p>Söz verdiğim üzere, Lesbia’nın bütün dediklerini Messalina’ya aktarıyordum. Bana önemsiz görünüyorlardı, ama Messalina birçoğunu ve özellikle de bana göre çok zararsız birini, Lesbia’nın Seneca adında bir senatör hakkındaki sözlerini dikkat çekici buldu. Seneca ikinci dereceden magistraydı ve Senato’da bir davayı etkili konuşmasıyla yönetince Caligula’nın kıskançlığını uyandırmıştı. Ben olmasam, kelleyi kaptıracağı kesindi. Belagat konusundaki yeteneğini küçümseyerek ona bir hizmette bulundum, Caligula’ya şöyle dedim: “Belagatli mi? Seneca belagatli falan değil. Sadece çok iyi bir eğitim almış ve müthiş bir hafızası var. Babası <i>Tartışmalar </i>ve <i>İkna Yöntemleri</i> adlı kitapları okullarda hayali vakalara dayanarak yapılan hitabet egzersizleri için derledi. Çocuksu işler. Başka şeyler de yazdı, ama hiçbiri yayımlanmadı. Anlaşılan, Seneca hepsini ezberlemiş. Şimdi elinde her deliğe uyan bir anahtar var. Belagat mi denir ona? Gerisi bomboş; güçlü bir kişiliği bile yok. Tam ne olduğunu söyleyeyim size: Kireçsiz kum gibi. Ondan gerçekten belagatli biri olarak nam inşa etmek imkânsız.” Caligula, Seneca’yla ilgili sözlerimi kendi fikriymiş gibi tekrarladı: “Sıradan okul egzersizleri. Çocuksu hitabet. Babasının yayımlanmamış evrakından apartma. Kireçsiz kum.” Böylece Seneca sağ kalabildi.</p>

  <p>Şimdi Messalina soruyordu: “Seneca’yı dürüst ve iddiasız bir adam diye övdüğüne emin misin? Adından ilk sen söz etmedin, değil mi?”</p>

  <p>“Hayır.”</p>

  <p>“O zaman, Seneca’nın âşığı olduğundan hiç kuşkun olmasın. Gizli bir âşığı olduğunu epeydir biliyordum, ama karda yürüyüp izini belli etmiyor; Seneca mı, kocasının kuzeni Vinicianus mu, yoksa Pollio’nun torunu Asinius Gallus mu, emin olamamıştım. Hepsi aynı sokakta oturuyor.”</p>

  <p>On gün sonra, Lesbia’nın kocası Vinicius’un Roma’da olmadığı bir sırada, Lesbia ile Seneca arasında zina ilişkisi olduğuna dair kesin kanıt elde ettiğini söyledi. Seneca’nın kılık değiştirerek geç saatte evinden çıktığını gören tanıklar getirdi; onu Lesbia’nın evine kadar izlemişler, bir yan kapıdan girdiğini, sonra Lesbia’nın yatak odasında ışık göründüğünü ve sonra söndüğünü; üç dört saat sonra da Seneca’nın çıkıp evine döndüğünü söylediler.</p>

  <p>Lesbia’nın artık Roma’da kalamayacağı belliydi. Benim yeğenimdi, dolayısıyla toplumda önemli biriydi. Zina suçlamasıyla bir kez sürgün edilmiş ve gelecekte daha dikkatli davranması koşuluyla, tarafımdan geri çağrılmıştı. Ailemden herkesin, kent için bir iyi ahlak örneği olmasını bekliyordum. Seneca’nın da sürülmesi gerekecekti. Evliydi, senatördü ve Lesbia güzel bir kadın olsa da, Seneca’nın karakterinde biri için, bu ilişkide cinsel tutkudan ziyade, hırs unsurunun ağır bastığını düşünüyordum. Lesbia, Augustus’un, Livia’nın ve Marcus Antonius’un soyundandı; Germanicus’un kızı, müteveffa imparatorun kız kardeşi ve şimdiki imparatorun yeğeniydi. Oysa Seneca, varlıklı bir taşralı gramer uzmanının oğluydu yalnızca ve Hispania’da doğmuştu.</p>

  <p>Nedense Lesbia’yı kendim sorgulamak istemedim ve bunu Messalina’dan rica ettim. Bu meselede, Messalina’nın bozulmaya benden fazla hakkı olduğunu düşünüyor ve ona bir kıskançlık vesilesi yarattığım için üzüldüğümü göstermek istiyordum. Lesbia’yı nankörlüğünden ötürü paylamak ve cezasını bildirmek görevini memnuniyetle kabul etti Messalina. Sürgün yeri, Güney İtalya’daki Reggio’ydu. Büyükannesi Julia da, aynı suçtan ötürü, aynı şehre sürülmüş ve orada ölmüştü. Daha sonra Messalina, Lesbia’nın son derece küstahça konuştuğunu, ama sonunda, vücut benim, nasıl istersem öyle kullanırım, diyerek Seneca ile ilişkisini itiraf ettiğini söyledi. Sürgün edileceğini duyunca, bağırıp çağırmış ve ikimizi de tehdit etmişti. “Bir sabah saraydaki uşaklar ikinizi de yatakta boğazınız kesilmiş bulacak,” demiş ve eklemişti: “Kocam ve ailesi bu hakareti nasıl hazmedecek dersin?”</p>

  <p>“Boş laflar, canım,” dedim. “Ciddiye almıyorum. Yine de Vinicius ve takımından gözümüzü ayırmasak iyi olur.”</p>

  <p>Lesbia’nın Reggio’ya hareket ettiği gece, sabaha karşı, Messalina’yla ben kapımızın dışındaki koridordan gelen feryatlar ve itiş kakış sesleriyle uyandık. Şiddetli bir hapşırma ve “Tutun onu! Cinayet! Katiller! Yakalayın!” bağırışları duyuldu. Yataktan fırladım; ani şoktan çarpıntım tutmuştu. Savunma silahı olarak bir tabure kaptım ve Messalina’ya arkama geç, diye bağırdım. Ama cesaretim gereksizdi; yalnızca bir kişi vardı ve silahları zaten alınmıştı.</p>

  <p>Muhafızlara tetikte beklemelerini söyleyip yine yattım, ama tekrar uyumam biraz zaman aldı. Önce Messalina’yı sakinleştirmem gerekti. Korkudan çıldırmış gibiydi; bir gülüyor, bir ağlıyordu. “Bu Lesbia’nın marifeti,” diye hıçkırıyordu, “o yaptı, eminim.”</p>

  <p>Sabahleyin, katil zanlısını getirmelerini söyledim. Lesbia’nın azatlısı olduğunu itiraf etti. Ama saraydaki hizmetkârların üniformasıyla içeri girmişti. Suriye’den bir Yunandı ve anlattığı hikâye gerçekten acayipti. Beni öldürmek gibi bir niyeti olmadığını söyledi. Tam ayinin sonuna gelmişken yanlış sözleri söylemesi onun suçuymuş. “Ne ayini?” diye sordum.</p>

  <p>“Söylemem yasak, Sezar. Ancak cesaret edebildiğim kadarını ifşa edebilirim. Dün gece kabul edildim üyeliğe. Yeraltındaydı. Bir kuş kurban edildi ve ben onun kanını içtim. Yüzleri parlayan upuzun iki hayalet göründü; bana bir hançer ve bir kâse biber tozu verdiler ve bunların neyi simgelediğini açıkladılar. Gözlerimi bağladılar, yeni bir kıyafet giydirdiler; hiç ses çıkarmamamı söylediler. Büyülü sözleri tekrar ederek onları Cehennem’e kadar izlememi söylediler. Beni oradan oraya götürdüler, merdivenlerden indirip çıkardılar, sokaklardan, bahçelerden geçirdiler. Yürürken, etraftaki garip manzaraları anlatıyorlardı bana. Bir kayığa binip kürekçiye para verdik. Kharon’un ta kendisiydi. Cehennem’e varınca kıyıya çıktık. Cehennem’in her yanını dolaştırdılar. Atalarımın ruhları konuştu benimle. Kerberos’un havladığını duydum. Sonunda gözlerimin bağını çözdüler ve şöyle fısıldadılar: ‘Şimdi Ölüm Tanrısı’nın sarayındasın. Hançeri giysinin içine sakla. Sağa kıvrılan bu koridoru takip et, sonundaki merdivenden çık, sonra sola, ikinci koridora sap. Herhangi bir nöbetçi seni durdurursa, parolayı söyle. Parola <i>Kader.</i> Ölüm Tanrısı ve Tanrıçası son odada uyuyor. Kapıda iki nöbetçi daha var. Öteki nöbetçilere benzemiyorlar. Onların parolasını bilmiyoruz. Ama gölgelerin arasından onlara usulca yanaş ve birden bu kutsal biber tozunu gözlerine fırlat. Sonra cesaretle kapıyı aç ve Tanrı’yla Tanrıça’yı öldür. Eğer bu işi başarırsan, sonsuza dek mutluluk diyarında yaşayacak ve Hercules’ten, Prometheus’tan, hatta Jüpiter’in kendisinden bile daha yüce sayılacaksın. Çünkü artık Ölüm olmayacak. Ama giderken, seni buraya kadar salimen ulaştırmak için kullandığımız büyülü sözleri sürekli tekrarlaman gerek. Bunu yapmazsan, bütün kılavuzluğumuz boşa gider. Büyü bozulur ve kendini bambaşka bir yerde bulursun.’ Korktum. Büyünün sözlerini yanlış söyledim herhalde; çünkü biberi fırlatmak için elimi kaldırınca, kendimi birden burada, Roma’da, sizin sarayınızda, yatak odanızın kapısında muhafızlarla boğuşur buldum. Başaramamıştım. Ölüm hâlâ iktidarda. Benden daha cesur, daha kendine hâkim birinin indirmesi gerekecek o darbeyi.”</p>

  <p>“Lesbia’nın suç ortakları çok zeki,” diye fısıldadı Messalina. “Ne mükemmel bir komplo!”</p>

  <p>“Kim seni üyeliğe kabul etti?” diye sordum adama. Cevap vermedi; işkence altında bile konuşmadı. Ana kapıdaki nöbetçilerden de fazla bilgi edinemedim; işe yeni alınmışlardı. Üstünde saray üniforması vardı ve doğru parolayı verdi diye içeri bıraktık, dediler. Onları suçlayamadım. Kapıya, yine saray üniforması içinde, iki başka adamla gelmişti ve o adamlar, ona iyi geceler diledikten sonra yürüyüp gitmişlerdi.</p>

  <p>Adamın hikâyesine inanmaya yatkındım; ama bu sözde büyü ayinine onu kimin soktuğunu söylemeyi inatla reddetti. Ona, tatlılıkla, bunun sahici bir ayin değil, ancak ince ince planlanmış bir tezgâh olabileceğini, dolayısıyla yemininin geçerli olmadığını söyleyince, birden parladı ve bana çok kaba sözler etti. Bu yüzden, idam edilmesi gerekti. Ve kendimle uzun bir mücadeleden sonra, halkın güvenliği adına, Messalina’yla aynı kanıya vardım ve Lesbia’nın da idam edilmesi gerektiğine karar verdim. Arkasından bir süvari birliği gönderdim ve ertesi gün, öldüğünün kanıtı olarak bana başını getirdiler. Sevgili ağabeyim Germanicus’a, ölüm döşeğindeyken, çocuklarını kendi çocuğum gibi seveceğime ve koruyacağıma yemin ettikten sonra, kızını öldürtmek bana tarifsiz acı verdi. Ama benim yerimde olsa onun da aynı şeyi yapacağını düşünerek biraz teselli buldum. Halka karşı görevlerini daima özel duygularının önüne koymuştu.</p>

  <p>Seneca’ya gelince, Senato’dan, eğer aksi yönde sağlam bir neden gösteremiyorlarsa, onun Korsika’ya sürgün edilmesi yönünde oy vermelerini istedim. Böylece Seneca’ya Roma’dan ayrılması için otuz saat, İtalya’dan ayrılması için de otuz gün süre tanıyarak, onu sürgün ettiler. Senato’da popüler değildi. Korsika’da, benim bir gün tesadüfen övmem sonucu benimsediği Stoacı felsefeyi uygulamak için pek çok fırsat geçmişti eline. Adamın yalakalığının vardığı nokta gerçekten iç bulandırıcıydı. Bir iki yıl sonra, yardımcım Polybios’un sevdiği bir kardeşi ölünce, Polybios’u pek az tanıyan, kardeşini ise hiç tanımayan Seneca, ona Korsika’dan incelikli cümlelerle yazılmış uzun bir mektup gönderdi ve aynı zamanda bunun Roma’da <i>Polybios’a Teselli</i> başlığıyla yayımlanmasını sağladı. Teselli, ben Sezar, sağ ve sağlıklıyken, ondan lütfumu esirgemezken, Polybios’un kardeşinin kaybından duyduğu kişisel acıya yenik düşmesine karşı yumuşak bir sitem biçimindeydi. “Sezar Polybios’a ihtiyaç duyduğu sürece,” diye yazmıştı Seneca, “tanrıların isteğine boyun eğerek dünyayı omuzlarında taşıyan dev Atlas’ın nasıl çökmeye hakkı yoksa, Polybios’un da yoktur.</p>

  <p>Her şeye kadir Sezar’ın kendisine, tam da bu nedenle, birçok şey yasaklanmıştır. Dikkatiyle her haneyi savunur, hizmetleriyle halkın huzurunu korur, çalışkanlığıyla yurttaşlara mutluluk getirir, çok çalışmasıyla halka tatil imkânı verir. Sezar, kendini halka adadığı ilk günden itibaren kendini kendinden çaldı ve dur durak bilmeden yollarına devam eden yıldızlar gibi, kendine ne dinlenme izni verdi ne de kendine ait bir işe baktı. Ve bir şekilde, Polybios, senin kaderin de onun yüce kaderiyle bağlantılı; sen de şimdi kişisel ilgilerinle uğraşıp, kendi özel çalışmalarını yürütemezsin. Sezar dünyanın hâkimi olduğu sürece sen de, onurunla, zevk, acı veya başka bir insani duyguyu yaşayamazsın. Sen tümüyle Sezar’a aitsin. Sezar’ın, senin canından kıymetli olduğunu hep söylemez miydin? O halde, Sezar sağ ve başarılıyken, talihin bu darbesinden yakınman doğru mudur?” Benim muazzam şefkatimden, merhametimden söz eden ve kardeş kaybına dayanmanın en soylu şekline dair en abartılı duyguları benim ağzımdan veren daha bir sürü laf kalabalığı vardı. Büyükbabam Marcus Antonius’un kardeşi Gaius için duyduğu acı, amcam Tiberius’un babam için duyduğu acı, Gaius Caesar’ın genç Lucius için duyduğu acı, benim ağabeyim Germanicus için duyduğum acı güya tarafımdan anlatılıyor ve her birimizin bu felaketleri nasıl kahramanca karşıladığımız övülüyordu. Bu yapışkan allama pullamanın üzerimdeki tek etkisi, onu sürgüne göndermekle, Korsika adası dışında, kimseye haksızlık etmediğimi görüp fazlasıyla memnun olmamdı.</p>
</body>
</html>