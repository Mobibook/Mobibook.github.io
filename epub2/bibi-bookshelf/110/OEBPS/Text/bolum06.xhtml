<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>6. Bölüm</h3>

  <p>Caligula’nın ardında bıraktığı pisliği -neredeyse dört yıllık kötü yönetimin pisliğini- temizleme sürecinde yapılacak o kadar çok iş vardı ki, düşündükçe şu anda bile başım dönüyor. Gerçekten de niyet ettiğimi, yani Caligula’nın öldürülmesinin yarattığı keşmekeş diner dinmez tahttan çekilmeyi niçin beceremediğimi kendime mazur göstermek için sığındığım başlıca sav, önümdeki pisliğin tam bir pislik olmasıydı. Roma’da, bu temizlik sürecinin gerektirdiği zor ve nankör çalışmayı üstlenebilecek, sadece yetkeye değil, sabra da sahip kendimden başka kimseyi bilmiyordum. Sorumluluğu, iç rahatlığıyla Konsüllere devredemezdim. Konsüllerin en iyisi bile, beş veya on yıllık bir süreye yayılarak uygulanacak tedrici bir yeniden inşa programı planlama yeteneğinden yoksundular. Kendi on iki aylık görev sürelerinin ilerisini düşünmekten acizdiler. Ya hemen gösterişli sonuçlar hedefleyerek fazla hızlı davranırlar ya da hiçbir şey yapmazlardı. Bu iş için en uygunu, görev süresi belirli yıllarla sınırlı bir diktatördü. Ama doğru niteliklere sahip bir diktatör bulunsa bile, Sezar adını benimseyerek mevkiini sağlamlaştırmayacağından ve despot kesilmeyeceğinden nasıl emin olabilirdik?</p>

  <p>Caligula’ya sağlanan tertemiz başlangıcı hatırladıkça içime bunaltıcı bir öfke doluyor. Tıka basa dolu bir Hazine ve Hükümdar Hazinesi, yetenekli ve güvenilir danışmanlar, bütün ulusun candan desteği. Eh, birçok kötü ihtimalden en iyisi yine benim iktidarda kalmamdı, en azından bir süre, bir an önce kurtulma ümidiyle. Kendime, başkalarından daha çok güvenebilirdim. Önümdeki işe odaklanacak ve Cumhuriyetçi ilkelerimin Sentius ve onun gibilerin boş sözleri olmadığını kanıtlamadan önce, işleri bir ölçüde düzene sokacaktım. Bu sırada, elimden geldiğince imparator tavrında olmamaya çalışacaktım. Ama hemen geçici olarak hangi unvanları kullanacağımın oylanması sorunu ortaya çıktı. Harekete geçmek gereken yetkeyi beraberinde getiren unvanlar olmaksızın kimse fazla yol alamaz. Eh, gerekenleri kabul edecektim. Ve bir yerlerden, belki de Senato üyelerinden çok Yunan kâtipler ve kentte yatırım yapan girişimci işadamları arasından kendime yardımcılar bulacaktım. Hoş bir Latin atasözü vardır: “Olera olla legit.” Anlamı şudur: “Tencere, içine konacak otları kendi bulur.” Ben de bir şekilde başaracaktım.</p>

  <p>Senato, Cumhuriyetçi coşkularından duyduğu pişmanlığı göstermek için, benden öncekilerin sahip olduğu bilumum payeleri bana vermek istiyordu. Reddedebildiğim kadarını reddettim. Sezar unvanını kabul ettim. Augustus’un kız kardeşi büyükannem Octavia’dan ötürü bir bakıma hakkım vardı buna; ayrıca hiçbir gerçek Sezar kalmamıştı artık. Bu unvanı, Ermeniler, Parth’lar, Germenler ve Mauritania’lıların gözünde taşıdığı prestijden dolayı da kabul ettim. Yeni bir hanedan kurmaya hevesli bir gaspçı olduğumu düşünürlerse, bu onları sınır boylarında sorun çıkarmaya teşvik edebilirdi. Pleb Hakları Koruyucusu unvanını da kabul ettim. Bu, bana dokunulmazlık sağlayacak ve Senato kararlarını veto etme hakkını verecekti. Kişisel dokunulmazlık benim için önemliydi; çünkü imparatora ihanete ceza hükümleri getiren bütün yasa ve kararnameleri iptal etmeyi önermiştim ve dokunulmazlığım yoksa mantığa uygun bir kararla öldürülmem işten bile değildi. Ama Ülkenin Babası unvanını reddettim, Augustus unvanını reddettim, bana tanrısal onurlar verme girişimleriyle dalga geçtim. Hatta Senato’ya “İmparator” unvanından bile hoşlanmadığımı söyledim. Bu unvan, dedim onlara, eskiden savaş meydanında başarılı hizmetlerle kazanılan seçkin bir unvandı. Sadece orduların başkomutanı olmak anlamına gelmiyordu. Augustus, Actium’da ve başka yerlerdeki zaferlerinden ötürü imparator ilan edilmişti. Amcam Tiberius, tüm tarihimizin en başarılı Romalı generallerinden biriydi. Selefim Caligula, gençlik hevesiyle ona imparator unvanı verilmesini kabul etmişti; ama o bile bu sıfatı savaş meydanında kazanma zorunluluğunu hissediyordu. Ren Seferi ve Manş Denizi saldırısı bu nedenle yapılmıştı. Askeri harekâtları, kansız da olsa, imparator unvanının beraberinde getirdiği sorumlulukları anladığını simgeliyordu. “Bir gün, Efendiler,” diye yazdım Senato’ya, “ben de ordularımın başında sefere çıkmayı ve tanrıların izniyle, gururla taşıyacağım bu sıfatı hak edeceğimi umuyorum. Ama o güne kadar, geçmişte bu onuru hakkıyla kazanmış yetenekli generallere saygı gereği, bana bu unvanla hitap etmemenizi rica ederim.”</p>

  <p>Bu mektubumdan o kadar memnun oldular ki, bir altın heykelimin -hayır, üç altın heykelimin- dikilmesi için oylama yaptılar. Bu önergeyi iki sebepten reddettim. İlki bu onuru hak edecek bir şey yapmamış olmamdı; İkincisiyse bunun israfa neden olacağıydı. Yine de, kentin dikkat çekecek noktalarına konacak üç heykelimi dikmek üzere oylama yapmalarına izin verdim, ama en pahalısı gümüş olmak kaydıyla, o da masif gümüş değil, alçı üstüne gümüş kaplama. Diğer ikisi bronz ve mermer olacaktı. Bu üç heykeli kabul ettim, çünkü Roma’da o kadar çok heykel vardı ki, iki üç tane daha olması pek fark etmeyecekti. Ayrıca dünyanın en iyi heykeltıraşları şimdi emrimde olduğundan gerçekten usta bir heykeltıraşa poz vermek ilgimi çekiyordu.</p>

  <p>Senato, elinden gelen her şekilde Caligula’nın da itibarını yok etmeye kararlıydı. Öldürüldüğü günün bir ulusal şükran günü ilan edilmesi için oylama yaptılar. Yine veto ederek karşı çıktım ve Caligula’nın kendisine ve Tanrıça Panthea’ya (katlettiği zavallı yeğenim Drusilla’ya verdiği ad) tapınma ayinleriyle ilgili kararnamelerin iptali dışında, anısını aşağılayacak girişimleri önledim. Onunla ilgili sessiz kalmak en iyi politikaydı. Herodes, Caligula’nın Tiberius’tan nefret etmek için geçerli nedenleri olsa da, onun anısına saygısızlık etmediğini; sadece onu tanrı ilan etmekten kaçındığını ve Senato kararıyla onuruna inşa edilen kemeri yarım bıraktırdığını hatırlattı.</p>

  <p>“Ya Caligula’nın heykellerini ne yapacağım?” diye sordum.</p>

  <p>“O kolay,” dedi. “Vigil’lere yarın sabah ikide herkes uykudayken, hepsini toplayıp saraya getirmelerini söyle. Roma uyanınca kaideleri ve nişleri boş görecek ya da oralardan kaldırılan eski heykeller de yerlerine konabilir.”</p>

  <p>Herodes’in tavsiyesine uydum. Heykeller iki çeşitti: Caligula’nın kafalarını kestirip yerine kendi kafasını koydurttuğu yabancı tanrıların heykelleri ve hepsini değerli madenlerden yaptırttığı kendi heykelleri. İlk grubu elden geldiğince orijinal hallerine çevirttim; ötekileriyse eritip madeni para bastım. Kendi tapınağına koydurttuğu devasa altın heykelden neredeyse bir milyon altın sikke çıktı. Bu heykelden sanırım söz etmedim. Her gün tapınağın rahipleri -benim de aralarında olduğumu utanarak belirtmeliyim- heykele, o gün Caligula ne giymişse, aynısını giydirirlerdi. Heykele sivil veya askeri kıyafetler giydirmek ve özel İmparatorluk nişanlarını takmaktan başka, Caligula’nın kendini Venüs, Minerva, Jüpiter veya İyi Tanrıça sandığı günlerde heykeli de ona uygun tanrısal simgelerle donatmak zorundaydık.</p>

  <p>Sikkelerin üstünde kafamı görmek gururumu okşuyordu. Ama bu, Cumhuriyet döneminde de önde gelen yurttaşların yararlandığı bir haktı; dolayısıyla bu zaafımdan ötürü suçlanmam doğru olmaz. Ne var ki, sikkenin üstündeki kafa profilden çizildiği için daima düş kırıklığı yaratır. Kimse kendini profilden görmediği için sikkeyi görünce şaşırır ve demek yanımdakiler beni böyle görüyor, der. Cepheden görülen yüz, aynaların sağladığı aşinalıktan ötürü benimsenir, hatta sevilebilir. Ama darphanede benim için hazırlanan sikke örneğini ilk gördüğümde, bayağı sinirlendiğimi ve karikatür mü olacak bu, diye sorduğumu söyleyebilirim. Uzun boynumun üstüne tünemiş ufak kafam, endişeli yüzüm ve adeta ikinci bir çene gibi ileri fırlamış âdemelması beni dehşete düşürdü. Ama Messalina, “Hayır canım, bu gerçekten sana benziyor. Aslında, olduğundan daha bile iyi,” dedi.</p>

  <p>“Böyle bir adamı gerçekten sevebilir misin?” diye sordum.</p>

  <p>Dünyada daha çok sevdiği bir yüz olmadığına yemin etti. Ben de sikkeyi benimsemeye çalıştım.</p>

  <p>Caligula’nın heykelleri dışında, büyük çaptaki israfı yansıtan, sarayda ve başka yerlerdeki altın ve gümüş objeler de külçe altına dönüştürülebilirdi. Sözgelimi Caligula’nın tapınağındaki altın kapı kolları, kornişler, altın ve gümüş mobilyalar. Hepsini toplattım. Sarayda büyük bir temizlik yaptım. Caligula’nın yatak odasında, eskiden Livia’nın olan zehir sandığını buldum. Caligula epey kullanmıştı onu: Mülkünü ona vasiyet eden kişilere zehirli şekerlemeler göndermiş, yemeğe çağırdığı konukların dikkatini başka tarafa çekerek tabaklarına zehir dökmüştü. (İtiraf ettiğine göre, en çok arsenikten ölenleri seyretmekten zevk alıyordu.) Baharın ilk sakin günü, sandığı yanıma alıp Ostia’ya gittim ve Caligula’nın saltanat kayığında, kürekle, sahilden bir mil kadar açılınca sandığı denize attım. Bir iki dakika sonra binlerce ölü balık yüzüyordu suyun üstünde. Gemicilere sandıkta ne olduğunu söylememiştim ve birkaçı, eve götürüp yemek için, yüzen balıkları yakalamaya kalkıştı; idam tehdidiyle durdurdum onları.</p>

  <p>Caligula’nın yastığının altında iki meşhur kitabını buldum. Birinin kapağında kanlı bir kılıç, ötekinin kapağında kanlı bir hançer resmi vardı. Bu iki kitap, Caligula’nın gittiği her yere, onu izleyen bir azatlısı tarafından taşınırdı ve biri hakkında hoşlanmadığı bir şey duyacak olsa, azatlıya “Protogenes, şu adamın adını hançerin altına yaz,” veya “Adını kılıcın altına yaz,” derdi. Kılıç idam edilecekleri, hançer intihara davet edilecekleri gösteriyordu. Hançer kitabındaki son isimler Vinicius, Asiaticus, Cassius Chaerea ve Tiberius Claudius’tu, yani ben. Bu kitapları bir mangalda kendi elimle yaktım. Protogenes’i de öldürttüm. Bana her zaman çekilmez bir terbiyesizlikle davranan, o nemrut suratlı gaddar heriften tiksinmem bir yana, adlarını kitaba yazma tehdidiyle, senatörler ve şövalyelerden epey para sızdırdığına dair kanıtlar geçmişti elime. O sırada Caligula’nın belleği o kadar kötüleşmişti ki, Protogenes kendi yazdığı adları onun söylediğine kolayca inandırabilirdi onu.</p>

  <p>Protogenes’i sorguladığımda, asla kimseyi tehdit etmediğinde ve kitaba Caligula’nın emirleri dışında hiçbir isim yazmadığında diretti. Bu, birinin idamına karar verme yetkesi meselesini gündeme getirdi. Yüzbaşılarımdan biri, bir sabah yalan beyanla, “Dünkü talimatınız gereği, filanca şafakta idam edildi,” diyebilirdi. Eğer meseleden haberim yoksa, bu talimatı verdiğim konusunda onun sözü ile benim sözüm eşdeğer olurdu; belleğimin parlak olmadığını da her zaman kabul etmişimdir. Bu yüzden, Augustus ile Livia’nın başlattığı bir âdeti, yani her kararı ve talimatı yazıya dökme âdetini yeniden uygulamaya geçirdim. Giriştikleri ciddi bir cezalandırma eylemi, önemli bir mali taahhüt veya şaşırtıcı bir yenilik için, astlarım tarafımdan imzalanmış bir belge gösteremedikleri takdirde, bunu benim talimatımla yaptıklarını iddia edemeyecekler ve eğer yapılanı onaylamazsam, kabahatlerinin cezasına kendileri katlanacaklardı. Sonunda başlıca yardımcılarımın kendi astlarıyla ilişkilerinde de benimsedikleri bu yöntem öyle sık kullanılır oldu ki iş saatlerinde devlet dairelerinde, bölüm başkanları arasında istişareler veya kent görevlilerinin ziyaretleri dışında, neredeyse ses duyulmaz oldu. Saraydaki bütün uşaklar, gerekirse üstüne talimat yazılabilsin diye, yanlarında balmumu tabletler taşıyordu. İş, bağış, iltimas vb için başvuranlar, saraya girerken tam neyi, niçin istediklerini belirten bir dilekçe sunmak zorundaydılar ve ender istisnalar dışında, taleplerini sözlü rica ve savlarla iletmeleri yasaktı. Böylece zaman tasarrufu sağlandı; ama yardımcılarım hak etmedikleri bir kibir suçlamasıyla karşılaştılar.</p>

  <p>Size yardımcılarımı anlatayım: Tiberius ve Caligula’nın iktidarları şuasında, işlerin yönetimi, başlangıçta babaannem Livia’nın yazıcılık görevleri için eğittiği saray azatlılarının eline düşmüştü. Konsüller ve şehir magistraları, sadece Senato’ya karşı sorumlu bağımsız yetkililer olmakla beraber, yazıcıların imparator adına onlara verdiği talimatlara, özellikle de hukuki veya mali işlerle bağlantılı karışık belgeler söz konusu olduğunda, giderek bağımlı hale gelmişlerdi. Önceden hazırlanan evrak önlerine getirilir ve çoğu kez içeriği okuma zahmetine bile katlanmadan, gösterilen yere imzalarını atar veya mühür basarlardı, imzaları sadece bir formaliteydi ve idari işlerin ayrıntıları hakkında, yazıcılara kıyasla, hiçbir şey bilmezlerdi. Dahası yazıcılar, kısaltmalar, hiyeroglifler ve hızlı yazılan harflerden oluşan ve kendilerinden başkasının okuyamadığı yeni bir yazı türü geliştirmişlerdi. Yazıcılarla tüm ötekiler arasındaki bu ilişkinin birden değişmesinin mümkün olmadığının farkındaydım. Dolayısıyla şimdilik, yazıcıların gücünü azaltmak yerine arttırdım ve Caligula’nın azatlılarından yetenekli olanları görevlerinde bıraktım. Örneğin hem Hükümdar Hazinesi’nden hem de Caligula’nın bir çeşit Hükümdar Hazinesi gibi kullandığı Hazine’den sorumlu olan Callistus’u yerinde bıraktım. Caligula’ya karşı düzenlenen komplodan haberdardı, ama fiilen katılmamıştı. Caligula’nın, son zamanlarda benim yemeğime zehir koymasını emrettiği, ama kendisinin bunu asilce reddettiği yolunda uzun bir hikâye anlattı. İnanmadım. Bir kere Caligula ona öyle bir emir vermez, her zamanki gibi, zehri kendi elleriyle koyardı; İkincisi Caligula böyle bir emir verseydi, Callistus reddetmeye asla cesaret edemezdi. Yine de üstünde durmadım, çünkü Callistus Hazine görevini sürdürmek ister gibiydi ve mevcut mali durumun içini dışını bilen tek kişiydi. Caligula’ya onca uzun zaman para sağlayabildiği için onu övdüm ve bundan böyle, altının kokusunu alma yeteneğini, Roma’nın mahvına değil, hayrına kullanacağına güvendiğimi söyledim. Sorumluluğu kamu mâliyesiyle ilgili bütün meselelerdeki adli tahkikatları kapsıyordu. Myron’u hukuk danışmanım olarak, Posides’i askeri giderler danışmanım olarak tuttum; Harpocras’ı Oyunlar ve Şenlikler sorumlusu yaptım; Amphaeus ise Yurttaşların Listesi’ni tutmaktan sorumluydu. Myron, ek olarak, her yere yanımda gidecek, bana uzatılan mesaj ve dilekçeleri inceleyecek ve önemli olanları lüzumsuzlar kalabalığından ayıracaktı. Diğer yardımcılarım, Hükümdar Hazineme bakacak olan Pallas ve dışişlerine atadığım kardeşi Felix; Ambarlar Müdürü yaptığım Callon, içişlerine ve şahsi yazışmalarıma bakacak olan oğlu Narcissus’tu. Polybios dini işlerde -çünkü Yüksek Rahip’tim- ve eğer vakit bulursam, tarih araştırmalarımda yardım edecekti. Son beş kişi benim kendi azatlılarımdı. İflas günlerimde onları hizmetimden çıkarmak zorunda kalmıştım; ama hepsi kolaylıkla sarayda yazıcılık işleri bulmuşlardı. Dolayısıyla yazıcılığın sırlarına vâkıftılar, hatta okunmaz yazı yazmayı bile öğrenmişlerdi. Caligula’nın Yeni Saray’a yerleştirdiği kılıç dövüşçüleri, araba yarışçıları, seyisler, aktörler, hokkabazlar ve diğer asalaklar güruhunu çıkartarak, yardımcılarımı oraya yerleştirdim. Sarayı, her şeyden önce, yönetim işlerinin yürütüldüğü bir yer yaptım. Kendim, Eski Saray’da, Augustus’un örneğini izleyerek tamamen gösterişsiz bir şekilde yaşıyordum. Önemli davetler veya yabancı prenslerin ziyaretleri için Caligula’nın Yeni Saray’daki süitini kullanıyordum. Messalina’ya da orada kendi kullanacağı bir ek bina bırakmıştım.</p>

  <p>Yardımcılarıma görev dağıtımı yaparken, onlara, mümkün olduğunca kendi inisiyatifleriyle davranmalarını söyledim; ben daha tecrübeli olsam bile, her şeyde onlara yol göstermem beklenemezdi. Augustus işbaşına geldiğinde, genç ve faal olmasının yanında, kamuoyunda itibarı yüksek Maecenas, Agrippa, Pollio gibi yetenekli bir danışmanlar takımına da sahipti. Onlara ellerinden geleni yapmalarını ve zora düşerlerse, <i>Tanrı Augustus’un Roma Kayıtları</i>’na, Tiberius’un iktidarı sırasında Livia’nın Augustus’un anısına yayımladığı büyük esere başvurmalarını, oradaki biçim ve teamüllere bağlı kalmalarını söyledim. Bu çok değerli yapıtta ele alınmayan bir vaka çıkarsa, o zaman tabii bana danışacaklardı; ama beni gereksiz zahmetten kurtarmaya çalışacaklarına güveniyordum. “Atılgan olun,” dedim onlara, “ama fazla atılgan değil.”</p>

  <p>Bana bu atamalarda yardım eden Messalina’ya Cumhuriyetçi coşkumun epey köreldiğini itiraf ettim. Augustus’a duyduğum saygı ve anlayış günden güne artıyordu. Babaannem Livia’ya olan kişisel antipatime rağmen, ona da. Livia’nın fevkalade sistemli çalışan bir kafası vardı ve eğer Cumhuriyet’i yeniden kurana kadar, idari sistemi, onun ve Augustus’un dönemindekinin yarısı kadar mükemmel çalıştırabilsem, kendimi çok başarılı sayacaktım. Messalina gülümseyerek, eğer ben Augustus rolünü oynarsam, kendisinin de Livia’yı oynayabileceğini söyledi. “ <i>Absit omen</i>,” diye bağırdım, uğursuzluğu defetmek için göğsüme tükürerek. Şaka bir yana, kendisinde de, Livia gibi, insanların karakterini ve hangi işe uygun olduklarını anlama yetisinin olduğunu sanıyordu. Eğer ona izin verirsem, bütün sosyal meselelerde benim adıma hareket edebilir ve beni Kamu Ahlakı Yöneticisi görevimle ilgili sıkıntılardan kurtarabilirdi. Biliyorsunuz herhalde, Messalina’ya çok âşıktım ve yardımcılarımı seçme esnasında, yargılarında ne kadar dirayetli olduğunu görmüştüm. Yine de ona bu kadar büyük bir sorumluluğu yükleme hususunda duraksadım. Becerisinin daha sağlam bir kanıtını gösterme fırsatını vermem için yalvardı. Senatörler Sınıfı’nın itibari listesinin üzerinden birlikte gitmemizi önerdi. Onun fikrince, hangi senatörlerin listede kalmasının uygun olacağını söyleyecekti. Listeyi getirttim ve üzerinden geçmeye başladık. İtiraf etmeliyim ki, listedeki ilk yirmi kadar senatörün yetenekleri ve karakterleri, kamusal ve kişisel tarihçeleri hakkındaki ayrıntılı bilgisi beni şaşırttı. Kontrol edebildiğim kadarıyla, ortaya koyduğu gerçekler o kadar şaşmazdı ki, isteğini iç rahatlığıyla kabul ettim. Ancak bir iki belirsiz durumda kendi eğilimlerime göre davrandım; o da zaten pek ilgilenmiyordu bu kişilerin listede kalıp kalmamasıyla. Belirli üyelerin mali durumlarını Callistus’tan öğrendikten sonra, ayrıca zihinsel kapasite ve ahlaki nitelikler incelendikten sonra, listedekilerin yaklaşık üçte birini çıkarttık ve boşalan yerlere şövalyelerin en parlaklarını, Caligula’nın saçma sapan nedenlerle attığı eski senatörleri getirdik. Listeden çıkarmakta benim ısrarlı olduğum bir kişi Sentius’tu. Senato’da yaptığı aptalca konuşma ve sonraki tabansızlığı bir yana, Caligula’nın öldürüldüğü gün, ben saraya giderken yanımda olan iki senatörden biriydi ve sonra beni bırakıp ortadan yok olmuşlardı. Öteki senatör Vitellius’tu; ama nasıl olsa Sentius yanımda diye, Messalina’yı bulup emin bir yere götürmek için ayrıldığını açıklayınca, duraksamadan bağışladım onu. Hastalanmam ya da başıma daha beter bir şey gelmesi olasılığına karşı Vitellius’u kendime vekil atadım. Her halükârda, Sentius’tan kurtuldum. Bu rütbe tenziline neden olarak, Konsüllere bulunmayacağını haber vermeden, Roma’dan kaçıp şehirdışındaki malikânesine gitmesini ve sarayda yaptığım Senato toplantısına katılmamasını gösterdim. Birkaç gün Roma’ya dönmeyince, af ilanımdan yararlanamamıştı. Listeden sildiğim bir başka senatör de, Caligula’nın üç yıl sonra Konsül olacak atı Incitatus’tu. Senato’ya yazarak, bu senatörün kişisel ahlakına veya ona verilen görevleri aksattığına dair bir şikâyetim olmadığını, ama artık kendisinin gerekli mali koşullara sahip olmadığını bildirdim. Çünkü Caligula’nın ona bağladığı maaşı bir süvari atının gündelik tayınına indirmiş, seyislerini işten çıkarmış ve onu yemliği fildişi değil, ahşap olan ve duvarları fresklerle kaplı değil, badanalı olan sıradan bir ahıra koymuştum. Ama eşi kısrak Penelope’den ayırmadım. Adil olmazdı bu.</p>

  <p>Herodes beni bir suikasta karşı her an tetikte olmam konusunda sürekli uyarıyordu. Senatörler Listesi’ni ve daha sonra Şövalyeler Listesi’ni gözden geçirerek yaptığımız değişikliklerin bana çok düşman kazandırdığını söylüyordu. Af iyi şeydir, diyordu; ama cömertlik fazla tek yanlı olmamalı. Dediğine göre, Vinicius ve Asiaticus daha şimdiden imalı laflara başlamışlardı. Yeni süpürgeler iyi temizler, diyorlarmış, Caligula ve Tiberius da iktidara ilk geldiklerinde iyilik ve dürüstlük timsaliymişler, ben de muhtemelen sonunda onlar kadar manyak ve despot olacakmışım. Herodes, bir süre Senato’ya gitmememi ve suikast olasılığına karşı her tedbiri almamı öğütledi. Bu beni ürküttü. Hangi tedbirin yeterli olacağına karar vermek zordu. Bütün bir ay Senato’ya gitmedim. O süre içinde uygun tedbirleri düşündüm. Senato’dan, yanımda dört Muhafız Albayı ve Muhafız Komutanı Rufrius’un da aralarında bulunduğu silahlı refakatçiler bulundurma izni istedim. Kabul edildi. Hatta Rufrius’u, gerekli mali koşullara sahip olmadığı halde, Senatörler Listesi’ne yazdım ve Senato, talebim üzerine, benimle birlikteyken, ona konuşma ve oy kullanma hakkı tanıdı. Messalina’nın tavsiyesiyle, sarayda ve başka yerlerde yanıma gelen kadınlar ve çocuklar dahil herkesin önce üstü aranacaktı. Kadınların üstünün aranması fikri hoşuma gitmedi, ama Messalina diretti ve aramayı askerlerin değil, onun kadın azatlılarının yapması koşuluyla sonunda kabul ettim. Messalina, şölenler sırasinda da silahlı askerlerin bulunmasını istedi. Augustus’un gününde böyle bir uygulama son derece despotça sayılırdı; ben de utanıyordum duvar boyunca sıralanmış askerleri görmekten; ama risk alamazdım.</p>

  <p>Senato’nun kendine saygısını canlandırmak için uğraşıyordum. Messalina ile yeni üyeleri seçerken, kişisel yetenekleri kadar, ailelerinin geçmişini de araştırıyorduk. Sanki Senato’nun yaşlı üyeleri talep etmiş gibi, ama aslında fikir benimdi, erkek tarafından dört kuşak Roma yurttaşı olmayan kimseyi üye seçmemeye söz verdim. Sözümü de tuttum. Tek istisna, birkaç yıl sonra senatörlüğe getirdiğim dışişleri konusundaki yardımcım Felix’ti. Azatlım Pallas’ın küçük kardeşlerinden biriydi ve babası azat edildikten sonra doğduğu için, Pallas’ın aksine, hiç köle olmamıştı. Ama burada bile Senato’ya verdiğim sözü çiğnemedim. Julia-Claudia hanedanından birine -gerçek bir Claudius değildi, ailenin hizmetlisi bir aileden, Campania’dan Roma’ya göç etmiş ve yurttaşlığa kabul edilerek Claudius adını almaya hak kazanmış bir aileden geliyordu- Felix’i evlat edinmesini söyledim. Böylece Felix, hiç değilse teoride, gereken dört kuşak koşulunu yerine getirdi. Ama onu Senato’ya takdim ettiğimde, etraftan kıskanç homurtular yükseldi. Birisi kalkıp “Sezar, atalarımızın zamanında böyle şeyler olmazdı,” dedi.</p>

  <p>Öfkeyle cevapladım: “Böyle konuşmaya hakkınız yok, Efendim. Sizin aileniz de o kadar soylu sayılmaz. Duyduğuma göre, benim büyük dedemin zamanında sokakta çalı çırpı satıyorlarmış; hem duyduğuma göre, kantarda hile yaparlarmış.”</p>

  <p>“Yalan,” diye haykırdı senatör, “onlar namuslu hancılardı.”</p>

  <p>Senato’da kopan kahkaha adamın sesini bastırdı. Ama ben bir şeyler daha söylemek zorunda hissettim. “Üç yüz yıl önce, atam Kör Claudius -Etrüskleri ve Samnit’leri yenen komutan ve Roma’nın ilk tanınmış yazarı- azatlıların oğullarını, tıpkı benim yaptığım gibi, Senato’ya kabul etti. Bu meclisin birçok üyesi bugün burada bulunmalarını, benim atamın başlattığı bu yeniliğe borçludur. İstifayı düşünürler mi acaba?” O zaman Senato Felix’i içtenlikle kabul etti.</p>

  <p>Şövalyeler arasında bir sürü varlıklı aylak vardı, aslında Augustus’un zamanında da vardı bunlardan. Ama ben Augustus’un örneğini izleyerek onların aylak kalmasına izin vermedim. Onlara kamu görevinden kaçan her üyenin Senatörler Sınıfı’ndan atılacağını bildirdim. Üç dört vakada da dediğimi yaptım.</p>

  <p>Sarayda, Caligula’nın özel kasasında bulduğum evrak arasında, Tiberius’un iktidarı sırasında, yeğenlerim Drusus ile Nero ve anneleri Agrippina’nın yargılanmasına ve ölümlerine ilişkin belgeler vardı. Caligula, iktidarının ilk günlerinde, bir yüce gönüllülük gösterisi olarak, bunları yaktığını söylemiş, ama yakmamıştı. Yeğenlerim ve yengeme karşı tanıklık eden ve onların öldürülmesine evet oyu veren senatörler, Caligula’nın olası intikamı korkusuyla yaşıyorlardı. Evrakı dikkatle inceledim ve bu yargı cinayetlerine karışanlardan hayatta olanları huzuruma çağırttım. Her birini ilgilendiren belge önümde onlara okundu ve sonra ocakta eliyle yakması için kendisine verildi. Burada, önde gelen yurttaşların özel yaşamları hakkında şifreyle yazılmış bir dosyadan da söz etmeliyim. Tiberius bunu, Augustus’un ölümünden sonra, Livia’dan almış ama okuyamamıştı. Ben daha sonra şifreyi çözdüm, ama sözü edilen olaylar artık o kadar geçmişte kalmıştı ki, onları siyasi bir ilgiden çok tarihi bir ilgiyle okudum.</p>

  <p>Şimdi önümdeki en önemli iki görev, mâliyenin zamana yayılarak yeniden düzenlenmesi ve Caligula’nın kararnamelerinden en rahatsız edici olanların iptaliydi. Ama bunların ikisi de aceleye getirilemezdi. Callistus ile Pallas’ı atadıktan hemen sonra, onlarla maliye üzerine uzun bir toplantı yaptım. Herodes de oradaydı; çünkü borç para bulma ve borçların yönetimi konusunda sanırım dünyadaki herkesten daha çok bilgisi vardı. Ortadaki ilk sorun, acil harcamalar için nakit bulmaktı. Bunu, daha önce açıkladığım gibi, saraydaki altın heykelleri, altın tabakları, süs eşyalarını ve Caligula’nın tapınağındaki altın mobilyaları eriterek sağlamaya karar verdik. Herodes, elde ettiğimiz bu meblağa ek olarak, Capitolium Jüpiter’i adına, tapınakları son yüz yıldır adak olarak sunulan değerli madenlerden bir sürü ıvır zıvırla tıka basa dolan diğer tanrılardan borç almayı önerdi. Bu nesnelerin çoğu, gerçek bir dindarlıktan değil, toplumda başarılı kişiler olarak kendilerine dikkat çekmek isteyenlerin sunduğu armağanlardı. Örneğin Doğu ile ticaret girişiminde başarılı olan tüccar Tanrı Mercurius’a altın bir bereket boynuzu; başarılı asker Tanrı Mars’a bir altın kalkan; başarılı hukukçu Apollon’a bir altın sehpa sunardı. Apollon’un iki ila üç yüz altın ve gümüş sehpanın hepsini kullanamayacağı belliydi; dolayısıyla, eğer babası Jüpiter’in ihtiyacı varsa, birkaçını ona memnuniyetle ödünç verirdi. Böylece, adak sahiplerinin ailelerini gücendirmeden ve tarihi veya sanatsal değeri olan sunulara dokunmadan, birçoğunu eritip paraya çevirdim. Çünkü Jüpiter’e verilen borçla, Hazine’ye verilen borç aynıydı. Bu toplantıda, bankerlerden de borç alma konusunda anlaştık. Onlara cazip bir faiz oranı önerecektik; ama Herodes, en önemlisi halkın güvenini kazanmak ve pimpirikli işadamlarının yastık altındaki paralarını yeniden dolaşıma sokmaktır, dedi. Ciddi bir tasarruf politikası şart, ama tasarrufta da aşırıya kaçmamalı, dedi. Bu, cimrilik olarak yorumlanabilirdi. “Ne zaman parasız kalsam,” dedi, “muhtaç günlerimde, elimdeki son meteliği hep kendimi bezemeye harcadım; yüzükler, pelerinler, şık pabuçlar aldım. Bu kredimi yükseltti ve tekrar borç bulmamı sağladı. Size de aynı şeyi tavsiye ederim. Azıcık altın varak çok yararlıdır. Mesela iki kuyumcu gönderip Circus’taki nişan direklerini altın kaplatsan, halk kendini çok zengin hisseder, sana maliyetiyse sadece elli veya yüz altın olur. Bir de bu sabah, Caligula’nın tapınağının iç duvar kaplamaları için Sicilya’dan getirilen o koca mermerlerin tepeye çıkarılmasını seyrederken aklıma geldi. O tapınağı tamamlamak gibi bir niyetin yok, değil mi? O halde niçin mermerle Circus’un kumtaşı bariyerini kaplatmayasın. Mermerler harika; herkesin ağzı açık kalır.”</p>

  <p>Herodes her zaman fikir üretebilen bir adamdı. Keşke onu hep yanımda tutabilseydim, ama kalmasının olanaksız olduğunu söyledi; yönetecek bir krallığı vardı. Roma’da sadece birkaç ay daha kalırsa, krallığını, büyükbabası Herodes’inki kadar büyük yapacağımı söyledim.</p>

  <p>Neyse, toplantıya dönelim. Bu borçlarla Hazine’ye gelir sağlamayı ve başlangıçta Caligula’nın koyduğu vergilerin en acayiplerini; genelevlerden, işportacılardan ve umumi helaların içeriğinden -köşe başlarında duran büyük lazımlıklar dolunca, çamaşırcılar bunları yıkama işlerinde kullanmak için götürüyorlardı- alınan vergileri iptal etmeyi kararlaştırdık. Vergileri kaldıran kararnamede, yeterli parayı bulur bulmaz ötekileri de kaldıracağıma söz verdim.</p>
</body>
</html>