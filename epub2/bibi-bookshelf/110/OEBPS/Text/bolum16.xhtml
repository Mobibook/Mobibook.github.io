<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>16. Bölüm</h3>

  <p>Britanya kuzeydedir, ama iklimi çok nemli olsa da, beklediğiniz kadar soğuk değildir: Düzgün bir drenajla ülke fevkalade verimli olabilir. Ufak tefek, koyu renk saçlı asıl yerlileri, yaklaşık Roma’nın kurulduğu dönemde, güneydoğudan gelen Kelt istilacılar tarafından topraklarından atılmışlardı. Bir kısmı, erişilmez dağlarda veya bataklıklarda ufak yerleşimler halinde hâlâ bağımsız yaşıyor; geri kalanları serf oldular ve kanlarını fatihlerinin kanıyla karıştırdılar. “Kelt” sözcüğünü en genel anlamda, son birkaç yüzyıl boyunca, Hint dağlarının kuzeyindeki ücra bölgelerden batıya doğru göç ederek Avrupa’ya gelen çok sayıda milleti kapsayacak şekilde kullanıyorum. Bazı bilginlere göre, yaşadıkları bölgeyi terk etmelerinin nedeni, dolaşmayı sevmeleri veya sınırlarındaki daha güçlü kabilelerin zorlaması değil, yavaş yavaş meydana gelen muazzam bir doğal afet sonucu, o güne dek onları besleyen verimli toprakların giderek kurumasıydı. Eğer sözüm gerçekten önem taşıyorsa, yalnızca Galya’nın sakinlerinin büyük bir bölümünü -zira Aquitania’lılar Hispania kökenlidir- ve Germania ve Balkanlar’daki birçok halkı değil; güneye, Yunanistan’a inmeden önce bir süre Yukarı Tuna vadisinde yaşayan Akhaları da Keltler arasında sayıyorum. Evet, Yunanlar Yunanistan’a nispeten yeni geldiler. Girit kültüründen gelen Pelasgos’ları oradan kovmuş ve beraberlerinde en önemlisi Apollon olan yeni tanrılar getirmişlerdi. Truva Savaşı’ndan az önce oldu bu. Dorlar daha da sonra, Truva Savaşı’ndan seksen yıl sonra geldi. Aynı ırktan başka Keltler, yaklaşık aynı zamanlarda Galya ve İtalya’yı istila ettiler. Latince onların dilinden türemiştir. Keltlerin Britanya’yı ilk istilası da o zaman oldu. Dilleri ilkel bir Latinceyi andıran bu Keltlere Goidel deniyordu. Uzun boylu, açık sarı saçlı, iriyarı, övüngen, fevri ama soylu bir halktı. Bütün sanatlarda -ince dokumalar, metal yapımı, müzik, şiir- yetenekliydiler. Bir kısmı hâlâ Kuzey Britanya’da, Yunanlar için Homeros’un dizelerinde ölümsüzleşen aynı uygarlık seviyesinde, ama büyük ölçüde değişmiş olarak varlıklarını sürdürüyorlar.</p>

  <p>Dört veya beş yüzyıl sonra, Kuzey Avrupa’da bir başka Kelt halkı ortaya çıktı; bu kabilelere Galatlar diyoruz. İskender’in ölümünden sonra, Makedonya’yı istila edip, Küçük Asya’ya geçtiler; yerleştikleri bölgeye, onların adından gelen Galatia deniyor şimdi. Kuzey İtalya’ya da girdiler; Etrüskleri yendiler, Roma’ya kadar ilerlediler ve bizi Allia’da yenip kentimizi yaktılar. Bu halk Galya’nın büyük bölümünü ele geçirdi; ama onlardan önce gelenler merkezde, kuzeybatıda ve güneydoğuda kaldı. Galatlar da yetenekli bir halktır; güzel sanatlarda ilk Keltler kadar parlak değiller belki, ama daha fazla birlik ruhuna sahip ve daha kaliteli savaşçılar. Orta boylu, kumral veya siyah saçlı, yuvarlak çeneli ve düz burunlu adamlar. Allia felaketi zamanında, bu halktan bazı kabileler, adanın güneydoğusundaki Kent’ten geçerek Britanya’yı istila etti ve Goidel’leri önlerinde yelpaze gibi yayılmaya zorladı. Şimdi onlar -serf olanlar dışında- ancak Kuzey Britanya’da ve yakındaki İrlanda adasında bulunuyor. Britanya’ya giden Galatlar, Britonlar, yani boyalı adamlar olarak tanındı; çünkü yüzlerinde ve bedenlerinde mavi boyalı masklar kullanıyorlardı ve bütün adaya Britanya adını veren onlar oldu. Gelgelelim, iki yüzyıl sonra, üçüncü bir Kelt halkı Orta Avrupa’dan gelip, Ren’den yukarı çıkıyordu. Manş kıyılarına yerleşen ve Galya’nın en iyi savaşçıları olarak tanınan bu halka Belgae diyoruz. Galatlara benzeyen, ama Germen kanı taşıyan, açık renk saçlı, büyük çeneli, kartal burunlu karışık bir ırk. Kent üzerinden Britanya’yı istila ettiler ve hâlâ Britonlar ve onların Goidel serilerinin elinde olan güneybatı köşesi hariç, adanın bütün güneyine yerleştiler. Bu Belgae halkının Manş’ın karşı kıyısındaki akrabalarıyla yakın ilişkileri sürüyordu (hatta krallarından biri denizin iki kıyısını da yönetmişti), onlarla sürekli ticaret yapıyor ve Julius Caesar’la savaşlarında silah yardımında bile bulunuyorlardı; tıpkı güneybatıdaki Britonların akrabaları Loire Galatlarıyla ticaret yapmaları ve onlara yardım göndermeleri gibi.</p>

  <p>Britanya halkları hakkında bu kadar söz yeter; şimdi gelelim Roma’daki iktidarla ilişkilerine. Britanya ilk, yüz sekiz yıl önce, Julius Caesar tarafından ele geçirildi. Julius, Belgae halkı ve Loire Galatları ile savaşırken, düşman saflarında çok sayıda Briton olduğunu fark etmiş ve adaya Roma’nın gücüne saygı göstermeyi öğretmek gerek, diye düşünmüştü. Britanya, dirençli düşmanları için emin bir sığınak ve bağımsızlık girişimleri için bir başlangıç noktası olduğu sürece, Galya’da asayişi sağlamak zordu. Ayrıca siyasi nedenlerle, meslektaşı Pompeius’un başarılarını dengeleyecek parlak bir askeri zafer kazanmak istiyordu. Hispania ve Galya’daki zaferleri, Pompeius’un Suriye ve Filistin zaferlerine denkti ve uzak Britanya’ya düzenlenecek bir sefer, Pompeius’un ücra Kafkasya halkları karşısındaki başarılarına denk olacaktı. Ve son olarak, paraya ihtiyacı vardı. Loire tüccarları ve Manş tüccarları Britanya’dan epey yarar sağlar gibiydi; Julius o pazarı ele geçirmek istiyordu ve ada sakinlerinden yüklü bir haraç alarak işe başlayacaktı. Britanya’da altın olduğunu biliyordu; oradan gelen altın sikkeler Galya’da dolaşımdaydı. (İlginç sikkelerdi bunlar: Orijinal model, Tuna ve Ren yoluyla Britanya’ya gelmiş olan, Makedonyalı Philippos’un madeni parasıydı; ama zamanla üzerindeki şekil o kadar bozulmuştu ki, arabanın iki atından biri yok olmuş, araba ve sürücü sıradan bir motife dönüşmüş ve Apollon’un defne çelenkli başından geriye sadece çelenk kalmıştı.) Aslında Britanya altın zengini değildi. Güneybatıdaki kalay madenleri bir zamanlar önemli olsa da -Kartacalılar orada ticaret yapıyordu- ve faaliyetleri hâlâ sürse de, Roma’nın kalay ihtiyacı şimdi Galiçya açıklarındaki adalardan karşılanıyor. Britanya’da biraz gümüş, bakır ve kurşun var; güneydoğu sahilinde demircilik yapılıyor ve iyi kalite tatlı su incileri çıkıyor (ama boyları küçük ve Doğu’dan gelenlerle kıyaslanamaz). Kehribar yok -Baltık’tan gelgitle- kıyıya vuran parçalar dışında, ama çok kaliteli oltutaşı ve dışarıdan gelen başka değerli mallar var: Köleler, postlar, yün, keten, evcil hayvanlar, mineli bronz, mavi boya, dal örgüsü sepetler ve tahıl. Julius’u en çok ilgilendiren altın ve kölelerdi; ama adadan gelecek kölelerin pek yüksek kalitede olmayacağını biliyordu. Kadınlar hem çekicilikten yoksun hem de sert mizaçlıydılar; erkekler ise, üst sınıflardan çıkan çok iyi sürücüler dışında ancak en kaba çiftlik işlerinde kullanılabilirdi. Bunlardan aşçı, kuyumcu, müzisyen, berber, yazıcı veya hünerli fahişe çıkması beklenemezdi. Roma’da getirecekleri ortalama fiyat kırk altından fazla değildi.</p>

  <p>Julius Caesar Britanya’yı iki kez, Goidel’lerin, Britonların ve Belgae halkının sırayla yaptıkları gibi, güneydoğudan istila etti. İlk seferinde, Britonlar ciddi bir direniş sergilediler ve iyi bir sınav verdiler; öyle ki, Kent’ten rehin olarak aldığı birkaç tutsak dışında pek bir şey yapamadı ve ancak on mil kadar ilerleyebildi. Ama ikinci seferinde, tecrübesinden ders alarak, yirmi bin kişilik bir orduyla karaya çıktı; ilk denemesinde sadece on bin asker vardı. Galya kıyısına yakın bir noktadaki Sandwich’den başlayıp Thames halicinin güney kıyısı boyunca ilerleyerek, önce Stour Nehri’ni, sonra Londra yakınında Thames’i geçti. Bir Belgae kabilesi olan Catuvellauni kabilesinin topraklarına yönelmişti. Kabilenin kralı, adanın güneyinde ve doğusundaki birkaç önemsiz kralı yönetimi altında toplamış, Londra’nın yirmi beş mil kadar kuzeydoğusundaki Wheathampstead’i başkent yapmıştı. Kent diyorsam, tabii Greko-Romen anlamında bir kent düşünülmemeli: Çamur sıvalı derme çatma barınaklar ve bir iki işlenmemiş taş kulübeden oluşan büyücek bir yerleşimdi burası. Julius’a karşı direnişi örgütleyen, Cassivellaunus adlı bu kraldı; ama süvarilerinin ve savaş arabalarının, Julius’un getirdiği Galyalı süvarilerinden üstün olmasına karşın piyadelerinin Roma askerleriyle baş edemediğini gördü. Piyadelerini kenara çekip sadece süvariler ve arabalarla Roma ordusunun yayılmasını önlemenin en iyi taktik olacağına karar verdi. Julius, yiyecek sağlamak için, ancak süvarilerle desteklenen güçlü gruplar göndermek gerektiğini gördü: Britanyalı sürücüler, küçük ve dağınık grupları pusuya düşürüp yok etme tekniğini fevkalade geliştirmişlerdi. Roma ordusu nizami yürüyüş düzeninde kaldığı sürece, tarlaları ve küçük köyleri yakarak vereceği zarar pek önemli değildi; Britonlar kadınlarını, çocuklarını ve hayvanlarını güvenli bir yere kaçırmaya bolca vakit buluyorlardı. Ama Julius Thames’in karşı yakasına geçince, son zamanlarda Catuvellauni kabilelerinin yenilgiye uğrattığı bazı kabilelerden destek aldı. Bunlar, Londra’nın kuzeybatısında yaşayan ve başkentleri Colchester (Camulodunum) olan Trinobantus’lardı. Babası Cassivellaunus tarafından öldürülen sürgündeki bir Trinobantus prensi, seferin hemen öncesinde Julius’tan kaçmak için Galya’ya gitmiş ve eğer Julius Catuvellauni kabilesinin topraklarını istila ederse, bütün doğu kıyısını kendisine destek olmak üzere ayaklandırmaya girişmişti. Bu girişimini gerçekleştirdi ve Julius’un Trinovant topraklarında güvenli bir üssü vardı. Orada yiyecek takviyesi yaptıktan sonra Wheathampstead’e doğru yeniden yola koyuldular.</p>

  <p>Cassivellaunus, Julius dikkati dağıtılarak geri gitmeye zorlanmadıkça, zafer umudunun pek az olduğunu biliyordu. Sadık müttefiklerine, Kent’teki adamlara acil bir mesaj göndererek, hep birlikte ayaklanıp Julius’un üssüne saldırmaları için yalvardı. Karaya çıktıktan kısa bir süre sonra, sahile çıkarmayı ihmal ederek denizde yüzer halde bıraktığı nakliye araçlarının fırtınada parçalandığı haberi Julius’u bir kez yolundan alıkoymuştu zaten. Stour’dan onca yolu geri dönmek zorunda kalmış ve hasarın onarılması on gününü almıştı; bu arada Britonlar onun zorlukla ele geçirdiği mevzileri geri almış ve güçlendirmişlerdi. Kent’teki adamlar sadece iki bin askerin ve üç yüz süvarinin bulunduğu üsse saldırmaya razı gelselerdi ve üssü ele geçirip, donanmaya el koymayı başarsalardı, Julius adada mahsur kalır ve bütün ada Romalılara karşı ayaklanırdı - Trinobantus’lar bile terk ederlerdi yeni müttefiklerini. Kent’tekiler üsse topluca saldırdılar, ama büyük zayiat vererek püskürtüldüler. Yenilginin haberi duyulunca, Cassivellaunus’un bütün müttefikleri Julius’a barış elçileri gönderdi. Ama o şimdi Wheathampstead’e doğru yürüyordu ve aynı anda iki cepheden saldırmıştı. Topraktan yapılmış bu kocaman kale korular, derin hendekler ve kazıklarla çevriliydi ve zapt edilmesinin imkânsız olduğu düşünülüyordu. Kabilenin savaşamayacak kadar yaşlıları veya çocuk yaşta olanları için bir sığınak hizmeti görüyordu. İçeride ele geçirilmiş çok sayıda sığır ve yüzlerce tutsak vardı. Cassivellaunus, ordusu henüz yenilmemiş olsa da, barış istemek zorunda kaldı. Julius hafif koşullar ileri sürdü; çünkü yaz bitmek üzereydi ve bir an önce Galya’ya dönmek istiyordu; bir isyan tehdidi vardı orada. Catuvellauni kabilesinden sadece rehine olarak bazı önemli erkek ve kadınları teslim etmesi, Roma halkına altın olarak ödenecek yıllık bir haraç ve Trinobantus’ları rahatsız etmeme sözü vermesi istendi. Böylece, Cassivellaunus Julius’a haracın bir bölümünü ödedi ve rehineleri teslim etti; Trinobantus’lar ve Julius’a gönüllü destek vermeyi öneren doğu sahilindeki müttefikleri dışındaki bütün diğer kabilelerin kralları da aynı şeyi yaptı. Julius tutsaklarıyla ve Manş’ı geçirmek derdinden kurtulmak için Trinobantus’lara ucuza satmayı reddettiği çok sayıda sığırla birlikte Galya’ya döndü.</p>

  <p>İsyan Galya’da iki yıl sonra patladı ve Julius isyanı bastırmakla çok meşgul olduğundan Britanya’ya bir üçüncü sefer için asker ayıramadı; oysa Cassivellaunus isyan haberini alır almaz haraç ödemeyi kesmiş ve Galya’daki isyancılara yardım göndermişti. Çok geçmeden iç savaşlar başladı ve bunlar sona erdiğinde, Britanya’ya sefer meselesi zaman zaman gündeme getirilse de, ertelemek için daima geçerli bir neden, çoğunlukla da Ren sınırında sorunlar oluyordu. Bu iş için hiçbir zaman yeterli asker yoktu. Sonunda Augustus imparatorluğun sınırlarını Manş’ın ötesine taşımanın doğru olmadığına karar verdi. Bunun yerine Galya’yı, Ren eyaletlerini ve Ren’in karşı yakasında babamın zapt ettiği Germania topraklarını uygarlaştırmaya odaklandı. Hermann’ın isyanından sonra Germania’yı kaybettiğinde, sorunlarına bir de Britanya’yı eklemeye hazırlıklı değildi. Babaannem Livia’ya, benim doğduğum yıl yazdığı bir mektupta düşüncesini açıklıyordu: Galyalılar Roma yurttaşlığı için olgunlaşana ve Roma ordusunun yokluğunda isyan etmeyecekleri kesinleşene kadar, Britanya’nın istilası siyaseten haklı görülemezdi.</p>

  <p>“Ama sevgili Livia, yine de Britanya’yı önünde sonunda bir sınır eyaletine dönüştürmek gerektiğine inanıyorum. Galya’nın burnunun dibinde, vahşi ve bu denli çeşitli bir nüfus barındıran bir adanın bağımsız kalmasına göz yummak güvenli değil. Gelecekte Britanya’nın da, bugün Güney Galya’nın ulaştığı uygarlık seviyesine ulaşacağını tahmin ediyorum. Sanırım ırk olarak bize yakın olan bu adalılar, Germenlerden çok daha iyi Romalı olacaklar. Germenler, görünüşteki uysallıklarına ve sanatlarımızı öğrenme çabalarına rağmen, bana zihnen, Mağribilerden ve Yahudilerden bile daha uzak geliyor. Bu hissimi açıklamak zor; fazla hızlı öğreniyorlar belki. Atasözünü bilirsin: ‘Hızlı öğrenen hızlı unutur.’ Britanyalılardan, şimdiden Romalıymışlar gibi söz etmemi aptalca bulabilirsin, ama geleceğe dair tahminler yürütmek ilginç oluyor. Bundan yirmi yıl, hatta elli yıl sonrasını demiyorum; ama Galyalıların yurttaşlığa hazır olmaları için elli yıl versek ve Britanya’nın tümünün fethi için yirmi yıl versek, belki yüz yıl içinde İtalya bütün Britanya adalarıyla kaynaşmış olur ve (gülme) belki Britanyalı soylular Roma Senatosu’nda yerlerini alır. Bu arada biz, ticaretle nüfuz etme politikamızı sürdürmeliyiz. Şimdi adanın büyük bölümüne hükmeden Kral Cymbeline, Romalı-Galyalı tüccarları, hatta Yunan hekimleri, özellikle göz hekimlerini çok hoş karşılıyor; ülkedeki bataklıklardan ötürü, halk fena halde göz hastalıklarından mustarip. Romalı sikkecileri onun için harika bir gümüş sikke darp ettiler -altın sikkeler kaba sayılıyor- ve Galya’daki valilerimizle dostane ilişkiler içinde. Britanya ile ticaret son birkaç yılda çok arttı. Duyduğuma göre, Cymbeline’in Colchester’daki sarayında, Latince de Britonca kadar konuşuluyormuş. ”</p>

  <p>Bu bağlamda, Tiberius’un iktidarının erken döneminde yazan tarihçi Strabon’dan bir alıntı yapayım:</p>

  <p>“Günümüzde bazı Britanyalı prensler, gönderdikleri elçiler ve incelikli davranışlarla, Caesar Augustus’un dostluğunu kazandılar: Capitolium Jüpiter’i tapınağına adak sunuları bile gönderdiler ve bütün adada, Romalılar için neredeyse bir ikinci yurt yarattılar. Galya’ya ihraç ettikleri mallar ve çoğunlukla fildişi bilezikler, gerdanlıklar, kehribar, cam eşya ve benzerlerinden oluşan ithal mallar üzerindeki gümrük vergileri gayet makul.” Strabon sonra, ihraç ettikleri malları sıralıyor: altın, gümüş, demir, postlar, köleler, av köpekleri, tahıl ve sığır. Vardığı sonuçlar -sanırım bizzat Livia’dan esinlenerek- şöyle: “Bu durumda, Romalıların adada garnizon kurmaya ihtiyaçları yok. Onları haraç ödemeye zorlamak için, süvari destekli en az bir piyade alayı gerek; oysa alınacak haraç, orada garnizon bulundurmanın maliyetini ancak karşılar ve haraç uygulaması, gümrük vergilerinin düşürülmesini gerektirir. Ayrıca zorlama siyaseti, ciddi askeri riskleri beraberinde getirecektir.”</p>

  <p>Bu “en az bir piyade alayı” tahmini, bence fazla mütevazı. “En az dört alay” hedefe daha yakın olurdu. Augustus Catuvellauni kabilesinin sözünden cayarak haraç ödemeyi kesmesini hiçbir zaman sözünden dönme olarak gündeme getirmediği gibi, Cymbeline’in Trinobantus’ları hükmü altına almasına da ses çıkarmadı. Bu Cymbeline, Cassivellaunus’un torunuydu ve kırk yıl hüküm sürdü. Son yılları, yaşlanan kralların olağan kaderi doğrultusunda, aile sorunlarıyla karardı. Büyük oğlu iktidara el koymaya çalıştı ama ülkeden atıldı, ama Galya’ya, Caligula’nın yanına giderek Britanya’yı istila etmek için yardımını istedi; eğer onu babasının tahtına geçirirlerse, Roma’nın egemenliğini tanıyacaktı. Caligula, hemen Senato’ya, adanın teslim olduğunu bildiren mesajlar yolladı; sonra, sanki hiç vakit kaybetmeden saldırıya geçecekmiş gibi, muazzam bir ordunun başında Boulogne’a yürüdü. Ne var ki, pimpirikli bir adamdı ve gelgitin şiddetli olduğu Manş Denizi’nde boğulmaktan veya savaşta öldürülmekten veya ele geçirilip sazdan kafes içinde adak olarak yakılmaktan korkuyordu. Sonunda, Britanya bu prensin şahsında teslim olduğuna göre, seferin gereksiz olduğunu duyurdu. Onun yerine öfkesini Neptün’e yöneltti; askerlerine ok, mızrak ve taşlarla denize saldırmalarını ve ganimet olarak deniz kabukları toplamalarını buyurdu. Prensi, zincirlenmiş olarak Roma’ya getirdi ve üçlü zaferini (Neptün, Britanya ve Germania’ya karşı) kutladıktan sonra, haracın ödenmemesi, babasının korkakça Trinobantus’lara saldırması ve Tiberius’un iktidarının sekizinci yılında, bazı Britanya kabilelerinin Autun isyancılarına yardım göndermesinden sorumlu tutarak idam ettirdi.</p>

  <p>Cymbeline, Caligula ile aynı ayda öldü ve bunu iç savaş izledi. Bericus adındaki sağ olan en büyük prens, kral ilan edildi; ama ne kendi kabilesinin ne de hükmü altındaki müttefiklerin ona saygısı vardı. Bir yıl sonra, iki küçük kardeşi Caractacus ve Togodumnus ona karşı ayaklandı ve onu Manş’ın karşı kıyısına kaçmak zorunda bıraktılar. Roma’ya, bana geldi ve aynı ağabeyinin Caligula’dan yardım istemesi gibi, benden yardım istedi. Bir söz vermedim, ama ailesi ve yanında gelen birkaç soyluyla birlikte Roma’da yaşamasına izin verdim.</p>

  <p>Şimdi Caractacus ile iktidarı paylaşan Togodumnus’a tüccarlar, benim asker olmadığımı, sadece kitap yazan korkak bir ihtiyar olduğumu anlatmışlardı. Togodumnus bana küstahça bir mektup yazıp Bericus ile diğer sürgünleri hemen iade etmemi ve Bericus’un yanında Roma’ya getirdiği kutsal simgeleri - on üç kutsal objeyi - bir taç, bir kupa, bir kılıç vb’yi - göndermemi talep etti. Eğer Togodumnus nazik bir dille yazsaydı, ben de elbette nezaketle karşılık verecek, en azından anlaşılan bir Catuvellauni kralının taç giyme töreni için şart olan kutsal simgeleri iade edecektim. Ama bu durumda, kısa bir cevap göndererek, bu saygısız hitap biçimine alışık olmadığımı ve sonuçta ona herhangi bir hizmet yükümlülüğü hissetmediğimi bildirdim. Daha da büyük bir küstahlıkla cevap verdi; benim doğru söylemediğimi, son zamanlara kadar, ailem dahil kimsenin bana saygı göstermediğini yazdı. Ona itaat etmeyi reddettiğim için, ben taleplerini yerine getirene kadar, limanlarındaki Romalılara ait bütün ticaret gemilerini rehin almıştı. Savaştan başka çare yoktu. Duraksarsam, Galyalıların saygısını tümüyle kaybederdim. Kararımı Herodes’ten bağımsız olarak verdim, alaycı mektubunu tesadüfen o sıralarda almamın etkisi olmadı bu kararda.</p>

  <p>Savaşa girmek için başka nedenlerim de, vardı. Bir tanesi, Augustus’un öngördüğü zamanın gelmiş olmasıydı: Daha uygar olan çok sayıda Galyalı müttefiklerimize Roma yurttaşlığı vermeye hazırlanıyordum; ama Kuzey Galya’da, uygarlığa düzenli geçişi engelleyen Druid kültü vardı. Britanya’da Druid eğitimi veren okullar tarafından, oradan aktarılan ve büyü unsurları içeren bu dini bastırmak için elimizden geleni yapmamıza rağmen, hâlâ canlıydı. Genç Galyalılar büyü eğitimi almak için Britanya’ya gidiyordu; tıpkı genç Hispania’lıların hukuk eğitimi için Roma’ya veya genç Romalıların felsefe eğitimi için Atina’ya veya genç Yunanların tıp eğitimi için İskenderiye’ye gitmesi kadar doğaldı bu. Druid’liği, insan kurban etme ve ölülerle haberleşme gibi uygulamalarından ötürü, Yunan veya Roma tapınma biçimleriyle bağdaştırmak kolay değildi. Druidler savaşçılar topluluğu değil, rahipler topluluğu olsalar da, sürekli bize karşı isyan kışkırtıcılığı yapıyorlardı. Savaş için bir başka neden, Cymbeline’in altın çağının sona ermesiydi. Öğrendiğime göre, Togodumnus ile Caractacus, kuzeydoğudaki komşuları içeri halkı ve güney sahilindeki iki kabile ile çatışmanın eşiğindeydi; bu durumda Britanya ile düzenli ticaret, eğer ben araya girmezsem, bir süre için kesilecekti. Şimdi içeri halkı ve öteki kabilelerin -bu arada Manş’ın karşı kıyısındaki tüccarların- yardımına güvenebilirdim. Dolayısıyla bu fırsat kaçırılmamalıydı.</p>

  <p>Burada Druid’liğin belli başlı özelliklerinden kısaca bahsetmek iyi olacak. Bu din, Keltlerle eski yerli halkın inançlarının bir karışımıydı. Ayrıntıların doğruluğundan emin değilim; çünkü söylenenler çelişiyor. Druid’lik bilgisinin yazıya geçirilmesine izin verilmiyor ve en önemsiz ayinleri bile açıklayan kişi korkunç bir kaderle tehdit ediliyor. Benim anlatacaklarım, inançlarından dönen önemli kişilerin beyanlarına dayanıyor; ama aralarında Druid rahibi yok. Hiçbir adanmış Druid, işkence altında bile, gizli ayinleri açıklamaya ikna edilemedi. “Druid” sözcüğü “Meşe-adam” demek; çünkü meşe onların kutsal ağacı. Kutsal yılları, meşenin tomurcuklanmasıyla başlıyor ve yapraklarının dökülmesiyle sona eriyor. Simgesi meşe olan Tanarus adlı bir tanrı var. Bir şimşek çaktırarak meşenin dalında ökseotunu meydana getiren o. Ökseotu, büyünün ve tüm hastalıkların en etkili ilacı. Bir de, simgesi beyaz boğa olan Mabon adlı bir güneş tanrısı var. Sonra simgesi yılan olan tıp, şiir ve sanat tanrısı Lug var. Ama bunların hepsi aynı kişi: Değişik görüntülerine tapılan bir “Ölümde Yaşam Tanrısı”, Mısır’daki Osiris gibi. Nasıl Osiris her yıl sel suları tanrısı tarafından boğulursa, bu üçlü ilah da her yıl Karanlık ve Su Tanrısı, amcası Nodons tarafından öldürülür ve İsis’e tekabül eden Şifa Tanrıçası kız kardeşi Sulis’in gücüyle tekrar hayata döndürülür. Nodons kendini, üç buçuk metreyi aşan muazzam bir dalga olarak gösterir ve düzenli aralıklarla Batı’daki başlıca nehir Severn’in ağzından girer ve otuz mil içeriye uzanan bir alanda ekinleri ve barınakları mahveder. Druid’lik dini, krallar ve soyluların savaş birimleri olan kabilelerde uygulanmaz. Bu din, çeşitli kutsal hayvanların adını taşıyan, on üç gizli topluluk eliyle yürütülür. Üyeler çeşitli kabilelerden gelebilir ve hangi topluluğa dahil olacakları, doğdukları aya göre -onlarda, bir yıl on üç aydan oluşur- belirlenir. Kunduzlar, Fareler, Kurtlar, Tavşanlar, Yabankedileri, Baykuşlar vb vardır ve her topluluk kendine has kadim bilgilere sahiptir ve bir Druid’in başkanlığı altındadır. Baş Druid bütün kültün başıdır. Druidler savaşa katılmaz ve kabile çatışmalarında kendilerini karşıt cephelerde bulan aynı topluluktan üyeler, birbirlerinin yardımına koşmaya yeminlidir.</p>

  <p>Druid’lik dininin gizemleri, ruhun ölümsüzlüğü inancıyla ilişkilidir ve bunu destekleyen birçok doğa olayı örnek gösterilir. Bunlardan biri, güneşin her gün ölmesi ve her gün yeniden doğması; bir diğeri, meşenin yapraklarının her yıl ölmesi ve her yıl yeniden doğması; bir diğeri, her yıl ekinin kesilmesi ve her yıl tohumun yeniden çıkmasıdır. İnsan ölünce, batan güneş gibi Batı’ya, Atlantik Okyanusu’ndaki bazı kutsal adalarda yaşamaya gittiğini ve zamanı gelince yeniden doğacağını söylerler. Bütün adada, “dolmen” adı verilen -iki veya daha çok dikey taş üzerine yerleştirilmiş bir yatay taş- kutsal sunaklar vardır. Bunlar, topluluğa kabul ayinlerinde kullanılır. Kabul ayini, aynı anda ölüm ve yeniden doğuştur. Aday yatay taşın üstüne yatar ve temsili olarak kurban edilir. Kurban törenini uygulayan Druid, bazı sihirbazlık yöntemleriyle, adamın başını kesmiş gibi yapar ve kan damlayan kafayı etraftakilere gösterir. Sonra, kafa tekrar bedenle birleştirilir ve sözde ceset, mezara koyar gibi, dolmenin altına yerleştirilir ve dudaklarının arasına ökseotu konur. Birçok dua ve büyüden sonra, yeni adam, rahimden çıkan çocuk gibi dirilir ve manevi ebeveyninden yeni yaşamına ilişkin talimat alır. Bu dolmenlerden başka, erkeklik uzvuna tapma törenleri için, dikey taş sunaklar vardır; bu bakımdan da Keltlerin Osiris’i, Mısır’ınkine benzer.</p>

  <p>Topluluklarda rütbe, kişinin, ecdadının dolmeninin yatay taşı üstünde ayakta durarak tanrılara sunduğu kurbanların sayısı, savaşta öldürdüğü düşmanların sayısı ve yıllık dini oyunlarda araba yarışçısı, güreşçi, sihirbaz, şair veya harpçı olarak kazandığı ödüllerin sayısına göre belirlenir. Rütbe, törenlerde takılan masklar ve başlıklarla, bütün bedene çivitotuyla (bir bataklık bitkisi) işlenen mavi desenlerle gösterilir. Druid rahipleri, gizli toplulukları içinde yüksek rütbeye ulaşmış ve kendilerine belirli ilahi lütuf işaretleri verilmiş genç adamlardan seçilir. Ama öncesinde, Druid okulunda yirmi yıl sıkı bir eğitim almak şarttır ve her adayın gereken otuz iki dereceye ulaşması hiç de kolay değildir. İlk on iki yıl, bütün diğer gizli toplulukları tanımakla, uzun mitolojik şiirler ezberlemekle, hukuk, müzik ve astronomi öğrenmekle geçer. Sonraki üç yıl boyunca tıp eğitimi alırlar. Daha sonraki üç yılda işaretler ve büyü çalışmaları yapılır. Rahiplik için adayların geçirildiği sınavlar müthiş zordur. Örneğin, bir şiir kompozisyonu sınavı vardır. Aday çıplak olarak, buz gibi suyla doldurulmuş tabut benzeri bir kutuda, yalnız burun delikleri suyun dışında bırakılmış ve göğsüne ağır taşlar yerleştirilmiş olarak bütün gece yatmalıdır. O pozisyonda yatarken, ona bildirilen bir konuda ve şiir vezinlerinin en zorunda, uzun bir şiir oluşturmalıdır. Ertesi sabah kutudan çıkınca, aynı zamanda bestelediği bu şiiri, harp ile çalarak söylemelidir. Bir başka sınav da, bütün Druid topluluğunun önünde, bilmece şeklinde kafiyeli soruları, yine bilmece şeklinde ve kafiyeli olarak yanıtlamaktır. Bu bilmecelerin hepsi, adayın bildiği varsayılan kutsal şiirlerdeki muğlak olaylara gönderme yapar. Bütün bunlardan başka, aday büyüyle sis veya rüzgâr çıkarabilmek ve her türlü sihirbazlık numarasını yapabilmelidir.</p>

  <p>Size burada Druid büyüsüyle ilgili tek tecrübemi anlatayım. Bir keresinde, bir Druid’den hünerlerini göstermesini istemiştim. Üç kuru bezelye tanesi istedi ve sırayla açık avucuma dizdi. Şöyle dedi: “Kolunu kımıldatmadan ve dıştaki bezelyeleri kımıldatmadan, ortadaki bezelyeyi üfleyerek kımıldatabilir misin?” Denedim, ama tabii beceremedim: Üfleyince üç bezelye de uçtu. Onları topladı ve kendi avucuna dizdi. Sonra dıştakileri, aynı elinin işaretparmağı ve küçükparmağıyla bastırarak, ortadaki bezelyeyi kolayca üfledi. Aptal yerine konduğuma bozuldum. “Onu herkes yapar,” dedim, “büyü, değil ki bu.”</p>

  <p>Bezelyeleri tekrar bana verdi. “Dene bakalım,” diye buyurdu.</p>

  <p>Onun yaptığını yapmaya çalıştım, ama bezelyeye üfleyecek kadar soluğumun olmadığını -sanki aniden ciğerlerim sıkışmıştı- fark ettim; dahası, büktüğüm parmaklarımı açamıyordum. Parmaklarım avucuma sımsıkı yapışmış ve tırnaklarım giderek etime batıyordu. Bağırmamak için zor tutuyordum kendimi. Yüzümden terler boşanıyordu.</p>

  <p>“O kadar kolay mıymış?” diye sordu.</p>

  <p>“Bir Druid varken değilmiş,” dedim esefle. Bileğime dokundu ve parmaklarım gevşedi.</p>

  <p>Adayın sondan bir önceki sınavı, yılın en uzun gecesini, adanın batısında bir dağda, derin bir uçurumun kenarında dengede duran, sallanan bir taşta oturarak geçirmekti. “Korku Koltuğu” deniyordu buna. Gece boyunca, kötü ruhlar gelip onunla konuşuyor ve çeşitli numaralarla dengesini kaybettirmeye çalışıyorlardı. Onlara tek bir söz etmemeli ve sadece dua ve ilahilerle tanrılara hitap etmeliydi. Bu sınavı da geçerse, son sınava girebilirdi. Bu sınavda bir kupa zehir içecek, ölüm uykusuna yatacak, Ölüler Adası’nı ziyaret edecek ve oradan, Ölümde Yaşam Tanrısı’nın onu rahibi olarak kabul ettiğini gösteren ve sınavı yapan Druidleri ikna edecek kanıtlar getirecekti.</p>

  <p>Druid rahipleri üç grupta toplanır. Bütün sınavları geçmiş hakiki Druidler; Ozanlar, yani ozanlık sınavlarını geçmiş, ama kehanet, tıp ve büyüde henüz yeterlilik kazanmamış olanlar; bir de, bu son sınavları geçmiş, ama ozanlık derecesini almamış olanlar vardır ki, onlara Yumurta veya Dinleyici denir. Son sınavlara girmek yürek ister; dediklerine göre, her beş adaydan üçü ölürmüş. Dolayısıyla çoğu kişi Ozan veya Yumurta derecesiyle yetiniyormuş.</p>

  <p>Kısacası Druidler yasa koyucu, yargıç ve genel/özel dinin denetleyicisiydi. Verdikleri en ağır ceza, dini ayinlere katılma yasağıydı. Bu aforoz, kişiyi sonsuza dek yok olmaya mahkûm etmekle birdi; çünkü ancak bu ayinlere katılma yoluyla öldükten sonra yeniden doğma umudu olabilir. Bu yüzden, Druidler müthiş bir güce sahiptir ve yalnız aptallar onlara karşı gelmeye cesaret eder. Her beş yılda bir -bizim beş yılda bir yapılan nüfus sayımı gibi- büyük bir dini temizlik yapılır ve ulusun günahlarının kefareti olarak, insan biçiminde yapılmış saz kafesler içinde canlı kurbanlar yakılırdı. Bu kurbanlar, haydutlar, katiller, dini sırları ifşa edenler ya da benzer bir suç işleyenler ve Druidlerin yasaları çiğneyerek kişisel çıkarları için büyü yapmakla, kinlerin kavrulmasına veya salgın hastalıklara sebep olmakla suçladıkları kişilerdir. Druidler o dönemde, Roma dinine geçen veya Roma dinine geçen bir aileye evlilik yoluyla katılan herkesi suçlu ilan ediyorlardı. Sanırım buna da hakları vardı, ama iş bu insanları diri diri yakmaya varınca, o zaman ağızlarının payını vermek gerekti.</p>

  <p>Özellikle kutsal iki mekânları vardı. İlki, batı kıyısındaki Anglesey adasıydı. Burası, kutsal meşe ormanları içinde ve kutsal meşe odunu ateşinin sürekli yandığı kışlık konaklama yeriydi. Başlangıçta bir şimşeğin tutuşturduğu bu ateş, ölüleri yakmak için, yeniden doğuşu güvenceye almak amacıyla dağıtılırdı. Öteki kutsal mekân, Britanya’nın ortasında büyük taş bir tapınaktı; bir merkezin çevresinde halkalar halinde, yekpare veya üçlü taştan devasa sütunlardan oluşuyordu. Ölümde Yaşam Tanrısı’na adanmıştı. Yeni Yıldan, yani ilkbahar ekinoksundan yaz ortasına kadar, Druidler orada her yıl dini şenliklerini kutlarlar. Tanrı’yı temsil eden kızıl saçlı bir genç seçilir ve ona harika bir kıyafet giydirilir. Şenlik süresince, her canının istediğini yapmakta serbesttir. Her şey emrindedir; bir takıyı veya silahı beğenecek olsa, sahibi bunu onur sayar ve memnuniyetle verir. Bütün güzel kızlar oyun arkadaşıdır; yarışan atletler ve müzisyenler beğenisini kazanmak için ellerinden geleni yaparlar. Ama yaz ortasından az önce, genç adam Ölüm Tanrısı’nı temsil eden Baş Druid’le beraber, üstünde ökseotu bitmiş bir meşe ağacına gider. Baş Druid ağaca tırmanıp, ökseotunu yere değmemesine dikkat ederek altın bir orakla keser. Bu ökseotu meşenin ruhudur ve kesilince, ağaç gizemli bir şekilde kuruyuverir. Bir beyaz boğa kurban edilir. Genç adam yapraklı meşe dallarına sarılarak tapınağa götürülür; ana sunağın üstüne yatırılır ve sıkıca bağlanır. Yaz ortası günü şafakta, güneş taş yoldan dümdüz bir çizgiyle ana sunağa vurur ve Baş Druid, ökseotunun bilenmiş sapıyla genç adamı kurban eder. Bedene ne olduğunu bir türlü öğrenemedim; sunak taşının üstünde, çürüme belirtisi göstermeden dururmuş beden. Sonra, batıda “Sulis’in Suları” adlı bir kaplıca şehrinden gelen Sulis rahibesi, sonbahardaki veda şenliğinde onu alıp yeniden yaşama döndürürmüş. Söylendiğine göre, Tanrı tekneyle Nodons’un yaşadığı Batı’daki adaya gider ve kıran kırana bir dövüşten sonra onu yenermiş. Kış fırtınaları o dövüşün sesleriymiş. Tanrı, bir yıl sonra yeni kurbanın şahsında ortaya çıkarmış. Kuruyan meşe ağacı da kutsal ateş için yeni odun sağlarmış. Sonbahardaki veda şenliğinde, her topluluk kendi simgesi olan hayvanı ve bütün ayin masklarını ve başlıklarını bir saz kafese doldurup yakarmış. Yeni Druidlerin karmaşık kabul töreni de bu taş tapınakta yapılır. Tapınak büyük bir mezarlığın orta yerindedir; bütün Druidler ve yüksek dini rütbe sahipleri, ruhun başka bir bedene geçmesini sağlayacak ayinlerle buraya gömülür.</p>

  <p>Britanya’nın savaş tanrıları ve tanrıçaları da var, ama onların Druid diniyle pek ilgisi yok. Daha çok bizim Mars’a ve Bellona’ya benzedikleri için betimlemek gerekmiyor.</p>

  <p>Galya’da Druid’liğin merkezi, Dreux şehridir. Dreux Paris’in batısında, Manş kıyısından seksen mil mesafededir. İnsan kurban etme geleneği, sanki Roma uygarlığı yokmuşçasına, hâlâ sürüyordu orada. Düşünebiliyor musunuz, Druidler Tanrı Tanarus’a kurban ettikleri kişilerin bedenlerini kesiyor ve bizim koç veya tavuk kurban ettiğimiz gibi, hiç çekinmeden kehanet amacıyla iç uzuvlarını inceliyorlardı! Augustus Druid’liği bastırmaya çalışmamıştı; sadece Roma yurttaşlarının gizli topluluklara girmesini ve Druid’lerin kurban törenlerine katılmasını yasaklamıştı. Tiberius, Galya’daki Druid tarikatını fesheden bir buyruk yayımlamıştı; ama bu, uyulmasını beklemekten çok, Druid meclisinin herhangi bir kararına veya cezasına Roma’nın resmi onayı olmadığını belirtmek amacını taşıyordu.</p>

  <p>Galya’da Druidler bize hâlâ sorun çıkarıyordu. Gerçi birçok kabile artık bu kültü tamamen bırakmış ve bizim Roma dinini benimsemişti. Britanya’yı ele geçirir geçirmez, Baş Druid’le bir pazarlığa oturmaya kararlıydım. Britanya’da dinini eskisi gibi uygulama (ama Roma’ya karşı düşmanca vaazlardan uzak durarak) iznine karşılık, Galyalı adayları Druid tarikatına kabul etmeyecek ve Britanyalı Druidlerin Manş’ı geçmesine izin vermeyecekti. Rahipler olmazsa, Galya’da bu din çok geçmeden ölürdü; ben de insan kurban edilen her Druid törenini veya şenliğini yasaklar ve bu törenlere katıldığı belirlenen herkesi cinayetle suçlardım. Zaman içinde tabii Britanya’da da Druid’liğin ezilmesi gerekecekti; ama bunu düşünmeye daha vakit vardı.</p>
</body>
</html>