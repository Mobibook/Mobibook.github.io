<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>25. Bölüm</h3>

  <p>Herodes’in ölümünden sonraki yıl, Britanya zaferim onuruna ilk yıllık kutlamayı yaptım; o gece Castor ve Pollux Tapınağı’nın basamaklarında duyduğum şikâyetleri hatırlayarak, halkın muhtaç kesimine para dağıttım - kişi başına üç altın ve ailenin reşit olmayan her çocuğu için fazladan yarım altın. Bir keresinde on iki buçuk [MS 45] altın ödemek durumunda kaldım. Çünkü ailede bir sürü ikiz vardı. Genç Silanus ve genç Pompeius dağıtım işinde bana yardım ettiler. Düşünüyorum da, Caligula’nın bütün anlamsız vergilerini kaldırdıktan ve çalıp çırptığı kişilere paralarını iade ettikten sonra; Ostia limanı projesinde, sukemerlerinde ve Fucino gölünün kurutulmasında çalışmalar hâlâ devam ederken; kimseyi dolandırmadan bu parayı dağıtabilmem ve yine de Hazine’yi sağlam bir dengede tutabilmem, sanırım teslim edersiniz, bu dört yılda iyi iş çıkardığımı kanıtlar.</p>

  <p>İskenderiyelilere mektubumda sözünü ettiğim müneccim Barbillus, birtakım karmaşık matematik hesaplar yaptı ve doğum günümde bir güneş tutulması olacağını bildirdi. Bu beni biraz ürküttü; çünkü tutulmalar, herhangi bir zamanda olabilecek en uğursuz alametlerden biridir, hele doğum günümde, üstelik Mars onuruna bir ulusal şenlik gününde halkı tedirgin edecek ve beni öldürmek isteyen herkesi fazlasıyla yüreklendirecekti. Eğer güneş tutulması hakkında halkı önceden uyarırsam, meseleye farklı bakacaklarını; ne olacağını ve olayın işleyişini anlarlarsa, bundan korku değil, sevinç duyacaklarını düşündüm.</p>

  <p>Şöyle bir bildiri yayımladım:</p>

  <div>
    <br/>
  </div>

  <p>“Tiberius Claudius Drusus Nero Caesar Augustus Germanicus Britannicus, İmparator, Ülkenin Babası, Yüksek Rahip, art arda beş yıl boyunca Pleb Hakları Koruyucusu, üç kez Konsül’den Senato’ya, Halka ve Roma’nın Müttefiklerine selamlar.</p>

  <p>Yakın dostum Efesli Tiberius Claudius Barbillus, geçen yıl birtakım astronomi hesapları yaptı; bunlar, o bilimde çok ileri olan İskenderiye’deki meslektaşları tarafından da doğrulandı ve önümüzdeki 1 Ağustos gününde, İtalya’nın bazı bölgelerinde tam, bazı bölgelerinde ise kısmi bir güneş tutulması olacağını bildirdi. Geçmişte, bu doğal olgunun batıl inançlardan kaynaklanan korkulara yol açtığını bildiğim için, sizlerin bu yüzden herhangi bir telaşa kapılmamanızı istiyorum. Eski zamanlarda, beklenmedik ve açıklanamaz bir olaydı bu ve yeryüzünde mutluluğun bir süre yok olacağı yolunda tanrılardan gelen bir uyarı sayılıyordu. Ama şimdi, filanca gün tutulma olacağını öngörebilecek kadar iyi anlıyoruz meseleyi. Umarım herkes, insan zekâsının gücünün eski korkuları yenmesinden ötürü gurur duyar ve rahatlar.</p>

  <p>Bilgin dostlarımın açıklamaları şöyle: Güneş’in ya hemen ya da Merkür ve Venüs’ün araya girmesiyle -bu tartışmalıdır, ama mevcut tezi etkilemez- kendi yörüngesinde dönen Ay, Güneş gibi uzunlamasına, bir de -muhtemelen yine Güneş gibi- dikine hareket eder; ama Güneş’te hiçbir zaman olmayan bir enlemesine hareketi de vardır. Bu enlemesine hareketten ötürü tepemizdeki Güneş’le aynı hizaya gelince ve göze görünmeden -görünmez, çünkü bildiğiniz gibi, Güneş gün içinde o kadar parlaktır ki, Ay’ın esamisi okunmaz- o ateşten dairenin altından geçince, o zaman Güneş’ten dünyamıza saçılan ışınlar, Ay’ın araya girmesiyle kararır. Yeryüzündeki kimi insanlar için, bulundukları coğrafi bölgeye göre, bu kararma uzunca sürebilir; kimileriyse bundan hiç etkilenmez. İşin aslı şu ki, bilgisizlerin sandığının aksine, Güneş ışığını asla kaybetmez ve Ay’ın araya girmediği yerlerde, bütün insanlara kendini tüm ihtişamıyla gösterir.</p>

  <p>Güneş tutulmasının bu basit açıklaması, herhangi birinizin gaz lambasının ve mumun alevini elinizle perdeleyerek, odayı geçici bir karanlıkta bırakmasıyla aynı basitliktedir. (Ay tutulması ise, Güneş Dünya’nın altındayken, Ay’ın, Dünya’nın kozalak biçimli gölgesine girmesiyle olur ve bu ancak Ay enlemesine hareketi esnasında o noktadan geçerken olur.) Ama tutulmadan en çok etkilenecek semtlerde ki ekteki haritada gösterilmiştir bunlar, bütün magistraların ve diğer sorumlu yetkililerin, halkın paniklemesini önlemesini, karanlıktan yararlanıp hırsızlığa yeltenenlere karşı uyanık olmasını ve tutulma sırasında kimsenin çıplak gözle Güneş’e bakmamasını (bir boynuz parçası veya isle karartılmış cam arasından bakabilirler) sağlamalarını istiyorum; çünkü gözü zayıf olanlar için kör olma tehlikesi vardır.”</p>

  <div>
    <br/>
  </div>

  <p>Sanırım, Dünya’nın yaratılışından bu yana, böyle bir bildiri yayımlayan ilk hükümdar ben oldum. Taşradaki insanlar “uzunlamasına” ve “enlemesine” gibi sözleri anlamasalar bile, bildiri çok olumlu bir etki yarattı. Tutulma, tam öngörüldüğü gibi oldu, şenlik de alışıldığı gibi yapıldı; fazladan, Ay Tanrıçası Diana’ya ve Güneş Tanrısı Apollon’a özel kurbanlar sunuldu.</p>

  <p>Ertesi yıl, sağlığım gayet iyiydi; kimse beni öldürmeye teşebbüs etmedi; ve bir devrim girişimi, elebaşısı için acınası bir şekilde sona erdi. Asinius Gallus’tu bu. Asinius Pollio’nun torunu ve Tiberius’un ilk karısı Vipsania’nın daha sonra evlendiği Gallus’tan olan oğluydu. Tiberius öyle nefret ediyordu ki Gallus’tan, sonunda onu yavaş yavaş açlıktan öldürdü. Bazı insanların adlarının ne kadar yerinde olduğu ilginç. <i>Gallus</i> horoz, <i>Asinus</i> eşek demektir; Asinius Gallus ise İtalya’yı bir ay gezseniz bulamayacağınız kadar övüngen ve aptal bir eşek-horozdu. Düşünebilir misiniz, ayaklanması için ne asker hazırlamış ne para toplamıştı: Kişiliğinin gücü ve doğuştan soyluluğu, herkesin anında ona katılmasına yeter sanıyordu!</p>

  <p>Bir gün pazaryerindeki Söylev Platformu’na çıkıp kısa süre içinde toplanan kalabalığa zorbalığın kötülüklerinden, amcam Tiberius’un babasını nasıl katlettiğinden, Caesar ailesini Roma’dan söküp atmanın ve tahtı ona gerçekten layık birine vermenin ne kadar gerekli olduğundan söz etmeye başladı. Halk, imalı laflarından kendisini kastettiğini anlayınca, gülmeye ve alkışlamaya başladı. Berbat bir hatip ve Senato’daki en çirkin adamdı: Boyu en fazla 1.40’tı, düşük omuzları, kocaman uzun bir suratı, kızılımsı saçları ve minicik kıpkırmızı bir burnu (hazımsızlık çekiyordu) vardı; ama kendisini Hercules ile Adonis’in bir karışımı sanıyordu. Pazaryerinde onu ciddiye alan tek bir kişi olduğunu sanmıyorum; etrafta onunla dalga geçen çeşitli sözler dolaşıyordu: “<i>Asinus in tegulis",</i> “<i>Asinus ad lyram”</i> ve “<i>Ex Gallo lac et ova”.</i> (Damdaki eşek, ansızın beliren acayip görüntü anlamında eski bir deyiştir; lir çalan eşek gülünçlük derecesinde yetersiz bir gösteri; horoz sütü ve horoz yumurtası da abes umutlar anlamındadır.) Gelgelelim, daha neler zırvalayacak diye her cümlesini alkışlamaya devam ettiler. Gerçekten de, konuşması bitince, beni tahttan indirmek üzere kalabalığı saraya yürütmeye kalkıştı. Uzun bir sıra halinde onu izlediler, sarayın dış kapısına yirmi adım kala durdular ve onu yalnız devam etmeye bıraktılar. Devam etti. Kapıdaki nöbetçiler, senatör olduğu için sorgulamadan onu içeri aldılar; sarayın bahçesinde bana tehditler savurarak biraz daha yürüdü; ancak o zaman arkasında kimse olmadığını fark etti. (Halk bazen çok esprili ve çok hain olabilir; bazen çok aptal ve çok korkak olabildiği gibi.) Az sonra tutuklandı ve olayın bütün gülünçlüğüne rağmen, işi görmezden gelemezdim: Onu sürgüne gönderdim, ama yakına, ailesinin toprakları olan Sicilya’ya. “Git kendi çöplüğünde öt veya devedikeni tarlanda anır, hangisini istersen, ama benim kulağım duymasın, yeter,” dedim o kolay heyecanlanan, çirkin cüceye.</p>

  <p>Ostia limanının tamamlanmasına daha çok vardı ve şu ana kadar altı milyon altın yemişti. Şimdi en büyük teknik zorluk, iki büyük mendireğin uçları arasındaki adayı oluşturmaktı. Belki inanmayacaksınız ama, bunu da kendim hallettim. Caligula’nın, filleri ve develeri Britanya’ya götürüp salimen geri getiren devasa dikilitaş gemisini biliyorsunuz. Gemi şimdi Ostia’daydı ve Sicilya’daki Venüs Tapınağı için Mısır’dan renkli mermer getirmekte kullanılmıştı iki kez. Ama kaptan bana, teknenin artık yıprandığını ve onunla denize açılma riskine bir daha girmek istemediğini söylemişti. Böylece, yine uyanık yattığım bir gece, gemiyi taşla doldurup batırmak ve adanın temeli olarak kullanmak fikri geldi aklıma. Ama bundan vazgeçtim; çünkü geminin dörtte birine taş doldurup batırınca, su küpeşte hizasında kalacak ve tekne çürüyünce taşlar boşta kalıp dağılacaktı. “Keşke elimizde kocaman bir kayaya çevireceğimiz bir Gorgona başı olsaydı!” diye düşündüm. Ve kafam aşırı yorgun olduğunda beynime üşüşen o çılgın hayallerden, gerçekten parlak bir fikir doğdu. Neden tekneyi daha hafif bir malzeme olan çimentoyla doldurup batırmayalım ve çimentoyu su altında donmaya bırakmayalım?</p>

  <p>Sabahın ikisiydi bu fikir aklıma geldiğinde; ellerimi çırptım ve gelen azatlıya hemen başmühendisimi bana getirmesini söyledim. Bir saat kadar sonra, başmühendis kentin ta öbür ucundan telaşla ve titreyerek geldi; bir ihmalinden ötürü idam edileceğini sanıyordu belki. Heyecan içinde, fikrim uygulanabilir mi, diye sordum ve çimentonun deniz suyunda başarıyla donmayacağını öğrenerek büyük düş kırıklığına uğradım. Ona, on gün içinde buna bir çare bulmasını söyledim. “On gün,” dedim, gayet ciddi, “yoksa...”</p>

  <p>Mühendis “yoksa” sözümü bir tehdit olarak algılamıştı; ama bir çare bulunmasaydı, ona küçük şakamı anlatacaktım: “Yoksa, bu fikirden vazgeçmek zorunda kalacağız.” Korku zekâsını keskinleştirdi ve sekiz gün boyunca deli gibi deneyler yaptıktan sonra, deniz suyuyla birleşince kaya gibi sertleşen bir çimento tozu icat etti. Cumae’deki sıradan çimento tozuyla, Puteoli yakınlarındaki tepelerde bulunan tuhaf bir çeşit tozun karışımından elde etmişti bunu ve dikilitaş gemisinin formu, şimdi Ostia limanının ağzında, sonsuza dek taş kesilmiş olarak duracak. Büyük taşlar ve aynı çimentodan kullanarak üstüne bir ada inşa ettik; her gece terebentinle işaret ateşi yakılan uzun bir deniz feneri var orada. İç odasındaki parlak çelik reflektörler ateşin ışığını güçlendiriyor ve körfezin içini sürekli aydınlık tutuyor. Limanın tamamlanması on yıl sürdü ve on iki milyon altına çıktı; ama hâlâ kanalın ıslahında çalışmakta olan adamlar var. Kente büyük bir armağan oldu bu; denizlere hâkim olduğumuz sürece asla aç kalmayız.</p>

  <p>Her şey benim için ve Roma için iyi gidiyor gibiydi. Ülke memnun ve müreffeh, ordularımız her yerde başarılıydı. Aulus, henüz boyun eğmemiş güney ve güneybatıdaki bazı Belgae kabilelerine karşı birbiri ardına parlak zaferler kazanarak Britanya’yı fethimi pekiştirmişti. Dini törenler düzenli ve vaktinde uygulanıyordu; kentin en yoksul semtlerinde bile sıkıntı yoktu. Mahkeme uğraşımı bile düzene sokmuş ve getirilen davaların sayısını azaltmanın yolunu bulmuştum. Sağlığım iyiydi. Messalina her zamankinden güzel görünüyordu gözüme. Çocuklarım güçlü ve sağlıklı büyüyor ve küçük Britannicus, Claudius ailesinin özelliği olan (beni atlamıştı maalesef) olağanüstü parlaklığı gösteriyordu. Tek üzüldüğüm, Senato ile aramda, bir türlü kıramadığım görünmez bir engelin varlığıydı. Senatörler Sınıfı’na, özellikle de işbaşındaki Konsüllere ve birinci derece magistralara saygıda kusur etmiyor ama daima, nedenini anlamakta zorlandığım ve nasıl çözeceğimi bilemediğim, bir dalkavukluk ile güvensizlik bileşimiyle karşılaşıyordum. İmparatorluk Ahlak Yöneticiliği içinde yutulan eski Censorluk kurumunu canlandırmaya karar verdim; böylece Senato biraz daha düzene sokulabilir, yararsız ve engelleyici üyelerden kurtulabilirdik. Meclise bir bildiri göndererek, her üyenin kendi durumunu tartmasını ve bir Senatör olarak Roma’ya hâlâ hizmet edecek nitelikte olup olmadığına karar vermesini istedim. Eğer mali durumundan veya yetersiz hissetmesinden ötürü rahatsızlık duyuyorsa, istifa etmeliydi. İstifa etmeyenlerin onursuzca atılacaklarını da ima ettim. Ve istifa etmezlerse atılmalarını düşündüğüm kişilere özel olarak yazarak işleri hızlandırdım. Böylece Senato’dan yaklaşık bir yüz isim eksildi ve kalanları soyluluk rütbesi vererek ödüllendirdim. Genişleyen bu soylular takımı arasından hem daha yüksek rahip sınıfları için daha çok aday çıkacak hem de mevcut soylu ailelerin gelin ve damat bulmaları kolaylaşacaktı; çünkü birbirini izleyen dört patrisyen ailenin (Romulus, Lucius Brutus, Julius Caesar ve Augustus) soyu tükenmiş gibiydi. Bir aile ne kadar varlıklı ve güçlü olursa, o kadar hızlı çoğalır diye düşünür insan, ama Roma’da bu hiç böyle olmamıştır.</p>

  <p>Ne var ki, Senato’daki bu temizliğin bile pek etkisi olmadı. Tartışmalar maskaralıktan ibaretti. Dördüncü Konsüllüğüm sırasında, bazı hukuki reformlara ilişkin bir öneri sunarken, Meclis öyle kayıtsızdı ki, çok açık konuşmak zorunda kaldım:</p>

  <p>“Efendiler, eğer bu önerileri gerçekten onaylıyorsanız, lütfedip bunu hemen ve basitçe söyleyin. Yok, onaylamıyorsanız, o zaman değişiklikler önerin, ama şimdi ve burada önerin. Veya meseleyi düşünmek için zamana ihtiyacınız varsa, buyurun istediğiniz kadar düşünün; ama müzakere için saptanan günde söyleyecek bir fikriniz olması gerektiğini unutmayın. Sözcü Konsülün öteki Konsüllerin cümlelerini papağan gibi tekrarlaması ve konuşma sırası gelen herkesin ağzından ‘Kabul ediyorum’dan başka bir söz çıkmaması, hele oturum kapandıktan sonra tutanaklara ‘müzakere edildi’ diye yazılması Senato’nun vakarına yakışmıyor.”</p>

  <p>Senato’ya saygı olarak, Yunanistan ve Makedonya’yı da senatörlük eyaletleri listesine aldım. Amcam Tiberius onları imparatorluk eyaletleri yapmıştı. Senato’ya, Augustus zamanındaki gibi, eyaletlerde dolaşıma girmek üzere bakır sikke basma hakkını iade ettim. Hükümranlığa en büyük saygıyı sikkeler yaratır; altın ve gümüş paraların üstünde, imparator ve yönetimin bir numaralı sorumlusu olduğum için, benim başım vardı; ama bakır paralarda Senato’nun bildik “S.C.” harfleri tekrar göründü ve bakır, en eski, en kullanışlı ve nicel olarak en önemli ufak paradır.</p>

  <p>Senato’yu temizleme kararımın acil nedeni panik yaratan Asiaticus olayıydı. Bir gün Messalina gelip bana şöyle dedi: “Hatırlıyor musun, geçen yıl, Asiaticus’un Konsüllükten istifa sebebi olarak ileri sürdüğü şeyden, yani ikinci kez Konsül olmasından ötürü insanların ona kıskançlık ve [MS 46] kuşkuyla baktığı yolundaki açıklamasından rahatsız olmuştun ve bunun altında başka bir şey mi var diye düşünmüştün.”</p>

  <p>“Evet, esas sebep o değil gibi gelmişti.”</p>

  <p>“Belki sana uzun zaman önce söylemem gerekirdi. Asiaticus epeydir Cornelius Scipio’nun karısına deli gibi âşık; ne dersin buna?”</p>

  <p>“Ha evet, Poppaea - çok güzel bir kız; düz burunlu ve erkeklerin yüzüne bakmaktan çekinmiyor, değil mi? Peki, o ne diyor bu işe? Asiaticus, Scipio gibi yakışıklı bir genç değil ki: Kel, oldukça şişman, ama tabii Roma’nın en zengin adamı; o muhteşem bahçeler de onun!”</p>

  <p>“Korkarım Poppaea Asiaticus’la işi pişirmiş. Dur, anlatayım. En iyisi açıkça söylemek. Bir süre önce Poppaea beni görmeye geldi -iyi arkadaşız, biliyorsun, daha doğrusu arkadaştık- ve şöyle dedi: ‘Messalina cicim, senden çok ama çok önemli bir ricam olacak. Ama bunu kimseye söylemeyeceğine söz verir misin?’ Söz verdim tabii. Sonra şöyle dedi: ‘Ben Valerius Asiaticus’a âşık oldum ve ne yapacağımı hiç bilemiyorum. Kocam çok kıskanç; duyarsa kuşkusuz öldürür beni. Sıkıntı şu ki, onunla evlilik akdim çok sıkı şartlar içeriyor; bu tür evliliklerde, eğer koca zorluk çıkarırsa, biliyorsun, boşanmak imkânsız. Her şeyden önce, çocuklarını kaybedersin. Bana bir şekilde yardımcı olabilir misin? Mesela İmparator’dan kocamla konuşmasını ve bir boşanma ayarlamasını isteyemez misin? O zaman Asiaticus’la evlenebilirim.’”</p>

  <p>“Umarım buna razı olacağımı söylemedin. İnanılır gibi değil, bu kadınlar... ”</p>

  <p>“Tabii ki hayır canım, tam tersine. Eğer konuyu bana bir daha açmazsa, arkadaşlık hatırına, duyduklarımı unutmaya çalışırım, ama onunla Asiaticus arasındaki uygunsuz ilişkinin sürdüğü yolunda bir fısıltı bile duysam, derhal kocama bildiririm, dedim.”</p>

  <p>“İyi. Sevindim bunu dediğine.”</p>

  <p>“Asiaticus bundan kısa süre sonra istifa etti ve hatırlıyorsan, o zaman Galya’daki mülklerini ziyaret için Senato’dan izin istedi.”</p>

  <p>“Evet, epey uzun kaldı orada. Poppaea’yı unutmak için olmalı. Güney Galya’da güzel kadın çoktur.”</p>

  <p>“İnanır mısın, Asiaticus hakkında epey bilgi topladım. İlki, son günlerde Muhafız yüzbaşılara, çavuşlara ve sancaktarlara büyük para armağanları vermiş. Bunu yapması, sana sadakatlerinden ötürü onlara teşekkür içinmiş. Bir bityeniği yok mu bunda?”</p>

  <p>“O kadar çok parası var ki, nereye harcayacağını bilmiyor herhalde.”</p>

  <p>“Dalga geçme. Kimsenin nereye harcayacağını bilmeyecek kadar çok parası yoktur. İkincisi, Poppaea ile görüşmeye hâlâ devam ediyor ve ne zaman zavallı Scipio şehirdışına çıksa, geceyi beraber geçiriyorlar.”</p>

  <p>“Nerede buluşuyorlar?”</p>

  <p>“Poppaea’nın kuzenleri Petra kardeşlerin evinde. Üçüncüsü de, Sosibius önceki gün tamamen kendiliğinden, Asiaticus’un Galya ziyaretini onca uzun tutmasına izin vermenin hiç akıl kârı olmadığını söyledi. Ne demek istediğini sorunca, bana Vienne’deki bir arkadaşından aldığı mektubu gösterdi: Asiaticus’un çiftlikleriyle aslında pek az ilgilendiğini; eyaletin önde gelen kişilerini ziyaret ettiğini yazmıştı. Bölgedeki en nüfuzlu insanları ziyaret etmiş; Ren kıyısında bir geziye çıkmış ve oradaki garnizonun subaylarına bol keseden para dağıtmış. Ayrıca Asiaticus’un Vienne’de doğduğunu unutma; Sosibius diyor ki...”</p>

  <p>“Hemen çağır Sosibius’u.” Sosibius, Britannicus’a hoca olarak seçtiğim adamdı; dolayısıyla, fikrine ne kadar önem verdiğimi tahmin edebilirsiniz. İskenderiyeli bir Yunandı, ama asıl ilgi konusu erken Latin yazarlarıydı ve Ennius’un metinleri üzerinde otorite kabul ediliyordu. Cumhuriyet dönemini, ben dahil, bütün Romalı tarihçilerden daha iyi biliyordu. Dolayısıyla oğlum için bir esin kaynağı olur, diye düşünmüştüm. Sosibius geldi ve sorularıma dürüstçe cevap verdi. Evet, Asiaticus’un hırslı ve bir devrim tasarlayacak yetenekte olduğu kanısındaydı. Bir zamanlar, bana karşı, taht adayı olarak kendisini önermemiş miydi?</p>

  <p>“Sosibius,” dedim, “o iki günün, bir afla kent kayıtlarından silindiğini unutuyorsun.”</p>

  <p>“Ama Asiaticus, yeğeniniz müteveffa imparatora karşı girişilen komplonun içindeydi; hatta pazaryerinde açıkça övünmüştü bununla. Onun gibi bir adam, geçerli bir neden olmaksızın Konsüllükten istifa eder, etkisinin yaygın olduğu Galya’ya gider ve bu etkiyi etrafa para saçarak daha da artırmaya çalışırsa ve kuşkusuz, sizin kıskançlığınız yüzünden Konsüllükten istifaya zorlandığını veya size karşı Galyalı kardeşlerinin haklarını savunduğu için...”</p>

  <p>Messalina şöyle dedi: “Mesele gayet açık. Poppaea’yla evlenmeye söz vermiş ve bunu yapabilmesinin tek yolu, senden ve benden kurtulmak. Galya’ya gitmek için tekrar izin alacak ve ayaklanmayı oradaki yerli alaylarla başlatıp, sonra Ren ordularını işin içine katacak. Muhafızlar da, seni nasıl imparator ilan ettilerse, onu da öyle kabul edecekler: Onlar için, adam başına iki yüz altın daha demek bu.”</p>

  <p>“Başka kimler var bu komploda sence?”</p>

  <p>“İlkin şu Petra kardeşler hakkında bilgi edinelim. Avukat Suilius’tan bir davalarını üstlenmesini istemişler: Suilius benim en parlak gizli ajanlarımdan biri. Eğer Poppaea ile Asiaticus’a yatak odası sağlamaktan başka sakat işleri de varsa, Suilius onu şıp diye bulur.”</p>

  <p>“Hafiyelikten hoşlanmıyorum. Suilius’tan da hoşlanmıyorum.”</p>

  <p>“Kendimizi korumak zorundayız; Suilius da elimizdeki en iyi silah.”</p>

  <p>Böylece, Suilius çağrıldı ve bir hafta sonra, Messalina’nın kuşkularını doğrulayan raporunu verdi. Petra kardeşler kesinlikle komplonun içindeydi. Ağabeyin bir sabah uyku ile uyanıklık arasında gördüğü ve yakınlarına özel olarak anlattığı bir hayale, müneccimler ürkütücü bir yorum getirmişlerdi: Benim kafam boynumdan koparılmış ve başıma beyaz asma yapraklarından bir çelenk konmuştu; bu, güz sonunda şiddet yoluyla ölüm demekti. Muhafız Kıtası’nda albay olan küçük kardeş ise, Muhafızlarla Asiaticus arasında aracıydı. Asiaticus ve Petra kardeşlerle ilişkisi olan iki eski arkadaşım da vardı: Akşamları zar oynadığım Pedo Pompeius ve damadım genç Pompeius’un dayısı olan, saraya serbestçe girip çıkan Assario. Suilius, doğal olarak, bir zar oyunu sırasında beni öldürme görevinin onlara verileceği fikrindeydi. Sonra Assario’nun iki yeğeni -Tristonia kardeşler- Petra kardeşlerle zina ilişkisi içindeydiler.</p>

  <p>Çaresiz, ilk darbeyi kendim indirmeye karar verdim. Muhafız komutanım Crispinus’u, sadakatinden emin olduğum bir Muhafız birliğiyle, Assario’nun Baiae’deki evine gönderdim ve Asiaticus orada tutuklandı. Kelepçeli olarak saraya getirildi. Aslında Senato’da yargılanması gerekirdi, ama komplonun nereye kadar uzandığını bilmiyor ve lehinde gösteri yapılmasından çekiniyordum. Onu, kendi çalışma odamda, Messalina, Vitellius, Crispinus, genç Pompeius ve başyardımcılarımın önünde yargıladım.</p>

  <p>Suilius savcılık görevini yapıyordu ve Asiaticus ona bakarken, eğer suç bir adamın yüzünde yazılıysa, bundan daha iyi bir örnek olamaz, diye düşündüm. Ama itiraf etmeliyim ki, Crispinus ona, neyle suçlandığını bildirmemişti -çünkü ben bunu Crispinus’a bile söylememiştim- ve aniden tutuklanan pek az kişi, kendisini yargılayanın yüzüne tam bir vicdan rahatlığıyla bakabilir. Bir zamanlar, Caligula’nın emriyle, sahte bir vasiyete tanıklık suçlamasıyla tutuklandığımda, ne kadar kötü hissettiğimi biliyorum. Suilius gerçekten korkunç ve acımasız bir savcıydı: etsiz, buz gibi bir suratı, beyaz saçları, kara gözleri ve bir kılıç gibi araştırıp saldıran uzun bir işaretparmağı vardı. Tatlı iltifatlar ve şakalarla başladı; ama bunun az sonra patlayacak öfke ve sövgü fırtınasının girişi olduğunu hepimiz biliyorduk. İlkin Asiaticus’a, alaycı bir sohbet havasında, Galya’daki çiftliklerini tekrar ne zaman ziyaret edeceğini sordu: Bağbozumundan önce miydi acaba? Hem Vienne civarındaki tarım koşulları nasıldı ve Ren vadisiyle nasıl kıyaslanabilirdi? “Ama sorumu yanıtlama zahmetine girme,” dedi. “Aslında Vienne’de arpaların ne boya geldiği veya horozların ne tizlikte öttüğü, beni de senin kadar ilgilendirmiyor.” Sonra muhafızlara dağıttığı armağanlar: Ne mükemmel bir sadakat timsaliydi Asiaticus! Ama acaba o mankafa askerlerin armağanları yanlış anlaması gibi bir tehlike yok muydu?</p>

  <p>Asiaticus endişelenmeye başladı, solukları sıklaştı. Suilius, arenadaki vahşi hayvana uzaktan fırlattığı oklar hedefini bulmuş bir gladyatör gibi, ona doğru birkaç adım attı; çünkü hayvan yaralanmıştı, mızrağını salladı: “Sana bir zamanlar dost dediğimden, sofranda yemek yediğimden, nazik tavırlarından, soylu ailenden etkilenmemden, lütufkâr İmparatorumuzun ve dürüst yurttaşların sahtekârlıkla güvenini kazanmış olmandan utanç duyuyorum. Sen hayvanın tekisin, iğrenç ibne, genelev şeytanı! Sezarımızın kutsal varlığım, kentimizin güvenliğini, dünyanın huzurunu ellerine teslim ettiğimiz o askerlerin güçlü bedenlerini ve sadık yüreklerini yozlaştıran bir pisliksin sen. İmparatorun doğum gününde davet edildiğin şölende niçin yoktun? Hastaydın, değil mi? Çok hasta, eminim. Az sonra mahkemeye, hasta yatağını paylaştığın ve hastalığı senden kapan genç Muhafızların isimlerini de takdim edeceğim. Aşağılık herif! ”</p>

  <p>Bu terane epey sürdü. Asiaticus’un beti benzi atmıştı ve alnında kocaman ter damlaları belirdi. Onları silerken zincir şakırdadı. Mahkeme kurallarına göre, savunmasını yapma vakti gelene dek konuşma hakkı yoktu; ama sonunda boğuk bir sesle patladı: “Kendi oğullarına sor, Suilius! Onlar itiraf edecektir erkek olduğumu.” Usule uyması ihtar edildi. Sonra Suilius, Asiaticus’un Poppaea ile zina meselesine değindi, ama sanki davanın en zayıf noktasıymış gibi, bunun pek üstünde durmadı. Aslında davanın en güçlü noktası buydu; ama öyle yaparak, Asiaticus’u kendisine yöneltilen suçlamaları tümüyle inkâr etme tuzağına düşürdü. Asiaticus kafasını kullansaydı, zinayı kabul eder ve öteki suçlamaları reddederdi. Ama her şeyi inkâr etti ve böylece suçu kanıtlanmış oldu. Suilius çoğu asker olan tanıkları çağırdı. Güney İtalya’dan, yeni askere alınmış genç baş tanıktan Asiaticus’u göstermesi istendi. Adama herhalde Asiaticus’u kel kafasından tanıyacağı öğretilmişti ki, kendisine sapıkça tecavüz eden kişi olarak Pallas’ı gösterdi. Büyük bir kahkaha koptu: Pallas’ın da böyle eğilimlerden benim kadar nefret ettiği biliniyordu; ayrıca doğum günümdeki şölende protokolün başı olarak konukları ağırladığı herkesçe biliniyordu.</p>

  <p>Davayı neredeyse orada kesecektim, ama belki tanığın da -benim gibi- suratları hatırlama sorunu olabilir, diye düşündüm; ayrıca adamın Asiaticus’u tanıyamaması, Asiaticus’a yönelik diğer suçlamaları ortadan kaldırmıyordu. Asiaticus’a, yumuşak bir sesle, Suilius’un suçlamalarını tek tek yanıtlamasını söyledim. Öyle yaptı, ama Galya’daki davranışlarına tatmin edici bir açıklama getiremedi ve Poppaea meselesinde açıkça yalan söyledi. Muhafızların ahlakını bozma suçlamasını kanıt yetersizliği yüzünden reddettim. Askerlerin aşırı resmi tanıklıkları, onlara önceden ezberletilen şeyleri tekrarladıkları izlenimi yaratmıştı bende ve onları sorguladığımda, yalnızca aynı şeyleri tekrar ettiler. Öte yandan, hiçbir Muhafızın başka bir şekilde tanıklık yaptığına rastlamadım, her şeyi askeri talime çevirirler.</p>

  <p>Vitellius, genç Pompeius ve Pallas dışında herkesi odadan çıkarttım -Messalina zaten birkaç dakika önce ağlamaya başlamış ve çıkmıştı- ve önce onların onayını almadan, Asiaticus’u mahkûm etmeyeceğimi söyledim. Vitellius, açıkça, Asiaticus’un suçunun maalesef kesin gözüktüğünü ve kendisinin de, benim kadar şaşkın ve üzgün olduğunu söyledi: Asiaticus ikimizin de çok eski arkadaşı ve annem Antonia’nın en sevdikleri arasındaydı: Onun ilerlemesi için saraydaki nüfuzunu kullanmıştı annem. Sonrasında başarılı bir kariyeri olmuş ve herhangi bir vatani görev gerektiğinde asla kaytarmamıştı. Benimle Britanya’ya gelen gönüllülerden biriydi; gerçi savaşa yetişememişti, ama bu onun korkaklığının değil, fırtınanın suçuydu. Eğer şimdi delirmiş ve kendi geçmişine ihanet etmişse, ona kendi celladı olma hakkını tanımak aşırı bir merhamet sayılmazdı. Aslında hak ettiği ceza, Tarpeia uçurumundan aşağı atılmak; cesedinin, ağzından bir çengelle sürüklenerek aşağılanması ve Tiber Nehri’ne atılmasıydı. Vitellius, Asiaticus’un tutuklanır tutuklanmaz ona gönderdiği bir mesajla suçunu hemen hemen itiraf ettiğini de söyledi; eski dostluklarının hatırı için, beraatını sağlamasını veya en kötü ihtimalde, kendisine intihar olanağının tanınmasını rica ediyordu. Vitellius şunu da ekledi: “Senin onu hakça yargılayacağını biliyordu; şimdiye dek kimseye adaletsiz davranmadın. O halde benim aracılığımın ona ne yararı olurdu? Suçluysa mahkûm olacaktı, suçlu değilse beraat edecekti.” Genç Pompeius, Asiaticus’a yumuşak davranılmasına karşı çıktı; ama belki de kendi güvenliğini düşünüyordu. Asiaticus’un suç ortakları olarak sözü edilen Assario ve Tristonia kardeşler akrabalarıydı ve bu sert tutumla kendi sadakatini kanıtlamak istiyordu.</p>

  <p>Asiaticus’a, davaya yirmi dört saat ara verdiğim ve bu sırada zincirlerinin çıkarılacağı yolunda bir mesaj gönderdim. Kuşkusuz anlayacaktı mesajı. Bu arada Messalina Poppaea’ya gitmiş ve Asiaticus’un mahkûm edilmek üzere olduğunu, kendisinin de yargılanmasını ve idamını önlemek için hemen intihar etmesini söylemişti. Benim bundan hiç haberim yoktu.</p>

  <p>Asiaticus mertçe öldü. Son gününü işlerini düzene koyarak, her zamanki gibi yiyip içerek ve Lucullus Bahçeleri’nde (hâlâ öyle deniyordu) yürüyüş yaparak ve bahçıvanlara ağaçlar, çiçekler ve balık havuzlarına ilişkin talimatlar vererek geçirdi. Cesedinin yakılacağı odun yığınının, güzel gürgen ağaçlı bir yola yakın olduğunu görünce çok sinirlendi ve mekânı seçen azatlının bir haftalık maaşını kesti. “Düşünmedin mi, salak adam, rüzgârın alevleri bu canım ağaçların yapraklarına üfüreceğini ve bütün bahçenin görüntüsünü bozacağını?” Hekim bacağındaki damarı kesip sıcak bir banyoda onu ölüme hazırlamadan önce, ailesine son sözleri, “Hoşça kalın, sevgili dostlarım. Tiberius’un pis hileleri veya Caligula’nın öfkesi yüzünden ölmek, şimdi Claudius’un budalaca safdilliği yüzünden ve sevdiğim kadınla güvendiğim dostun ihanetine uğrayarak ölmek kadar rezilce olmazdı.” Çünkü şimdi davanın Poppaea ile Vitellius tarafından tezgâhlandığı kanısındaydı.</p>

  <p>İki gün sonra Scipio’yu yemeğe çağırdım ve Poppaea’yı hâlâ sevip sevmediğini anlamak ve bu meseleyi kurcalamayacağımı göstermek için, usturuplu bir şekilde karısının hatırını sordum. “O öldü, Sezar,” dedi ve başını ellerinin arasına alıp hıçkırmaya başladı.</p>

  <p>Asiaticus’un ailesi Valeria’lar, onun devlete ihanet anlamına gelen sözlerini onaylamadıklarını göstermek için bir barış sunusu olarak, Messalina’ya Lucullus Bahçeleri’ni armağan etmek zorunda kaldılar. Tabii o sırada, Asiaticus’un ölümünün gerçek nedeninin o bahçeler olduğu hiç aklıma gelmemişti. Petra kardeşleri yargılayıp idam ettirdim; Tristonia kardeşler intihar etti. Assario’ya gelince, anlaşılan ölüm kararını imzalamışım; ama ben bunu hatırlamıyorum. Pallas’a, onu mahkeme konusunda uyarmasını söyleyince, idam edilmiş olduğunu öğrendim; idam emrini de gösterdiler, sahte değildi. Aklıma gelen tek açıklama, Messalina’nın veya onun maşası olan Polybios’un, ölüm emrini, imzalamam gereken diğer önemli evrak arasında önüme koyduğu ve benim de okumadan imzalamış olduğum. Nükseden göz yorgunluğumdan yararlanarak (yapay ışıkta hiçbir şey okuyamadığım için, yazılı belgeyle hiç ilgisi olmayan raporlar ve mektuplar okuyorlardı bana) bu numaraları sürekli yaptıklarını şimdi biliyorum.</p>

  <p>Bu sıralarda Vinicius zehirlenerek öldü. Birkaç yıl sonra, Messalina’yla yatmayı reddettiği için, zehrin Messalina tarafından verildiğini duydum; akşam sarayda yedikten sonraki gün öldüğü kesin. Hikâye muhtemelen doğru. Böylece, kendilerini benim yerime imparator adayı olarak sunan Vinicius, Vinicianus, Asiaticus ve diğer üç kişinin hepsi ölmüştü ve cenazeleri benim kapımdan çıkmış görünüyordu. Ama benim vicdanım rahattı. Vinicianus ile Asiaticus’un ihanet ettikleri kesindi; Vinicius’un ise bir kaza sonucu öldüğünü sanıyordum. Ama Senato ve halk, Messalina’yı benden daha iyi tanıyor ve onun yüzünden benden nefret ediyorlardı. Onlar ile benim aramdaki görünmez duvar buydu ve kimse bunu yıkacak cesareti gösteremiyordu.</p>

  <p>Senato, Asiaticus hakkında yaptığım sert bir konuşma sonrasında ki o oturumda Sosibius ve Crispinus’a da hizmetleri için para ödülleri verilmişti, senatörlerin herhangi bir nedenle İtalya dışına çıkma iznini benim vereceğimi onayladı.</p>
</body>
</html>