<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>1. Bölüm</h3>

  <p>Hırslı ve kana susamış akrabalarımdan hiçbirinin zehirlemek, intihara zorlamak, bir ıssız adaya sürmek veya aç bırakarak öldürmek -bu yollarla birbirlerini teker teker ortadan kaldırmışlardı- zahmetine değer görmediği, sakat, kekeme, ailenin budalası ben, Tiberius Claudius Drusus Nero Germanicus’un, nasıl onların hepsinden, hatta meczup yeğenim Gaius Caligula’dan bile daha uzun yaşadığımın ve günün birinde, hiç beklemediğim bir anda, Saray Muhafızları’nın çavuşları ve onbaşıları tarafından imparator ilan edilmemin hikâyesini yazmayı bitireli iki yıl oldu. Hikâyeyi bu dramatik noktada kestim. Benim gibi bir meslekten tarihçi için basiretsiz bir davranıştı bu. Tarihçinin bir gerilim anında öyküsünü yarıda bırakmaya hakkı yoktur. Aslında öyküyü bir adım daha ileri götürmeliydim. Ordunun geri kalanının, Saray Muhafızlarının hiç de[MS 41] usule uygun olmayan bu eylemi hakkında ne düşündüğünü; Senato’nun ne düşündüğünü ve benim gibi pek parlak bir gelecek vaat etmeyen bir hükümdarı kabul etme konusundaki düşüncelerini; sonrasında kan dökülüp dökülmediğini; Cassius Chaerea, Aquila, Kaplan -Muhafız subaylarıydı bunlar-, yeğenimin kocası Vinicius ve Caligula’nın katline karışan diğerlerinin başlarına neler geldiğini anlatmalıydım. Ama hayır, benim son yazdığım şey, sarayın avlusunda, Muhafız kıtasından iki askerin omzuna oturtulmuş ve Caligula’nın başıma çarpık yerleştirilmiş altın meşe çelengiyle çepeçevre gezdirilip alkışlanırken aklımdan geçen son derece münasebetsiz bir düşünceler zinciriydi.</p>

  <p>Öyküyü daha ileri götürmememin nedeni, bunu sıradan bir tarihten çok, kişisel bir savunma -Roma dünyasının hükümdarı yapılmama izin verdiğim için bir özür- olarak yazmış olmamdır. Eğer hikâyeyi okuduysanız, büyükbabamın da, babamın da inançlı Cumhuriyetçiler olduğunu, benim de onlara çektiğimi, amcam Tiberius’un ve yeğenim Caligula’nın iktidarlarının da monarşi karşıtı önyargılarımı büsbütün pekiştirdiğini anımsayacaksınız. İmparator ilan edildiğimde elli yaşındaydım. O yaşta, insan siyasi rengini kolay kolay değiştirmez. Dolayısıyla iktidar arzusunun gönlümden ne kadar uzak ve o anda askerlerin keyfine boyun eğmemin ne kadar zorunlu olduğunu göstermek için bu öyküyü yazdım. Onları reddetmek yalnız kendimin değil, çok âşık olduğum karım Messalina’nın ve henüz doğmamış çocuğumuzun da ölümü demek olacaktı. (Doğmamış bir çocuk için neden böylesine güçlü duygular beslenir acaba?) Özellikle de, gelecek kuşakların beni, budala numarası yaparak geri planda kalmış ve uygun zamanı beklemiş, imparatora karşı bir saray entrikası planlandığına dair bir duyum alınca, cüretle ortaya çıkıp tahta adaylığını koymuş kurnaz bir fırsatçı olarak damgalamasını istemem. Hikâyemin devamı, on üç yıllık imparatorluğum sırasında dürüstlükten saptığım için aleni bir özür yerine geçmeli. Umarım ki, iktidarımın değişik evrelerinde, görünüşte tutarsız davranışlarımın, daha önce inandığımı belirttiğim ve yemin ederim ki, asla kasıtlı olarak vazgeçmediğim ilkelerle olan bağlantısını açıklayarak bu davranışlarımı mazur gösterebilirim. Davranışlarımı haklı gösteremesem bile, hiç değilse, getirildiğim mevkinin olağanüstü zorluklarına işaret ederek, izleyebileceğim başka bir yol veya yollar olup olmadığını okurlarımın kararına bırakmak istiyorum.</p>

  <p>Şimdi öykümü kestiğim noktaya döneceğim. İlkin şunu yinelemeliyim ki eğer Yahudi Kralı Herodes Agrippa tesadüfen burada olmasaydı, gelişmeler Roma açısından çok daha kötü olabilirdi. Caligula’nın suikasta kurban gitmesinin yarattığı krizde, soğukkanlılığını yitirmeyen tek kişi oydu ve Palatium Tepesi tiyatrosundaki tüm ahaliyi Germen Saray Muhafızları tarafından katledilmekten o kurtardı. Gariptir, ama öykümün neredeyse son sayfasına kadar, okurlarım Herodes Agrippa’nın benimkiyle de birkaç noktada iç içe geçmesine karşın şaşırtıcı tarihçesine doğrudan tek bir göndermeye rastlamazlar. Gerçek şu ki, onun başlı başına okunmaya değer serüvenlerine hak ettiği yeri vermek, benim anlattığım hikâyede ona aşırı önemli bir rol vermek olacaktı. Oysa benim hikâyemin ana vurgusu başka yerdeydi. Hal böyle olunca da, konuyla ilişkisi şüpheli bir sürü malzemeyi anlatıya yüklemekten kaçındım. İyi ki de böyle bir karar aldım, çünkü bundan sonra yazacaklarımda, o gerçekten önemli bir yer tutuyor ve şimdi konu dışına çıkma korkusu duymadan, Herodes’in Caligula’nın öldürülmesine kadarki yaşamöyküsünü anlatabilir ve sonra, benimkiyle koşut olarak ölümüne dek devam edebilirim. Böylece, hikâyeyi iki kitaba yayarak dramatik bütünlüğü zedeleme tehlikesi olmayacak. Bu, benim dramatik bir tarihçi olduğum anlamına gelmez. Gördüğünüz gibi, tercihen edebi formalizmden sakınıyorum. Gelgelelim, öyküyü biraz teatral bir üslupla sunmadan, Herodes hakkında bir şey yazmak olanaksız. Çünkü Herodes’in kendisi bir oyunun başrol oyuncusu gibi yaşadı ve onunla birlikte oynayanlar, başından sonuna dek onu desteklediler. Onunki, tam klasik geleneğe uygun bir drama değildi; gerçi hayatı Grek tanrılarının geleneksel Grek günahı olan kibir günahına verdiği geleneksel ceza olan intikamla, klasik tragedya üslubuyla sona erdi; ama hayır, onun yaşamında Grek olmayan pek çok öğe vardı. Örneğin, ondan intikam alan tanrı kibar Olympos takımından biri değildi; yönettiğim koskoca ülkenin herhangi bir yerinde veya dışında bulabileceğiniz en tuhaf ilahtı bu. Bu yüzden de, hiçbir sureti olmayan, ona sadakatle inananların adını ağızlarına almaları yasak olan (yine de onun onuruna sünnet derilerini kırpıyor ve başka bir sürü garip, barbarca ayinler yapıyorlar) ve Kudüs’te, sedir ağacından, maviye boyanmış porsuk postlarıyla çevrelenmiş, eski bir sandıkta tek başına yaşadığı ve dünyadaki diğer ilahlarla ilişki kurmayı reddettiği, hatta onların varlığını bile tanımadığı söylenen bir tanrı! Bir de, Altın Çağ’ın herhangi bir Grek oyun yazarı için konuyu uygunsuz kılacak kadar maskaralık karışmıştı tragedyaya. Kusursuz Sophokles’in, ciddi bir şiirsel üslupla, Herodes’in borçlarını işleme sorunuyla karşı karşıya kaldığını hayal edebiliyor musunuz? Ama dediğim gibi, size daha önce anlatmadıklarımı şimdi etraflıca anlatmalıyım. En doğrusu, yeni hikâyeye adımımı atmadan, eskisini burada noktalamak olacak.</p>

  <p>İşte nihayet başlıyor:</p>

  <div class="m2"></div>

  <p><b>HERODES AGRİPPA’NIN ÖYKÜSÜ</b></p>

  <div class="m1"></div>

  <p>Herodes Agrippa, bilmelisiniz ki, Augustus’un generali olan ve onun tek kızı Julia’yla evlenen ve bu evlilikten ötürü yeğenlerim Gaius Caligula ile Agrippinilla’nın büyükbabası olan ünlü Marcus Vipsanius Agrippa’nın ne soydaşı ne de hısmıydı. Agrippa’nın azatlısı falan da değildi. Öyle düşünebilirdiniz, çünkü Roma’da azat edilen kölelerin eski sahiplerinin adını, onlara bir saygı olarak almaları âdettendi. Hayır, durum şuydu: Dedesi, Yahudi Kralı Büyük Herodes, kısa süre önce ölen General Agrippa’nın anısına ona bu adı vermişti. Çünkü bu dikkate değer ve korkunç ihtiyar tahtını, Augustus’un onu Yakındoğu’da yararlı bir müttefik olarak koruması kadar Agrippa ile yakınlığına da borçluydu.</p>

  <p>Herodes ailesi aslen Edom’dan, Arabistan ile Güney Yahudiye arasındaki dağlık bölgeden gelmişti; bir Yahudi ailesi değildi bu. Annesi Arap olan Büyük Herodes, Julius Caesar tarafından Yahudiye valiliğine atanan babasıyla aynı zamanda, Galilea valiliğine atanmıştı. Ancak on beşindeydi o sırada. Göreve başlar başlamaz, bölgesinde eşkıyalığı bastırmaya çalışırken Yahudi yurttaşları yargılamadan idam ettirdiği için başı belaya girdi ve Yahudi Yüksek Mahkemesi Sanhedrin’e çıkarıldı. Yargıçların karşısına mor giysiyle ve silahlı askerlerin korumasında, büyük bir azametle çıktı; ama kararı tahmin ederek gizlice Kudüs’ten kaçtı. Sığındığı Roma’nın Suriye valisi onu, aynı eyalette, Lübnan yakınında bir mıntıkanın yöneticiliğine atadı. Uzun lafın kısası, bu arada babası zehirlenerek öldürülen Büyük Herodes, büyükbabam Antonius ile büyük amcam Augustus’un (o zamanlar Octavian adıyla biliniyordu) ortak buyruğuyla Yahudi Kralı oldu ve Augustus’un ihsanıyla sürekli genişleyen topraklar üzerinde, otuz yıl boyunca, şan ve şiddetle hüküm sürdü. İkisi kendi yeğenleri olan en az on kadınla art arda evlendi ve sonunda, birkaç başarısız intihar girişiminden sonra, tıpta bilinen en ıstıraplı ve iğrenç hastalıktan öldü. Bu hastalığın <i>Herodes’in İlleti</i> dışında bir adı olduğunu veya Herodes’ten önce bir başkasında görüldüğünü duymadım; ama belirtileri kusmayla sonuçlanan dayanılmaz bir açlık, bozuk mide, leş kokan bir nefes, cinsel organda kurtlanma ve bağırsaklardan gelen sürekli akıntıydı. Bu hastalık ona dayanılmaz acılar veriyor ve zaten vahşi olan yaradılışını delilik kertesine getiriyordu. Yahudiler, nikâh düşmeyen iki akrabasıyla evlendiği için, onların tanrısının Herodes’e verdiği ceza diyorlardı. Herodes’in ilk karısı ünlü Yahudi ailesi Makkabi’lerden Mariamne idi ve Herodes deli gibi âşıktı ona. Ama bir kez büyükbabam Antonius’la Suriye’nin Laodikeia kentinde buluşmaya gittiğinde, kethüdasına, eğer düşmanlarının entrikalarına kurban olursa, Antonius’un eline düşmesin diye Mariamne’nin öldürülmesi emrini vermiş ve daha sonra Augustus’la Rodos’ta buluşmaya giderken de aynı şeyi tekrarlamıştı. (Antonius da, Augustus da şehvet düşkünü olarak biliniyorlardı.) Mariamne bu gizli emirleri öğrenince, doğal olarak öfkeye kapıldı ve Herodes’in annesinin ve kız kardeşinin önünde, söylememesi daha akıllıca olacak bazı laflar etti. Çünkü onun Herodes üzerindeki etkisini kıskanan kaynanayla görümce bu sözleri, döner dönmez Herodes’e ilettiler; üstelik onun yokluğunda, Mariamne’nin kinini ortaya döken bir meydan okuma edimi olarak zina yaptığını söylediler ve zina yaptığı kişi olarak kethüdanın adını verdiler. Herodes ikisini de öldürttü. Ama sonra, öyle aşırı bir üzüntü ve pişmanlığa kapıldı ki, yüksek ateşle yatağa düştü, ölümün eşiğine geldi. İyileştiğinde melankolik ve zalim bir adam olmuştu; öyle ki ufacık bir şüphe, en iyi dostlarını ve en yakın akrabalarını öldürtmesine yetiyordu. Mariamne’nin büyük oğlu, Herodes’in öfkesinin birçok kurbanından biri oldu: O ve kardeşi, bir üvey kardeşin suikast suçlamasıyla idam edildiler. Daha sonra Herodes, o oğlunu da öldürttü. Augustus bu idamlarla ilgili şöyle bir espri yapmıştı: “Herodes’in oğlu olacağıma domuzu olayım daha iyi.” Zira Yahudi dininden olan Herodes’in domuz yemesi yasak olduğundan, domuzlar rahat ve uzun bir yaşam sürebilirdi. Mariamne’nin büyük oğlu olan talihsiz prens, arkadaşım Herodes Agrippa’nın babasıydı ve Büyük Herodes, yetim bıraktığı torununu, Augustus’un sarayında yetiştirilmek üzere, dört yaşında Roma’ya gönderdi.</p>

  <p>Herodes Agrippa ile ben aynı yaştaydık ve Agrippa’nın oğlu sevgili dostum Postumus’tan ötürü birbirimizle epey alışverişimiz vardı; Herodes Agrippa doğal olarak Postumus’un peşinden ayrılmazdı. Herodes çok güzel bir çocuktu ve Augustus, Erkekler Okulu’nun revaklı bahçesine misket veya birdirbir oynamaya geldiğinde, en sevdiği çocuklardan biriydi. Ama az serseri değildi Herodes! Augustus’un, Etna yakınlarındaki Adrano’dan getirilmiş, kuyruğu tüylü, iri çoban köpeklerinden olan çok sevdiği bir köpeği vardı. Augustus dışında kimsenin sözünü dinlemezdi, ta ki Augustus ona “Ben seni çağırana kadar filancanın sözünü dinle,” desin. O zaman hayvan söyleneni yapar, ama özlem dolu, mutsuz bakışlarla Augustus’un uzaklaşmasını izlerdi. Her nasılsa, küçük Herodes, köpeğin çok susadığı bir sırada, ona bir tas sert şarap içirmeyi başardı ve hayvanı o gün görevden el çektirilmiş yaşlı bir muharip subay gibi zilzurna sarhoş etti. Sonra boynuna bir keçi çanı taktı; kuyruğunu safran sarısına, bacaklarını ve burnunu da eflatuna boyadı; ayaklarına domuzların idrar keselerini, omuzlarına bir çift kaz kanadı bağlayıp sarayın avlusuna saldı. Augustus hayvanını arayıp, “Typhon, Typhon, neredesin?” diye seslenince, bu hilkat garibesi yaratığın yalpalayarak kapıdan çıkıp sahibine koşması, Roma tarihinin sözüm ona Altın Çağı’nın en komik anlarından birini oluşturur. Ama olay, Saturnus şenlikleri sırasında olduğu için, Augustus durumu güler yüzle karşılamak zorunda kaldı. Bir de, Herodes’in fare yakalamayı öğrettiği ve ders saatlerinde öğretmen sırtını döndüğünde, arkadaşlarını eğlendirmek için giysisinin altına sakladığı bir evcil yılanı vardı. Sonunda herkesin dikkatini dağıttığı gerekçesiyle, benimle birlikte öğrenim görmek üzere, benim yaşlı, beyaz sakallı Tarsuslu hocam Athenodorus’a gönderildi. Okul numaralarını Athenodorus üzerinde de denedi elbet; ama Athenodorus bunları öyle hoşgörüyle karşıladı ve ben, Athenodorus’u çok sevdiğimden, öyle az ilgi gösterdim ki, çok geçmeden vazgeçti marifetlerinden. Herodes parlak bir öğrenciydi. Olağanüstü bir belleği ve kendine has bir dil yeteneği vardı. Bir keresinde Athenodorus ona şöyle dedi: “Herodes, senin bir gün doğduğun ülkede en yüksek makamlara geleceğini sanıyorum. Gençliğinin her saatini bu göreve hazırlanmak için yaşamalısın. Sendeki yeteneklerle, büyükbaban Herodes kadar güçlü bir hükümdar olabilirsin.”</p>

  <p>Herodes şöyle yanıtladı: “Bunlar güzel sözler Athenodorus; ama benim büyük ve kötü bir ailem var. Tasavvur edemezsin ne azgın bir güruh olduklarını; bir yıl dünyayı gezsen, onlardan daha namussuzunu bulman zor olur. Ve anlatılanlara bakılırsa, sekiz yıl önce büyükbabamın ölümünden bu yana, hallerinde en ufak bir düzelme olmamış. Ülkeme dönmek zorunda kalırsam, altı aydan fazla yaşayacağımı sanmam. (Zavallı babam da, burada Asinius Pollio’nun evinde eğitim görürken öyle demişti. Onunla birlikte olan Alexander amcam da aynı şeyi söyledi. Ve haklı çıktılar.) Şimdi Yahudiye kralı olan amcam tıpkı Büyük Herodes gibi, ama kötülüklerinde görkemli değil, sadece aşağılık. Öteki amcalarım Philippos ve Antipas ise bir çift tilki.”</p>

  <p>“Erdemde samimi olursak pek çok kötülüğe boyun eğmeyiz, küçük prensim,” dedi Athenodorus. “Yahudi halkının erdeme, dünyadaki bütün halklardan daha sıkı bağlarla tutunduğunu unutmayın; erdemli olduğunuzu gösterirseniz, yekvücut olarak arkanızda duracaklardır.”</p>

  <p>Herodes yanıtladı: “Yahudilerin erdemi, sizin öğrettiğiniz Yunan-Roma dünyasının erdemiyle pek uyuşmaz Athenodorus. Yine de teşekkür ederim peygamberce sözlerinize. Kral olduğumda, gerçekten iyi bir kral olacağıma güvenebilirsiniz; ama tahtıma oturacağım güne kadar, ailemin geri kalanından daha erdemli olmayı göze alamam.”</p>

  <p>Herodes’in karakterine gelince, ne desem? Çoğu insan -benim deneyimime göre- ne erdemli ne ahlaksız, ne iyi kalpli ne de kötü kalplidir. Hepsinde biraz ondan, biraz bundan bulunur; ama uzun vadede bir hiçtirler; adi, sıradan tiplerdir. Ama az sayıda birkaç kişi, her zaman tek bir uç karaktere sadık kalır. Tarihte güçlü bir iz bırakanlar onlardır. Ben onları dört sınıfa ayırırım. İlkin Tiberius ve Caligula’nın iktidarında Muhafız Kıtası Komutanı olan Macro gibi, taş yürekli alçaklar vardır. Ardından aynı ölçüde taş yürekli olan erdemli adamlar gelir; çarpıcı örneği, benim kâbusum olan Censor Cato’dur. Üçüncü sınıf, yaşlı Athenodorus ve katledilen zavallı ağabeyim Germanicus gibi, altın kalpli erdemlilerdir. Sonuncu ve en ender rastlanan sınıf ise altın kalpli alçaklardır ki, bunların tasavvur edilebilecek en mükemmel örneği Herodes Agrippa’dır. İşte bu altın kalpli alçakların, bu Cato karşıtlarının, gerektiğinde en değerli dostlar oldukları ortaya çıkar. Onlardan hiçbir şey beklemezsiniz. Kendilerinin de kabul ettiği gibi, tümüyle ilkesizdirler ve sadece kendi çıkarlarını kollarlar. Ama ciddi bir belaya çattığınızda onlara gidip, “Tanrı aşkına, benim için şunu şunu yap,” deyin, yapacaklarına kesin gözüyle bakabilirsiniz; dostça bir iyilikte bulunmak için değil ama, kendi namussuzca planlarına uygun düştüğü için istediğinizi yaptıklarını söylerler ve onlara teşekkür etmenizi yasaklarlar. Bu Cato karşıtları kumarbaz ve savurgandırlar; ama en azından cimri olmalarından iyidir. Her zaman sarhoşlarla, canilerle, sahtekâr işadamları ve muhabbet tellallarıyla bir aradadırlar; ama kendilerinin içip sapıttıklarına pek rastlanmaz. Ve eğer bir cinayet tezgâhlamışlarsa, kurbanın ardından fazla yas tutulmayacağına emin olabilirsiniz. Masumlar ve muhtaçlardan ziyade, varlıklı dolandırıcıları dolandırırlar ve hiçbir kadınla, onun rızası olmadan ilişkiye girmezler. Herodes, yaradılıştan ahlaksız olduğunu söylerdi hep. Ona, “Hayır, sen ahlaksız maskesi takan, özde erdemli bir adamsın,” derdim. Bu onu sinirlendirirdi. Caligula’nın ölümünden bir iki ay önce buna benzer bir konuşma geçti aramızda. Sonunda bana, “Sen nesin, söyleyeyim mi?” diye sordu. “Gerek yok,” dedim, “ben Resmi Saray Soytarısıyım.” “Bilmem ki,” dedi, “kendilerini akıllı gösteren budalalar vardır; budala numarası yapan akıllılar da vardır. Ama budala numarası yapan bir budala örneğini ilk sende görüyorum. Sen de bir gün göreceksin dostum, ne biçim bir erdemli Yahudiye çattığını.”</p>

  <p>Postumus sürgün edildiğinde, Herodes, Tiberius amcamın oğlu Castor’la yakınlık kurdu ve bu ikisi, kentin en kavgacı ve gürültücü gençleri olarak tanındı. Sürekli içiyorlar ve eğer haklarında anlatılanlar doğruysa, gecenin büyük bölümünü saygın evlerin pencerelerinden girip çıkarak ve bekçiler, kıskanç kocalar ve öfkeli babalarla itişip kakışarak geçiriyorlardı. Herodes’e, o altı yaşındayken ölen büyükbabasından epey para kalmıştı. Ama para eline geçer geçmez altından girip üstünden çıktı. Kısa bir süre sonra, borçlanmak zorunda kaldı. İlkin, aralarında benim de olduğum soylu arkadaşlarından borç aldı. Parayı öyle sıradan bir şeymiş gibi istiyordu ki, geri ödemesi için onu sıkıştırmak bize çok zor geliyordu. Bu cephedeki kredisini sonuna dek kullanınca, İmparator’un tek oğluyla yakınlığından ötürü onun ihtiyaçlarını karşılamanın gururlarını okşadığı zengin şövalyelerden borç aldı. Onlarda da ödemeler konusunda kaygılar baş gösterince, Tiberius’un imparatorluğun hesaplarını tutan azatlı kölelerinin gözüne girmeye çalıştı ve onlara rüşvet vererek, Hazine’den borç almaya başladı. Parlak geleceğine ilişkin bir hikâye her zaman hazırdı. Doğudaki filanca krallık ona vaat edilmişti veya şimdi ölüm döşeğindeki bir yaşlı senatörden bilmem kaç yüz bin altın miras kalacaktı. Ama sonunda, otuz üç yaşlarındayken, yaratıcı kaynakları suyunu çekmeye başladı; sonra da Castor öldü (karısı, kız kardeşim Livilla tarafından zehirlendiğini birkaç yıl sonra öğrendik). O zaman alacaklılarından kaçmak zorunda kaldı. Yardım etmesi için Tiberius’a bizzat başvuruda bulunacaktı, ama Tiberius, “acısı tazelenir endişesiyle” ölmüş oğlunun arkadaşlarından hiçbirini görmek istemediği yolunda bir açıklama yapmıştı. Tabii bu aslında Castor’un ona karşı suikast girişimine karışmış olabileceklerinden kuşkulandığı içindi; baş danışmanı Sejanus Castor’un onun canına kastettiğine Tiberius’u inandırmıştı.</p>

  <p>Herodes atalarının ülkesi Edom’a kaçtı ve orada, çölün ortasında viran bir kaleye sığındı. Sanırım çocukluğundan beri ilk gidişiydi Yakındoğu’ya. O sırada amcası Antipas Gilead’la birlikte Galilea valisiydi (Tetrark denirdi onlara). Büyük Herodes’in egemenliğindeki bölge, hayattaki üç oğlu arasında bölünmüştü. Sözünü ettiğim Antipas; Yahudiye ve Samiriye Kralı kardeşi Arkhelaos ve Galilea’nın doğusunda, Ürdün’ün öbür yanındaki Batanea bölgesinin Tetrarkı Philippos. Şimdi Herodes, çölde ona katılan vefakâr karısı Cypros’tan, onun adına Antipas’a başvurmasını istedi. Antipas, Herodes’in sadece amcası değil, başka bir amcadan boşanan güzel kız kardeşi Herodias’la evlenmesinden ötürü aynı zamanda eniştesiydi de. Cypros ilkin razı olmadı; çünkü mektubun, Antipas’ı tümüyle avucunun içine almış olan Herodias’a yazılması gerekiyordu; oysa Cypros, Herodias Roma’ya son geldiğinde onunla kavga etmiş ve bir daha konuşmayacağına yemin etmişti. Cypros Herodias’ın önünde küçük düşmektense, çöldeki vahşi ama konuksever akrabalarıyla yaşamayı yeğlediğini söyleyerek karşı çıktı. Herodes kalenin mazgallı siperlerinden atlayıp intihar etmekle tehdit etti Cypros’u ve onu gerçekten ciddi olduğuna inandırdı. Bana sorarsanız, Herodes’in dünyada intihar edecek son adam olduğuna kalıbımı basarım. Her neyse, sonuçta Cypros Herodias’a mektubu yazdı.</p>

  <p>Cypros’un kavgada haksız olduğunu kabul etmesi Herodias’ın gururunu okşadı ve Antipas’ı, Herodes’le onu Galilea’ya çağırmaya ikna etti. Herodes, Antipas’ın imparatorun onuruna inşa ettiği başkent Tiberias’ta (Taberiye) ufak bir yıllık gelir bağlanarak, yerel magistra olarak atandı. Ama çok geçmeden, miskin ve cimri bir adam olan ve kendisine karşı yükümlülük altına girdiğini ona fazlasıyla hissettiren Antipas’la çatıştı. Birlikte tatile gittikleri Sur kentinde, Antipas’ın bir akşam Herodes ile Cypros’u davet ettiği şölen sırasında, şöyle dedi Antipas: “Yeğenim, sen gündelik ekmeğinle suyunu bana borçlusun; bir de kalkmış benimle tartışmaya cüret ediyorsun.” Roma hukukuyla ilgili bir noktada ona karşı çıkmıştı Herodes.</p>

  <p>“Antipas Amca, bu tam sizden beklediğim söz,” dedi Herodes.</p>

  <p>“Sen ne demek istiyorsun, be adam?” diye öfkeyle sordu Antipas.</p>

  <p>“Demek istediğim, sizin sadece kaba bir taşralı olduğunuz. Görgünüz kıt olduğu gibi, imparatorluğu yöneten hukuk ilkelerinden de haberiniz yok ve bunlardan bihaber olduğunuz ölçüde de eliniz cebinize girmiyor.”</p>

  <p>“Benimle böyle konuşmak için içki başına vurmuş olmalı Agrippa,” diye kekeledi Antipas, kıpkırmızı kesilerek.</p>

  <p>“<i>Sizin</i> sofranızda verilen şarapla sarhoş olamam Antipas Amca, böbreklerime acırım. Bu kadar berbat bir içkiyi nereden bulursunuz? Bunun için ciddi hüner gerekir doğrusu. Belki de dün limanda çıkarılırken gördüğümüz batık tekneden kurtarılmıştır. Yoksa boş şarap testilerinin dibindeki tortuyu kaynar deve sidiğiyle çalkalayıp karışımı o muhteşem altın kâsenize mi koyuyorsunuz?”</p>

  <p>Tabii bundan sonra, Herodes, Cypros ve çocuklar koşa koşa rıhtıma inip hareket edecek ilk tekneye kendilerini atmak zorunda kaldılar. Tekne onları kuzeye, Suriye’nin başkenti Antiokheia’ya götürdü. Burada, Herodes eyalet valisi Flaccus’un huzuruna çıktı ve annem Antonia’nın hatırına, büyük hüsnükabul gördü. Şaşıracaksınız ama, kendi evinde en ufak israfa ve düzensizliğe tahammül edemeyen erdemli annem, bu haylaz Herodes’i çok seviyor, onun deli dolu davranışlarına sapkın bir hayranlık duyuyordu. Herodes de sık sık ona danışmaya gidiyor ve içten bir pişmanlık havasıyla, yaptığı çılgınlıkları ayrıntılarıyla anlatıyordu. Annem, dehşete düşmüş gibi yapsa da, bunlardan epey zevk aldığı belliydi; ayrıca, Herodes’in yakın ilgisi gururunu okşuyordu. Herodes annemden hiçbir zaman borç istememiş ya da böyle bir isteği açıkça belirtmemişti. Ama annem zaman zaman, ondan ileride iyi davranacağı yolunda bir söz alma karşılığında, epey büyük miktarlarda borç verirdi. Bunların bazılarını ödedi Herodes. Aslında bu benim paramdı. Herodes de bilirdi bunu ve sonra bana gelip, sanki parayı veren benmişim gibi, uzun uzadıya teşekkür ederdi. Bir keresinde anneme, Herodes’e fazla cömert davrandığını ima edecek oldum; müthiş öfkelendi ve eğer para çarçur edilecekse, Herodes’in efendi gibi usulünce harcamasını, benim adi batakhanelerde uygunsuz arkadaşlarla kumarda batırmama yeğlediğini söyledi. (Ağabeyim Germanicus’a, Ren’deki isyanı bastırmasına yardım için gönderdiğim büyük miktarı annemden gizlemek için, parayı kumarda kaybettiğimi söylemiştim.) Bir gün Herodes’e, annemin ona Romalı erdemleri üzerine çektiği uzun vaazlardan sıkılmıyor mu, diye sordum. Şöyle dedi: “Annene çok hayranım, Claudius. Unutma, ben kalben hâlâ barbar bir Edom’luyum; annen gibi soylu ve iffetli bir hanım tarafından eğitilmek benim için büyük ayrıcalık. Hem annen Roma’daki herkesten daha kusursuz bir Latince konuşuyor. Onun tek bir konuşmasından, yancümlelerin nereye konacağı ve doğru sıfatların seçimi hakkında, profesyonel bir dilbilgisi uzmanından dünyanın parasına alacağım bir sürü dersten daha çok şey öğreniyorum.”</p>

  <p>Bu Suriye valisi Flaccus babamın emrinde çalışmış ve bütün seferlerinde babama eşlik eden anneme büyük hayranlık duyar olmuştu. Babamın ölümünden sonra anneme evlilik teklifinde bulunmuş, ama annem onu çok değerli bir dost olarak sevdiğini ve daima seveceğini belirtmekle birlikte, tekrar evlenmemeyi şanlı kocasının anısına borç bildiğini söyleyerek geri çevirmişti. Ayrıca Flaccus ondan çok daha genç olduğundan, evlenseler bir sürü nahoş dedikodu çıkardı. Ama uzun yıllar, Flaccus’un annemden dört yıl önce ölmesine dek, samimi duygularla mektuplaşmaları sürdü. Bu yazışmaları bilen Herodes, annemin soylu ruhundan, güzelliğinden ve iyiliğinden sık sık söz ederek Flaccus’a kendini sevdirdi. Flaccus’un kendisi de ahlaken kusursuzluk örneği değildi: Roma’da bir şölende, Tiberius’un meydan okuması üzerine, bütün bir gün ve iki gece, ara vermeden içerek ondan aşağı kalmayan adam olarak ünlenmişti. İkinci günün sabahı, imparatoruna saygı gereği, Tiberius’un son kadehi içip yarışı kazanmasına izin vermişti. Ama tanıklara bakılırsa, Tiberius apaçık perişan olmuşken, Flaccus en az bir iki saat daha devam edebilirmiş. Böylece, Herodes ile Flaccus gayet güzel anlaştılar. Talihsizlik şu ki, Herodes’in küçük kardeşi Aristobulos da Suriye’deydi ve ikisinin arası bozuktu. Herodes bir zamanlar, Hindistan’da bir ticari girişime onun adına yatıracağını söyleyerek kardeşinden para almış, sonra da ona gemilerin battığını söylemişti. Ama sonradan, gemilerin değil batmak, hiç yola çıkmadıkları anlaşılmıştı. Aristobulos bu dolandırıcılığı Flaccus’a şikâyet etti; ama Flaccus, ağabeyi hakkında Aristobulos’un mutlaka yanıldığını ve bu meselede yan tutmak bir yana, hakem olmak bile istemediğini söyledi. Gelgelelim, Aristobulos Herodes’ten gözünü ayırmadı: Onun fena halde paraya ihtiyacı olduğunu ve allem edip kallem edip bunu elde edeceğini biliyordu. İşte o zaman, ticaret işindeki borcunu şantajla ödetecekti ona.</p>

  <p>Bundan bir yıl kadar sonra, Sayda ile Şam arasında bir sınır anlaşmazlığı çıktı. Şamlılar, bu tür arabuluculuk işlerinde, Flaccus’un Herodes’in tavsiyesine ne kadar güvendiğini bildiklerinden, -Herodes’in olağanüstü dil hâkimiyetinden ve hiç kuşkusuz büyükbabasından miras aldığı, Doğuluların sunduğu çelişkili kanıtları ayıklamaktaki hünerinden ötürüydü bu- gizlice Herodes’e bir heyet gönderip, Flaccus’a kendileri lehinde karar aldırması karşılığında, şimdi miktarını unuttuğum yüklü bir para önerdiler. Aristobulos bunu bir yerden öğrendi ve mesele, Herodes’in inandırıcı savunması sonucu Şamlılar lehine karara bağlanınca, Herodes’e gidip bildiklerini anlattı ve şimdi gemilerden ötürü olan borcunu ödemesini beklediğini ekledi. Herodes öyle bir köpürdü ki, Aristobulos elinden zor kurtuldu. Gözünü korkutarak Herodes’ten bir kuruş bile kopartamayacağı belli olmuştu. Bu durumda, Aristobulos Flaccus’a gidip, Şam’dan yakında Herodes’e getirilecek çuval dolusu altınları anlattı. Flaccus kentin girişinde onları durdurdu ve Herodes’i çağırttı. Bu koşullarda, Herodes, altınların sınır anlaşmazlığı meselesindeki hizmetine karşılık olduğunu inkâr edemedi. Ama hiç istifini bozmadan Flaccus’a bu parayı rüşvet saymaması için yalvararak, bu vakada tanıklık ederken hakikate sıkı sıkıya bağlı kaldığını söyledi. Adalet Şam’dan yanaydı. Flaccus’a Saydalıların da kendisine bir heyet gönderdiklerini, ama haksız oldukları için onlara yardım edemeyeceğini söyleyerek heyeti başından savdığını söyledi.</p>

  <p>“Anlaşılan Sayda sana Şam kadar büyük miktar önermemiş,” diye alay etti Flaccus.</p>

  <p>“Lütfen bana hakaret etmeyin,” dedi Herodes erdemlilik taslayarak.</p>

  <p>“Adaletin bir Roma mahkemesinde mal gibi alınıp satılmasına göz yumamam.” Flaccus adamakıllı sinirlenmişti.</p>

  <p>“Davaya siz kendiniz baktınız, Efendim Flaccus,” dedi Herodes.</p>

  <p>“Ve sen, kendi mahkememde beni aptal yerine koydun,” diyerek küplere bindi Flaccus. “Seninle işim bitti. Cehenneme kadar yolun var. Kestirmeden olsun!”</p>

  <p>“Korkarım bu Tainaron yolu olacak,” dedi Herodes, “çünkü şimdi ölürsem cebimde kürekçiye verecek on para bile olmayacak.” (Tainaron, Peloponnesos’un en güneyindeki burundur; burada, Styks Nehri’nden geçmeden Cehennem’e giden bir kestirme yol vardır. Herakles, köpek Kerberos’u Yukarı Dünya’ya buradan sürüklemişti. Tainaron’un tutumlu yerlileri, kürekçi Kharon’a geçiş parası vermeyeceklerini bildiklerinden, ölülerini, ağızlarına konması âdet olan parayı koymadan gömerler.) Sonra şöyle dedi Herodes: “Ama bana kızmayın Flaccus. Biliyorsunuz bu işleri. Yanlış bir şey yaptığımı düşünmedim. Benim gibi bir Doğulunun, otuz yıl kent eğitiminden sonra bile, böyle bir davada, sizin soylu Romalı kaygılarınızı anlaması zor. Ben meseleyi böyle görüyorum: Şamlılar beni, kendilerini savunacak bir avukat gibi tuttular. Roma’da avukatlar dünyanın parasını kazanır ve savunmalarını sunarken, benim yaptığım gibi, hakikatin yanından bile geçmezler. Ben Şamlıların davasını size açık seçik sunmakla onlara iyi bir hizmette bulundum. Öyleyse, bana seve seve gönderdikleri parayı almamda ne zarar olabilir? Ben sizi etkileyecek biri olarak ortaya çıkmadım. Onlar öyle olabileceğini düşünerek beni pohpohladılar ve şaşırttılar. Hem Leydi Antonia’nın, o olağanüstü akıllı ve güzel kadının, bana sıkça işaret ettiği gibi...”</p>

  <p>Ama Flaccus’un anneme olan saygısına sığınmak bile para etmedi. Herodes’e yirmi dört saat mühlet verdi ve bu sürenin sonunda Suriye sınırlarından çıkmamışsa, kendini ağır ceza talebiyle mahkeme önünde bulacağını bildirdi.</p>
</body>
</html>