<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>4. Bölüm</h3>

  <p>Herodes zindanın kapısına doğru götürülürken, Caligula’nın Yunan bir kölesinin orada beklediğini gördü. Köle sanki koşmuş gibi nefes nefeseydi ve bir su testisi vardı elinde. Herodes, köleyi, hâlâ dost olduğunu göstermek isteyen, ama Tiberius’u kızdırmaktan korktuğu için bunu açıkça belirtemeyen Caligula’nın gönderdiğini düşündü. Oğlana seslendi: “Thaumastus, Tanrı aşkına bana bir yudum su ver.” Eylül ayı için çok sıcaktı hava ve önce de belirttiğim gibi, yemekte pek az şarap verilmişti. Oğlan buna hazırlıklıymış gibi yaklaştı. Herodes çok rahatlamış olarak testiyi kafasına dikti ve neredeyse sonuna kadar içti. Çünkü içindeki su değil, şaraptı. Köleye şöyle dedi: “Bu yaptığınla bir tutuklunun minnetini kazandın. Sana söz veriyorum, özgürlüğüme kavuşunca, bunu sana fazlasıyla ödeyeceğim. Efendinin, ki kendisi dostlarını terk edecek bir adam değildir, benim özgürlüğümü güvenceye alır almaz seni de azat etmesini sağlayacağım. Ve o zaman, seni kendi evimde sorumlu bir mevkiye getireceğim.” Herodes sözünü tutabildi ve bir zaman sonra Thaumastus baş kâhyası oldu. Ben bu satırları yazarken hâlâ hayatta ve Herodes’in oğlunun hizmetinde. Ama Herodes’in kendisi hayatta değil.</p>

  <p>Herodes zindana götürüldüğünde, havalandırma saatiydi, ama muhafızların özel izni olmadan tutukluların birbirleriyle konuşması kesinlikle yasaktı. Her beş kişilik tutuklu grubunun başında bir muhafız duruyor ve onların her hareketini izliyordu. Herodes’in gelişi, aylaklıktan ve can sıkıntısından bunalan bu adamlar arasında büyük heyecan yarattı. Hakiki Sur eflatunundan pelerin giyinmiş bir Doğulu prens orada hiç görülmemişti. Ne var ki, Herodes onları selamlamadı, Tiberius’un villasının uzaktan görünen damına gözlerini dikip, sanki orada yazgısına dair bir işaret okuyacakmış gibi dalgın dalgın durdu.</p>

  <p>Tutuklular arasında yaşlı bir Germen kabile şefi vardı, anlaşılan hikâyesi şöyleydi: Ren’in karşı kıyısı hâlâ Roma egemenliğindeyken, Varus’un emrindeki Germen yedek kuvvetinde subaydı ve savaştaki hizmetlerinden dolayı Roma yurttaşlığına geçirilerek ödüllendirilmişti. Varus, ünlü Hermann tarafından haince pusuya düşürülüp ordusu katledildiğinde, bu kabile şefi, Hermann’ın ordusunda olmadığı ve planlarında ona yardım etmediği (ya da öyle diyordu) halde, Roma’ya bağlılığının sürdüğünü kanıtlayacak bir adım atmamış ve atalarının köyünün reisi olmuştu. Ağabeyim Germanicus’un yürüttüğü savaşlar sırasında, ailesiyle birlikte köyü terk ederek iç bölgelere çekilmiş ve ancak Germanicus Roma’ya geri çağrıldığında, tehlike atlatılmış gibi göründüğünde geri dönmüştü. O dönemde, askerlerimizi savaşa hazır tutmak ve Germenlere, eyaletin bir gün yine bizim olacağını hatırlatmak için, zaman zaman nehrin karşı kıyısına yapılan akınlardan biri sırasında Romalılar tarafından yakalanmak talihsizliğine uğramıştı. Romalı general onu, asker kaçağı olduğu gerekçesiyle kırbaçlatarak öldürebilirdi. Ama o, Roma’ya asla ihanet etmediğini ileri sürmüştü ve şimdi, bir Romalı yurttaş olarak, imparatora başvurma hakkını kullanıyordu. (Maalesef, geçen süre içinde, askerde çat pat öğrendiği Latinceyi tamamen unutmuştu.) Bu adam, Germen dilini biraz bilen muhafızına, kederli bir yüzle ağacın altında duran yakışıklı genci sordu. Kimdi o? Muhafız onun bir Yahudi ve kendi ülkesinde çok önemli biri olduğunu söyledi. Germen, hayatı boyunca Yahudi ırkından biriyle tanışmadığını söyleyerek, Herodes’le konuşmak için izin istedi, anladığı kadarıyla Yahudiler gerek zekâ gerek cesaret bakımından Germenlerden aşağı değillerdi; dolayısıyla insan bir Yahudiden çok şey öğrenebilirdi. Kendisinin de, kendi ülkesinde çok önemli bir kişi olduğunu ekledi. “Burası da üniversiteye döndü,” dedi muhafız sırıtarak. “Eğer siz yabancı beyler karşılıklı felsefe yapmak istiyorsanız, ben elimden geldiğince çevirmenlik yaparım. Ama Germenceme çok fazla güvenmeyin.”</p>

  <p>Bu arada Herodes, ağacın altında meraklı tutuklularla muhafızların gözyaşlarını görmesini istemediğinden başını pelerinine gömmüş dururken, garip bir şey oldu. Altında durduğu ağacın dallarından birine tüneyen bir baykuş, Herodes’in üstüne pisledi. Bir baykuşun güpegündüz ortaya çıkması çok enderdir, ama yalnız Germen fark etti kuşun marifetini; çünkü diğerleri Herodes’i seyretmekle meşguldü.</p>

  <p>Germen, muhafızın aracılığıyla Herodes’i kibarca selamladı ve ona söyleyecek önemli bir şeyi olduğunu belirterek söze başladı. Muhafız konuşmaya başlayınca, Herodes yüzünü açtı ve ilgiyle, dikkat kesildiğini söyledi. O sırada Caligula’dan bir mesaj bekliyordu ve muhafızın yalnızca tutuklulardan birine çevirmenlik yaptığını anlamamıştı.</p>

  <p>Muhafız şöyle dedi: “Özür dilerim Efendim, ama bu Germen beyefendi, az önce bir baykuşun pelerininize pislediğini fark edip etmediğinizi soruyor. Ben bu Germen beyin çevirmeni olarak konuşuyorum. Kendisi Roma yurttaşı, ama ülkesinin o nemli ikliminde Latincesi biraz paslanmış.”</p>

  <p>Düş kırıklığına rağmen Herodes’i gülümsetti bu. İşi gücü olmayan tutukluların birbirlerine şakalar yaparak vakit öldürdüklerini ve görevlerinden bir o kadar bunalan muhafızların da bazen onlara katıldığını biliyordu. Dolayısıyla adamın onunla alay edip etmediğini anlamak için ağaca bakmadı ya da pelerinini incelemedi. Şakacı bir tonda karşılık verdi: “Başıma bundan da garip şeyler gelmiştir, arkadaş. Bir süre önce, yatak odamın penceresinden bir flamingo girdi; pabucumun tekinin içine yumurtladı, sonra çıkıp gitti. Karım çok tedirgin oldu. Serçe, ardıçkuşu, hatta baykuş bile olsa hiç aldırmayacaktı. Ama düşünün, bir flamingo...”</p>

  <p>Germen flamingonun ne olduğunu bilmiyordu; onun için bu sataşmaya aldırmadan sözünü sürdürdü: “Bir kuşun başınıza veya omzunuza pislemesi ne anlama gelir, biliyor musunuz? Benim ülkemde bu, gerçekten olağanüstü bir kısmet belirtisi olarak yorumlanır. Hele baykuş gibi kutsal bir kuşun, hiçbir uğursuz ses çıkarmadan bunu yapması, size büyük sevinç ve umut vaat ediyor. Biz Chauci halkı, baykuşlarla ilgili her şeyi biliriz. Baykuş bizim totemimizdir: Ulusumuz adını ondan almıştır. Eğer Chauci halkından olsaydınız, bu kuşun size Tanrı Mannus tarafından, tutuklanmanızın -ki kısa sürecektir bu- sonucunda, ülkenizde çok yüksek bir mevkiye getirileceğinizi bildirmek için gönderildiğini söylerdim. Ama bana Yahudi olduğunuzu söylediler. Sorabilir miyim, Efendim, sizin ülkenizin tanrısının adı nedir?”</p>

  <p>Germenin ciddiyetinin gerçek mi, numara mı olduğuna hâlâ karar veremeyen Herodes doğrusunu söyledi: “Tanrımızın adı ağza alınamayacak kadar kutsaldır. Biz Yahudiler, ondan ancak dolaylı sözlerle, hatta o sözlerin dolaylı sözleriyle söz etmek zorundayız.”</p>

  <p>Germen Herodes’in onunla alay ettiği kanısına vardı: “Bunu sizden herhangi bir ödül almak umuduyla söylediğimi sanmayın lütfen. Ama kuşun ne yaptığını görünce, sizi bu belirtiden ötürü kutlamak zorunda hissettim kendimi. Şimdi size bir şey daha söyleyeceğim, çünkü ben ülkemde tanınmış bir kâhinim. Bu kuşu bir daha gördüğünüzde, refah günlerinizin doruğunda bile olsanız, yanınıza gelip ötmeye başladı mı, bilin ki, mutlu günleriniz sona ermiştir ve yaşayacağınız günlerin sayısı baykuşun ötüşlerinin sayısından fazla olmayacaktır. Ama dilerim o günün gelmesi çok uzun sürer!”</p>

  <p>Bu arada neşesini bulmuş olan Herodes, Germene şöyle dedi: “Dostum, sanırım bunlar İtalya’ya döndüğümden beri duyduğum en keyifli zırvalar. Beni neşelendirmeye çalıştığın için sana içten teşekkür ederim ve eğer bir gün buradan özgür bir insan olarak çıkarsam, senin de salıverilmen için elimden geleni yapacağım. Zincirsiz de, zincirli olduğun kadar hoşsohbet bir arkadaşsan, içerek, gülerek, komik hikâyeler anlatarak sefalı geceler geçireceğiz demektir.”</p>

  <p>Germen suratını asıp gitti.</p>

  <p>Bu arada Tiberius, ani bir kararla, uşaklarına eşyalarının toplanmasını buyurmuş ve aynı gün Capri’ye doğru yelken açmıştı. Sanırım annemin, Herodes’i salıvermesi için onu ikna etmeye çalışacağından korkuyordu. Anneme Sejanus ve Livilla olayındaki minnetinden ötürü, bu isteğini reddetmesi zor olacaktı. Şimdi Herodes için tutuklu yaşamını kolaylaştırmak dışında bir şey yapamayacağını kavrayan annem, Macro’dan yardım istedi. Macro eğer Herodes’e diğer tutuklulardan daha iyi davranırsa, Tiberius’la başının derde gireceğini söyledi. Annem şöyle dedi: “Ona kaçma olanağı sağlamak dışında, lütfen elinden geleni yap. Eğer Tiberius duyar ve kızarsa, sana söz veriyorum, öfkesinin tüm sonuçlarına ben katlanacağım.” Babası ailemizin kölelerinden biri olan Macro’dan lütuf dilenmek anneme çok ağır geliyordu. Ama Herodes için duyduğu kişisel kaygıdan ötürü, o sırada onun için yapmayacağı şey yoktu. Onun ricalarından gururlanan Macro, Herodes’e her kolaylığı sağlayacak bir muhafız seçmeye ve annemin şahsen tanıdığı bir yüzbaşıyı hapishane müdürü olarak atamaya söz verdi. Dahası Herodes’in yemeklerini müdürle yemesini ve her gün, gözetim altında, yerel hamama gidebilmesini ayarladı. Herodes’in azatlıları ona fazladan yiyecek ve kalın yorgan -çünkü kış yaklaşıyordu- getirmek isterlerse, zorluk çıkarılmamasını da sağlayacaktı; azatlılar kapıdaki nöbetçiye bunların müdür için getirildiğini söylemeliydi sadece. Böylece Herodes’in hapishane deneyimi, muhafız bizzat başında değilken ağır bir demir zincirle duvara bağlanması dışında, fazla sıkıntılı olmadı. Ama dış dünyadan haber alması yasak olduğundan, Cypros’u ve çocukları merak edip dertleniyordu. Silas, Herodes’e (Kamarina bataklığını kurcalamaması gerektiği yolundaki) öğüdünü tutsaydı başına bu belaların gelmeyeceğini söyleme zevkini tadamamıştı gerçi; ama azatlıların, tutukluya yemeğini ve diğer ihtiyaçlarını zamanında ve ihtiyatla götürmelerini kolluyor ve Herodes için elinden gelen her şeyi yapıyordu. Sonunda hapishaneye gizlice mektup sokmaya çalışmaktan kendisi tutuklandı, ama bir ihtarla salıverildi.</p>

  <p>Ertesi yılın başında, Tiberius Capri’den Roma’ya dönmeye karar verdi ve Macro’ya tüm tutukluları oraya göndermesini söyledi, çünkü Roma’ya varınca onların davalarına bakacaktı. Böylece Herodes ve diğerleri, Misenum’dan çıkarılarak kentin hemen dışındaki Muhafız Kışlası’na götürüldüler. Tiberius’un, kent surlarına yaklaşırken uğursuz bir belirti, beslediği kanatsız ejderhanın ölmesi üzerine tekrar Capri’ye dönmeye karar verdiğini, ama yolda üşüttüğünü ve Misenum’dan ileriye gidemediğini anımsayacaksınız. Öldü sanıldığını ve Caligula’nın, villanın salonunda saraylıların hayranlık gösterileri arasında, Tiberius’un mühür yüzüğünü ışıldatarak dolaşırken, komadaki ihtiyarın birden kendine gelip bağırarak yemek istediğini de anımsayacaksınız. Ama Tiberius’un öldüğü ve Caligula’nın tahta çıktığı haberi bir ulak ile Roma’ya bildirilmişti. Herodes’in azatlısı, Akkâ’dan ona para getiren adam, kentin hemen dışında tesadüfen bu ulağa rastlamış ve adam dörtnala giderken haberi haykırmıştı. Azatlı kışlaya koştu ve Herodes’i bulup heyecan içinde İbranice bağırdı: “Aslan öldü.” Herodes’in adama aynı dilde bir şeyler sorup pek keyiflendiğini gören müdür, azatlının getirdiği haberi öğrenmek istedi. Bunun hapishane kurallarına aykırı olduğunu ve bir daha tekrarlanmaması gerektiğini söyledi. Herodes ilkin önemli bir şey olmadığını, Edom’daki akrabalarından birinin vârisi olacak bir oğlunun dünyaya geldiğini açıkladı. Ama müdür gerçeği öğrenmekte ısrar edince, Herodes en sonunda “İmparator ölmüş,” dedi.</p>

  <p>Herodes’le o zamana dek çok iyi geçinen müdür, azatlıya haberin doğruluğundan emin olup olmadığını sordu. Azatlı da haberi doğrudan imparatorun ulağının ağzından duyduğunu söyledi. Bunun üzerine müdür Herodes’in zincirini kendi elleriyle çıkardı ve “Bunu kışladaki en iyi şarapla kutlamalıyız, dostum Herodes Agrippa,” dedi. Tam büyük bir neşe içinde yemek yerlerken ve Herodes en keyifli havasında, müdüre ne iyi, ne anlayışlı bir adam olduğunu ve şimdi Caligula imparator olduğuna göre hepsinin ne kadar mutlu olacağını söylerken, Tiberius’un ölmemiş olduğu haberi geldi. Müdür büyük bir paniğe kapıldı. Bu yanlış haberin, sırf onun başına dert açmak için Herodes tarafından düzenlenmiş bir numara olduğuna karar verdi. “Tak zincirini hemen,” diye haykırdı öfkeyle, “bir daha da sana güvenmemi bekleme.” Böylece Herodes üzüntüyle sofradan kalkıp tıpış tıpış hücresine dönmek zorunda kaldı. Ama anımsayacağınız gibi, Macro, Tiberius’un bu yaşama dönüşünü kısa kesmiş ve imparatorun yatak odasına girip bir yastıkla onu boğmuştu. Bir kez daha, Tiberius’un öldüğü ve bu kez gerçekten öldüğü haberi geldi. Ama müdür Herodes’i bütün gece zincirli tuttu. Kendini tehlikeye atmaya niyeti yoktu.</p>

  <p>Caligula Herodes’i hemen salıvermek istiyordu; ama tuhaftır, bunu yapmaktan onu alıkoyan annem oldu. Annem o sırada, Misenum yakınlarında, Baiae’deydi. Caligula’ya, Tiberius’un cenazesi kalkana kadar, onun tarafından ihanet suçlamasıyla hapse atılan birini salıvermenin yakışıksız kaçacağını söyledi. Herodes’in Roma’daki evine dönmesine izin verilmesi, ama bir süre orada gözetim altında tutulması daha uygun olurdu. Öyle yapıldı. Herodes evine gitti, ama muhafızı hâlâ yanındaydı ve tutuklu giysisi içindeydi. Tiberius için tutulan resmi yas sona erince, Caligula Herodes’e bir mesaj göndererek tıraş olmasını, temiz giysiler giymesini ve ertesi gün sarayda kendisiyle yemeğe gelmesini bildirdi. Herodes’in dertleri nihayet son bulmuş gibiydi.</p>

  <p>Herodes’in amcası Philippos’un bundan üç yıl önce öldüğünden sanırım söz etmedim. Dul kalan eşi, Herodias’ın kızı Salome, Yakındoğu’nun en güzel kadını olarak ünlenmişti. Philippos’un ölüm haberi Roma’ya varınca, Herodes, Doğu sorunları konusunda Tiberius’un en güvendiği azatlıyı bulmuş ve onu kendi yararına bir iş yapmaya ikna etmişti. Azatlı Tiberius’a, Philippos’un çocuksuz öldüğünü hatırlatacak ve yönettiği Batanea Tetrarklığı’nın Herodes ailesinin başka bir üyesine verilmeyip, idari maksatla geçici olarak Suriye eyaletine bağlanmasını önerecekti. Azatlı, tetrarklığın yılda yüz altmış bin altınlık gelirinden kesinlikle söz etmeyecekti. Eğer Tiberius önerisini benimser ve Suriye valisine tetrarklığın onun yetki alanına geçtiğini bildiren bir mektup yazmasını söylerse, söz konusu gelirin, Philippos’un yerine atanacak kişi bulunana kadar, orada biriktirilmesini bildiren gizli bir not ekleyecekti mektuba. Herodes, Batanea’yı ve gelirini kendisine saklıyordu. Nitekim öyle oldu: Caligula, Herodes’i davet ettiği yemekte, tetrarklığı ve tüm gelirini, dahası kral unvanıyla ona bağışlayınca, Herodes kendini karun kadar zengin buldu. Caligula, ayrıca Herodes’in hapiste vurulduğu zinciri getirtti ve onun tıpkısını saf altından yaptırtıp ona armağan etti. Birkaç gün sonra, yaşlı Germenin salıverilmesini, arabacının iftiradan hüküm giymesini ve ölesiye kırbaçlanmasını sağlamayı da unutmayan Herodes, yeni krallığının başına geçmek üzere, sevinç içinde Doğu’ya yelken açtı. Yanında olan Cypros ondan bile daha sevinçliydi. Herodes’in tutukluluğu sırasında hasta ve bedbaht görünüyordu, çünkü o dünyadaki en sadık eşti ve hapiste kocasına verilenden daha fazlasını yiyip içmeyi reddetmişti. Herodes’in küçük kardeşi Herodes Pollio’nun evinde kalmıştı o dönemde.</p>

  <p>Böylece bir kez daha birbirine kavuşan bu mutlu çift, Herodes ve Cypros, her zamanki gibi onlara refakat eden Silas’la birlikte, Batanea yolunda bir durak olan Mısır’a doğru hareket ettiler. İskenderiye’de Alabarkhes’e saygılarını sunmak için indiler. Herodes, Yahudilerle Yunanlar arasında herhangi bir çatışmaya neden olmak istemediğinden, kente elden geldiğince sessiz sedasız girmeye niyetliydi. Ama Yahudiler, bir Yahudi kralın, hele imparatorun onca sevgisini kazanmış birinin ziyaretinden ötürü sevinçten uçuyorlardı. Binlercesi, bayramlık giysileri içinde, “Şükürler olsun, şükürler olsun!” avazlarıyla onu rıhtımda karşıladı ve şükran şarkıları söyleyerek kentin “Delta” denen Yahudi mahallesine götürdüler. Herodes halkın coşkusunu sakinleştirmek için elinden geleni yaptı; ama Cypros, İskenderiye’ye bu gelişleriyle bir önceki gelişleri arasındaki farktan öyle mutluydu ki, onun hatırına bazı aşırılıklara ses çıkarmadı. İskenderiyeli Yunanlar ise öfke ve hasetten çatlıyorlardı. Kentte Baba diye tanınan bir deliye, daha doğrusu deli numarasıyla soytarılık ederek ahaliyi güldürüp para toplayan birine kral kaftanı giydirdiler; sosisten kılıçlar, salamdan kalkanlar taşıyan ve domuz kafasından togalar takmış rezil görünümlü muhafızlar eşliğinde “Delta”da dolaştırdılar. Kalabalık, “<i>Marin! Marin!”</i> (“Kral! Kral!”) diye bağırıyordu. Alabarkhes’in ve kardeşi Philo’nun evlerinin önünde gösteri yaptılar. Herodes, Yunanların önde gelenlerinden ikisini ziyaret ederek bu durumu kınadığını bildirdi. Ama sadece, “Bugünkü gösteriyi unutmayacağım ve sanırım bir gün buna pişman olacaksınız,” demekle yetindi.</p>

  <p>Herodes’le Cypros İskenderiye’den Yafa limanına geçtiler. Oradan da çocuklarını görmek için Kudüs’e gittiler. Yüksek rahibin konukları olarak tapınak bölgesinde kalacaklardı; Herodes’in yüksek rahiple bir anlaşmaya varması önemliydi. Zindanda bağlandığı demir zinciri Yahudilerin Tanrısına adayıp tapınağın duvarına asmakla çok olumlu bir izlenim yarattı. Sonra Samiriye’den ve Galilea sınırından geçerek -ama Antipas ile Herodias’a iltifat eden herhangi bir mesaj göndermeden- Philippos’un Hermon Dağı’nın güney yamaçlarında başkenti olarak inşa ettirdiği güzel bir kent olan Caesarea Philippi’deki (Philippos Kayseriyesi) yeni evlerine vardılar. Orada, Philippos’un ölümünden beri biriken paraları aldılar. Philippos’un dul karısı Salome Herodes’e kancayı takıp onu elde etmek için tüm becerisini kullandı, ama işe yaramadı. Herodes şöyle dedi ona: “Gerçekten çok güzelsin, çok zarifsin ve çok zekisin. Ama şu atasözünü bilirsin: Yeni eve taşın, ama eski ocağı yanında götür.’ Batanea’nın kraliçesi olabilecek tek kişi sevgili Cyprosumdur.”</p>

  <p>Herodes’in başına konan talih kuşunu duyunca Herodias’ın kıskançlıktan nasıl kudurduğunu tahmin edersiniz. Şimdi Cypros bir kraliçe, kendisiyse sadece bir tetrark karısıydı. Antipas’ta da benzer duygular uyandırmaya çalıştı; ama uyuşuk bir ihtiyar olan Antipas durumundan gayet hoşnuttu. Sadece bir tetrarktı belki ama çok zengin bir tetrarktı ve hangi unvanı veya unvanları taşıdığı onun için hiç önemli değildi. Herodias ona zavallı adam, diyordu; kendisine saygı duymasını nasıl bekleyebilirdi artık? “Düşünüyorum da,” dedi, “buraya beş parasız bir sığıntı olarak gelişinin üzerinden fazla zaman geçmeyen, yediği ekmeği bile sana borçlu olan, sonra bize hakaretler edip Suriye’ye kaçan ve oradan yolsuzlukları yüzünden kovalanan, Anthedon’da borcundan ötürü neredeyse tutuklanan ve Roma’ya vardığında imparatora ihanet suçuyla hapse atılan kardeşim Herodes’i düşünüyorum da... Sicili böyle olan bir adamın, her gittiği yerde arkasında bir sürü ödenmemiş senet bırakan bir hovardanın şimdi kral olup bize tepeden bakacak duruma gelmesini düşündükçe dayanamıyorum! Hemen Roma’ya gidip yeni imparatoru, sana da en azından, Herodes’le aynı payeyi vermesi için zorlamalısın.”</p>

  <p>Antipas şöyle yanıtladı: “Sevgili Herodias, akıllıca konuşmalar değil bunlar. Bak, burada rahatımız yerinde. Daha fazlasının peşinde koşmak uğursuzluk getirebilir. Augustus’un ölümünden sonra Roma güvenli bir yer olmaktan çıktı.”</p>

  <p>“Gideceğine söz verene kadar seninle ne konuşur ne de yatarım,” dedi Herodias.</p>

  <p>Herodes bu konuşmayı Antipas’ın sarayındaki casuslarından öğrendi ve çok geçmeden Antipas Roma’ya hareket edince, daha hızlı giden bir geminin kaptanına Caligula’ya yazdığı mektubu vererek, Roma’ya Antipas’tan önce varırsa onu fazlasıyla ödüllendireceğini söyledi. Kaptan yelkenleri fora edip ödülü kıl payıyla kazanmayı becerdi. Antipas Caligula’nın huzuruna çıktığında, Herodes’in mektubu Caligula’nın elindeydi. Mektupta, Herodes Kudüs’teyken, amcası Herodes Antipas hakkında ağır suçlamalar duyduğu, ilkin bunlara ihtimal vermediği, ama soruşturunca doğru çıktıkları yazılıydı. Amcası yalnızca, Sejanus’la Livilla’nın tahtı ele geçirmeyi planladıkları dönemde -eski hikâyeydi bu- Sejanus’la ihanet içeren yazışmalar yapmakla kalmamıştı, son zamanlarda Parth kralıyla yazışarak, onun yardımıyla Yakındoğu’da Roma’ya karşı büyük bir ayaklanma çıkarmayı planlıyordu. Parth kralı, ihanetine karşılık, ona Samiriye, Yahudiye ve Herodes’in krallığı olan Batanea’yı vermeyi taahhüt etmişti. Bu suçlamanın kanıtı olarak, Antipas’ın sarayının silah deposunda bulunan yetmiş bin zırh takımını göstermişti Herodes. Bu gizli savaş hazırlıklarının başka ne anlamı olabilirdi? Amcasının şu anki ordusu birkaç yüz kişiden ibaret bir muhafız birliğiydi. Zırhlar <i>Romalı</i> askerler için düşünülmemişti besbelli.</p>

  <p>Herodes çok kurnazdı. Antipas’ın herhangi bir savaşa niyeti olmadığını ve sadece gösteriş merakından bu zırhları topladığını gayet iyi biliyordu. Galilea ve Gilead’ın gelirleri yüksekti ve Antipas konuklarına karşı cimri olsa da, değerli nesnelere para harcamaktan çekinmezdi. Romalı zenginlerin heykel, resim, oymalı mobilya koleksiyonu yapmaları gibi toplamıştı bu zırhları. Ama Herodes, cimriliğinden çok kez söz ettiği Antipas hakkında, Caligula’nın bu açıklamayı kabul etmeyeceğini biliyordu. Böylece Antipas sarayda Caligula’yı selamlayıp tahta çıkışını kutladığında, Caligula soğuk bir selam verip pat diye sordu: “Sarayının silah deposunda yetmiş bin zırh bulunduğu doğru mu, Tetrark?” Antipas şaşırdı ve inkâr edemedi: Herodes rakamı abartmamaya dikkat etmişti. Antipas zırhları kişisel zevki için topladığı yolunda bir şeyler mırıldandı.</p>

  <p>Caligula şöyle dedi: “Görüşme bitmiştir. Saçma sapan mazeretler uydurma. Seninle ilgili kararımı yarın vereceğim.” Antipas gururu kırılmış ve kaygı içinde çekilmek zorunda kaldı.</p>

  <p>O akşam yemekte Caligula bana, “Sen nerede doğmuştun, Claudius Amca?”diye sordu.</p>

  <p>“Lyon,” dedim.</p>

  <p>“Pek sağlıklı bir yer değil galiba orası?” dedi Caligula, elindeki altın şarap kupasını evirip çevirerek.</p>

  <p>“Doğru,” dedim. “İmparatorluğunuz dahilindeki en sağlıksız yerlerden biri olarak bilinir. Daha bebekliğimde, şimdi sürdüğüm yararsız ve atıl hayata mahkûm olmamı Lyon’un iklimine bağlarım.”</p>

  <p>“Evet, öyle bir şey dediğini hatırlar gibiyim,” dedi Caligula, “Antipas’ı oraya gönderelim. Hava değişikliği iyi gelir. Onun gibi mizacı ateşli bir adam için Galilea’nın güneşi fazla kuvvetli.”</p>

  <p>Ertesi gün Caligula, Antipas’a tetrarklık rütbesinin tenzil edildiğini ve kendisini Lyon’a sürgüne götürecek geminin Ostia’da beklediğini bildirdi. Antipas durumu filozofça karşıladı; sürgün ölümden iyiydi. Onun lehinde şunu da belirtmeliyim ki, bildiğim kadarıyla, Galilea’dan onunla gelmiş olan Herodias’a hiçbir zaman sitem etmedi. Caligula Herodes’e vakitli uyarısı için teşekkür mektubu yazdı, Antipas’ın tetrarklığını ve gelirlerini, sadakatinin ödülü olarak ona verdi. Ama Herodias’ın Herodes’in kız kardeşi olduğunu bildiğinden, kardeşinin hatırına, kendisine ait olan mülkü koruyabileceğini ve isterse Galilea’ya dönüp kardeşinin himayesinde yaşayabileceğini söyledi. Herodias’ın gururu izin vermedi bunu kabul etmeye. Caligula’ya Antipas’ın ona daima çok iyi davrandığını ve şimdi, bu kötü gününde, onu bırakmayacağını söyledi. Caligula’nın kalbini yumuşatma ümidiyle uzun bir söyleve başladı, ama sözünü kesti Caligula. Ertesi sabah Herodias ile Antipas birlikte Lyon’a hareket ettiler. Bir daha dönmediler Filistin’e.</p>

  <p>Herodes, Caligula’nın armağanı karşısında duyduğu sınırsız minneti dile getiren bir cevap yazdı. Caligula mektubu gösterdi bana. “Ne adammış ama!” diye yazmıştı Herodes, “Yetmiş bin zırh ve tümü kişisel zevki için! Yüzyıl boyunca günde iki adet! Böyle bir adamı Lyon’da çürümeye terk etmek doğrusu yazık. Onu tek başına Germania’yı fethetmeye göndermelisiniz. Babanız, Germenlerle baş etmenin tek yolu onları yok etmektir, derdi. İşte, mükemmel yok edici şimdi emrinizde. Öyle bir savaş açlığı içinde ki, ısmarlama yapılmış yetmiş bin zırhı deposunda hazır tutuyor.” Buna epey güldük. Herodes Caligula’ya bizzat teşekkür etmek için hemen Roma’ya dönmesi gerektiğini yazarak bitirmişti mektubunu. Duygularını aktarmaya kâğıt kalem yeterli değildi. Kardeşi Aristobulos’u Galilea ve Gilead’da geçici olarak vekil bırakacak, Silas’ı da onu gözünün önünden ayırmaması için yanında bırakacaktı; en küçük kardeşi Herodes Pollio’yu ise Batanea’da geçici vekil olarak bırakacaktı.</p>

  <p>Cypros’la birlikte Roma’ya döndü; alacaklılarına bütün borçlarını son kuruşuna kadar ödedi ve bir daha asla borç almayacağını söyleyerek sağda solda dolaştı. Caligula’nın iktidarının ilk yılında kayda değer bir sıkıntı yaşamadı. Caligula ile annem, Gemellus’u öldürtmesi yüzünden kavga ettiklerinde -tabii Herodes’in Caligula’yı bundan ciddi olarak vazgeçirmeye çalışmadığına emin olabilirsiniz- bile; öyle ki, önceki hikâyemde anlattığım gibi annem intihara zorlandığında bile Herodes Caligula’nın onun sadakatine güveninden o kadar emindi ki, annemin ahbapları arasında, cenazesine katılan ve ardından yas tutan tek kişiydi. Ölümünden gerçekten acı duyduğuna inanıyorum, ama bunu Caligula’ya şöyle açıkladı: “Koruyucumun ruhuna saygılarımı sunmasaydım, nankör bir alçak gibi hissedecektim. Onun kendisini ilgilendirmeyen bir meseleye, büyükanne olarak karışmasına öfkelenmeniz, Leydi Antonia’yı derinden yaralamış ve utandırmış olmalı. Ben de benzer bir davranıştan ötürü tepkinizi çektiğimi fark edersem -tabii saçma bir varsayım bu-, ben de kesinlikle onun yaptığını yapardım. Tuttuğum bu yas, onun gibi bir eski dünya kadınının, kendisini fuzuli kılan modern dünyayı terk ederken gösterdiği cesarete duyduğum saygıdandır.”</p>

  <p>Caligula bunu olumsuz karşılamadı: “Hayır Herodes sen doğrusunu yaptın. O beni gücendirdi, seni değil.” Ama hastalığı yüzünden aklını tamamen yitirdiğinde, kendini tanrı ilan edip tanrı heykellerinin başlarını kestirmeye ve yerlerine kendi başını koydurtmaya başlayınca, Herodes giderek endişelendi. Binlerce Yahudinin yöneticisi olarak, belanın geldiğini seziyordu. Bunun ilk belirgin işaretleri İskenderiye’den geldi. Yahudi düşmanı Yunanlar, Yunan tapınaklarındaki gibi Yahudi sinagoglarında da imparatorun heykellerinin dikilmesi ve resmi yeminlerde, Yunanlar gibi, Yahudilerin de Caligula’nın kutsal adını kullanması için Mısır valisine baskı yaptılar. Mısır valisi, bir zamanlar Agrippina’nın düşmanı, Tiberius Gemellus’un da yandaşıydı ve Caligula’ya bağlılığını kanıtlamanın en iyi yolu olarak, yalnızca kentteki Yunanlar için çıkartılan fermanın Yahudileri de kapsamasına karar verdi. Yahudiler Caligula’nın adıyla yemin etmeyi ve onun heykellerini sinagoglarına sokmayı reddedince, vali kentteki tüm Yahudileri “istenmeyen yabancı” ilan eden bir emir yayımladı. İskenderiyeliler, sevinçle Yahudilere karşı bir kıyıma giriştiler. Kentin lüks semtlerinde Yunanlar ve Romalılarla yan yana yaşayan varlıklı Yahudileri “Delta”nın daracık, kalabalık sokaklarına kovaladılar. Dört yüzden fazla tüccarın evi yağmalandı, sahipleri öldürüldü veya sakatlandı. Sağ kalanlar olmadık hakaretlere maruz kaldı. Can ve mal kaybı öylesine büyüktü ki, Yunanlar Roma’ya, Caligula’ya bir heyet göndererek, Yahudilerin imparator hazretlerine tapmayı reddetmesi üzerine delifişek Yunan gençlerin zıvanadan çıktığı ve intikam almaya kalkıştıkları yolunda bir açıklamayla davranışlarını bağışlatmaya karar verdiler. Yahudiler de, Alabarkhes’in Mısır’ın en parlak filozofu olarak bilinen seçkin bir Yahudi olan kardeşi Philo’nun başkanlığında bir karşı heyet gönderdiler. Philo Roma’ya varınca, şimdi evlilik yoluyla akrabası da olan Herodes’i aradı doğal olarak. Herodes Alabarkhes’e olan sekiz bin altın borcunu iki yıllık yüzde on faiziyle ödemesi dışında -Alabarkhes’i zor duruma sokmuştu bu, çünkü bir Yahudi olarak başka bir Yahudiden faiz alamazdı- hayatta olan tek kızı Berenice’yi Alabarkhes’in büyük oğluyla nişanlayarak minnetini ifade etmişti. Philo Herodes’ten, onun adına Caligula ile konuşmasını rica etti; ama Herodes, heyetle hiçbir ilişkisinin olmamasını tercih ettiğini söyledi; eğer işler ters giderse, imparatorun öfkesini (ki bunun şiddetli olacağı kanısındaydı) yatıştırmak için elinden geleni yapacaktı ve şu anda tek söyleyebileceği buydu.</p>

  <p>Caligula Yunan heyetini dostane bir havada dinledi, ama Yahudileri, Herodes’in beklediği gibi, öfkeli tehditlerle kovdu. Onlara, Augustus’un dinsel hoşgörü vaatlerini artık duymak istemediğini söyledi. Augustus öleli uzun zaman olmuştu; buyrukları da saçmaydı ve güncelliğini yitirmişti. “Sizin tanrınız benim ve benden başka tanrınız olmayacak.”</p>

  <p>Philo öteki elçilere dönüp İbranice konuştu: “İyi ki geldik; çünkü bu sözler Yaşayan Tanrı’ya karşı apaçık meydan okuma. Şimdi emin olabiliriz bu sersemin sonunun kötü olacağına.” Bereket saraydakilerden hiçbiri İbranice anlamıyordu.</p>

  <p>Caligula Mısır valisine bir mektup yazarak, Yahudilerin sadakatsizliğine karşı çıkmakla Yunanların görevlerini yaptığını ve Yahudiler bu itaatsizliklerini sürdürürse, bizzat kendisinin orduyla gelip tümünü yok edeceğini bildirdi. Bu arada, Alabarkhes’in ve Yahudi kolonisinin diğer önde gelenlerinin hapse atılmasını buyurdu. Alabarkhes dostu Herodes Agrippa’nın akrabası olmasa, onu ve kardeşi Philo’yu da öldürteceğini açıkladı. Herodes’in İskenderiye Yahudileri için tek yapabildiği Mısır valisini azlettirmek oldu. Valinin Caligula’nın annesi Agrippina’ya eski düşmanlığını Caligula’ya hatırlatarak, adamı tutuklatıp küçük Yunan adalarından birine sürmesini sağladı.</p>

  <p>Sonra Herodes, o günlerde para sıkıntısı çeken Caligula’ya şöyle dedi: “Hükümdar Hazinesi’ne biraz gelir sağlamak için Filistin’de ne yapılabilir, bir bakayım. Kardeşim Aristobulos, o hokkabaz amcamız Antipas’ın sandığımızdan daha zengin olduğunu söylüyor. Siz şimdi Britanya ve Germania’yı fethetmeye çıkacağınıza göre -bu arada, eğer yolunuz Lyon’dan geçerse, lütfen Antipas ile Herodias’a saygılarımı iletin- geride kalan bizlere Roma çok tatsız gelecek. Benim de uzaklaşıp krallığımı ziyaret etmem için iyi bir fırsat bu. Ama sizin dönüşe geçtiğinizi duyar duymaz ben de hemen dönerim ve sizin adınıza yapacağım çalışmalar umarım sizi memnun eder.” İşin aslı şuydu: Herodes’e Filistin’den çok sevimsiz haberler gelmişti ve Caligula’nın saçma seferine çıkacağı gün, Herodes de gemiyle Doğu’ya doğru yola çıktı. Ama Caligula’nın fiilen yola çıkması neredeyse bir yılı buldu.</p>

  <p>Caligula, Kudüs’teki tapınakta “Kutsalların Kutsalı” denen, Yahudilerin Tanrısının sedir ağacından bir sandıkta oturduğuna inanılan ve yalnızca yüksek rahip tarafından yılda bir kez ziyaret edilen gizli iç odaya heykelinin konmasını buyurmuştu. Dahası, heykelin şenlik günlerinde “Kutsalların Kutsalı” denen iç odadan çıkartılmasını ve avluda toplanan, Yahudi olsun olmasın, herkesin ona tapınmasını da emretmişti. Caligula Yahudilerin Tanrılarının karşısında duydukları yoğun dinsel huşudan ya haberdar değildi ya da buna aldırmıyordu. Duyuru Kudüs’e Pontius Pilatus’un yerine atanan (bu arada, Pontius Pilatus Roma’ya geldiğinde intihar etmişti) yeni Yahudiye valisi tarafından okununca, öyle görülmemiş bir isyan çıktı ki, vali şehirdışındaki garnizona sığınmak zorunda kaldı ve orada neredeyse kuşatma altında kaldı. Haber Caligula’ya Lyon’da ulaştı. Öfkeden çıldıran Caligula, arkadaşım Vitellius’un yerine atanan yeni Suriye valisine yazarak, Suriye yedeklerinden güçlü bir ordu kurmasını ve emrindeki iki Roma alayıyla birlikte Yahudiye’ye yürümesini ve kılıç zoruyla emri uygulamasını bildirdi. Vali, eski Roma geleneğinde bir asker olan Publius Petronius’tu. Caligula’nın buyruğunu vakit geçirmeden uyguladı, sefer hazırlıklarını tamamlayıp Akkâ üzerine yürüdü. Oradan yüksek rahibe ve Yahudilerin önde gelenlerine bir mektupla kendisine verilen talimatı ve bunu yerine getirmeye hazır olduğunu bildirdi. Bu arada Herodes, elinden geldiğince geri planda kalmaya çalışarak, oyuna girmişti. Yüksek rahibe gizlice izleyeceği en doğru yol konusunda tavsiyelerde bulunuyordu. Onun tavsiyesi üzerine, Yahudiye valisi ve garnizonu sağ salim Akkâ’ya, Petronius’a gönderildi. Onların ardından, Yahudi cemaatinden on bin kadar saygın kişiden oluşan bir heyet, tapınağın kirletilmesini protesto amacıyla başvuruda bulundu. Savaşma niyetiyle gelmediklerini, ama atalarının toprağı üzerinde bu korkunç hakarete izin vermektense ölmeyi yeğlediklerini belirtiyorlardı. Buna göz yumarlarsa, ülke lanetlenir ve asla toparlanamazlardı. Roma’ya siyaseten bağlı olduklarını yineliyor ve kimsenin onları sadakatsizlik veya vergilerini ödememekle suçlayamayacağını söylüyorlardı; ama her şeyden önce, (yasalarına uydukları sürece) geçmişte onları her zaman gözetmiş ve kendi ülkesinde başka tanrılara tapınmayı kesinlikle yasaklamış olan Atalarının Tanrısına bağlıydılar.</p>

  <p>Petronius şöyle dedi: “Ben din konusunda konuşmaya yetkili değilim. Dedikleriniz belki doğrudur, belki değildir. Benim imparatora bağlılığım siyasi ve dini olarak ikiye bölünmüyor. Sorgusuz sualsiz bir bağlılık o. İmparatorun hizmetkârıyım ve ne olursa olsun, buyruğunu yerine getireceğim.”</p>

  <p>Yahudiler de şöyle yanıtladı: “Biz de Efendimiz Tanrı’nın sadık hizmetkârıyız ve ne olursa olsun, buyruklarını yerine getireceğiz.”</p>

  <p>Böylece iş kilitlendi. Sonra Petronius Galilea’ya çekildi. Herodes’in tavsiyesiyle ona karşı hiçbir düşmanlık gösterilmedi, ama güz ekimi zamanı geldiği halde tarlalar sürülmedi ve herkes başlarına küller serperek, yas giysileri içinde dolaşıyordu. Ticaret ve üretim durdu. Herodes’in kardeşi Aristobulos’un başkanlığında yeni bir heyet Petronius ile Caesarea’da (Samiriye Caesareası) görüştü ve Petronius’a bir kez daha Yahudilerin savaşma niyetinde olmadıkları, ama imparatorun buyruğunu uygulamakta diretirse, Tanrı korkusu bilen hiçbir Yahudi’nin yaşamla ilgisinin kalmayacağı ve toprağın mahvolacağı anlatıldı. Bu, Petronius’u ikileme düşürdü. Herodes’e danışıp yardım ve tavsiye almak istedi. Ama kendi durumunu sallantıda gören Herodes Roma’ya doğru yola çıkmıştı. Ne yapabilirdi Petronius gibi bir asker? Savaş düzeninde saf tutan veya pusu kurdukları yerden vahşi çığlıklarla saldıran düşmanı göğüslemeye her zaman hazır olan Petronius, karşısında boyunlarını bükerek “Biz karşı koymuyoruz. Biz Roma’ya vergisini sadakatle ödeyen insanlarız, ama dini bakımdan atalarımızın Tanrısına bağlıyız. Çocukluğumuzdan beri O’nun yasalarına göre yaşadık; öldürün bizi, öyle uygun görürseniz, çünkü Tanrımıza küfür edilmesine tanık olarak yaşayamayız,” diyen bu muhterem ihtiyarlara ne yapabilirdi?</p>

  <p>Onlarla dürüstçe konuştu. Onlara, bir Romalı olarak, imparatora bağlı kalacağına ve her sözünü yerine getireceğine yemin ettiğini ve bunu tutmak zorunda olduğunu söyledi; onlar da görüyordu ki, emrindeki silahlı kuvvetlerle, aldığı emri yerine getirme olanağına sahipti. Yine de dirençlerini ve herhangi bir şiddet eylemine başvurmamalarını övdü. Suriye valisi sıfatıyla yapması gerekeni bildiğini, ama insancıl ve mantıklı bir adam olarak, ona verilen emri yerine getirmesinin neredeyse imkânsız olduğunu itiraf etti. Atalarının Tanrısına tapınmakta ısrar ediyorlar diye silahsız yaşlı adamları öldürmek bir Romalıya yakışmazdı. Caligula’ya tekrar yazacağını ve onların durumunu elden geldiğince olumlu yansıtacağını söyledi. Muhtemelen Caligula onu ölümle ödüllendirecekti; ama kendi hayatını feda etmekle binlerce çalışkan ve zararsız insanın hayatını kurtaracaksa, bunu yapmaya hazırdı. Onları yüreklendirdi ve umutlarını kesmemelerini söyledi. Mektubu yazdıktan sonra -ki hemen o sabah yazacaktı- yapılacak ilk iş toprağı ekmeye başlamaktı. Bunu ihmal ederlerse, açlık baş gösterir, ardından da eşkıyalık ve salgın hastalık gelir, işler şimdikinden bin beter olurdu. Petronius konuşurken, Batı’da ansızın kara bulutlar belirdi ve şiddetli bir yağmur başladı. Olağan güz yağmurları o yıl yağmamış ve yağmur mevsimi neredeyse geçmişti; dolayısıyla bu, olağanüstü bir talih belirtisi olarak algılandı ve yaslı Yahudiler şükran ve sevinç şarkıları söyleyerek dağıldı. Yağmur sürdü ve çok geçmeden ülke yeniden canlandı.</p>

  <p>Petronius sözünü tuttu. Caligula’ya yazarak Yahudilerin direttiğini bildirdi ve kararını bir kez daha gözden geçirmesini rica etti. Yahudilerin imparatorlarına karşı hiçbir saygısızlık etmediklerini, ama tapmakta herhangi bir heykelin -bu, muhteşem imparatorlarının heykeli bile olsa- dikilmesi halinde, ülkelerinin korkunç bir biçimde lanetleneceğine inandıklarını söyledi. Umutsuzluktan toprağı ekmekten vazgeçtiklerini anlatarak ayrıntıya girdi ve şimdi önlerinde yalnız iki seçenek olduğunu belirtti: İlki heykeli dikmek ve toprağı ölüme mahkûm etmekti ki, bu çok büyük bir gelir kaybı anlamına geliyordu; İkincisiyse majestelerinin kararını geri alması ve böylece, soylu bir halkın sonsuz minnetini kazanmasıydı. İmparatordan, hiç değilse heykelin dikilmesini hasat sonrasına ertelemesini rica etti.</p>

  <p>Ama bu mektup Roma’ya varmadan önce, Herodes Agrippa zaten Yahudilerin Tanrısı adına çalışmaya koyulmuştu. Birbirlerinden ayrı kaldıkları uzun süreden sonra Caligula’yla çok candan kucaklaştılar. Herodes yanında sandıklar dolusu altın, mücevher ve başka değerli mallar getirmişti. Bir kısmı kendi hazinesinden, bir kısmı Antipas’ınkinden geliyordu; gerisi, sanırım, ona İskenderiye Yahudileri tarafından sunulan bir armağanın parçasıydı. Herodes Caligula’yı kentin görüp göreceği en görkemli şölene davet etti. Adı duyulmadık nefis yiyecekler vardı sofrada: Çayır-kuşu dilleriyle doldurulmuş beş koca tepsi börek, Hindistan’dan tanklar içinde getirilmiş olağanüstü leziz balıklar ve ana yemek olarak, kıllı bir fil yavrusunu andıran, türünü bilmediğimiz bir hayvanın kebabı vardı. Kafkasya’nın donmuş göllerinden birinde buza gömülü bulunmuş ve kar içinde korunarak Ermenistan, Antiokheia ve Rodos üzerinden buraya getirilmişti. Caligula sofranın zenginliği karşısında şaşırdı ve mali olanakları elverse bile, böylesine görkemli bir gösteriyi sahneleyecek yaratıcılıktan yoksun olduğunu teslim etti. İçkiler de yemekler kadar dikkate değerdi ve zaman ilerledikçe Caligula öyle coştu ki, Herodes’e geçmişteki cömertliğini lafı edilmez bir şey gibi küçümseyerek, ona ne dilerse vereceğini söyledi.</p>

  <p>“Dile benden ne dilersen, Herodesçiğim,” dedi. “Her dileğini olmuş bil.” Ve tekrar etti: “Her dileğini. Kendi ilahi varlığım üzerine yemin ederim ki, ne dilersen yapacağım.”</p>

  <p>Herodes bu şöleni Caligula’dan herhangi bir lütuf beklentisiyle düzenlemediğini söyleyerek karşı çıktı. Caligula’nın, gelmiş geçmiş tüm hükümdarların tebaasından biri veya bir müttefiki için yaptığından çok daha fazlasını zaten kendisi için yapmış olduğunu söyledi. Daha mutlu olamazdı. Gönül borcunu biraz olsun göstermesine izin verilmesi dışında hiç, ama hiçbir isteği yoktu. Ne var ki, kristal şarap sürahisinden bardağını sürekli dolduran Caligula diretiyordu: Yok muydu çok özel bir isteği? Doğu’da yeni bir krallık? Chalcis belki ya da Ituraea? Evet dediği an onun olacaktı.</p>

  <p>Herodes şöyle dedi: “Ey lütufkâr, yüce gönüllü, tanrısal Sezar, tekrar ediyorum kendim için istediğim hiçbir şey yok. Tek dileğim size hizmet etme ayrıcalığı. Ama siz aklımdan geçeni bile okudunuz. Şaşılacak derecede hızlı ve araştıran bakışlarınızdan hiçbir şey kaçmıyor. Gerçekten de gönlümde yatan bir istek var, ama bunun yararı sadece size olur. Benim ödülüm ise dolaylı olacak: Sizin danışmanınız olmanın onuru.”</p>

  <p>Caligula meraklanmıştı. “Çekinme, söyle Herodes,” dedi. “Sana yapacağım, demedim mi? Ben sözünü tutan bir tanrı değil miyim?”</p>

  <p>“O halde tek isteğim, Kudüs’teki tapınağa heykelinizi koyma fikrinden vazgeçmeniz.”</p>

  <p>Uzun bir sessizlik oldu. O tarihi şölende ben de vardım ve Herodes’in cüretinin sonucunu beklerken yaşadığım tedirginliği ve heyecanı ömrümün başka hiçbir anında duymadım. Acaba ne yapacaktı Caligula? İsteneni yerine getireceğine, kendi tanrısallığı üstüne ve birçok tanık önünde yemin etmişti; öte yandan, dünyadaki tüm tanrılar arasında ona karşı çıkmayı sürdüren bu Yahudi Tanrısını dize getirme kararından nasıl dönebilirdi?</p>

  <p>Sonunda konuştu Caligula. Yumuşak, neredeyse yalvaran bir sesle, sanki bu ikilemden onu kurtarması için Herodes’ten yardım istercesine, “Anlamıyorum sevgili Herodes,” dedi. “Bu isteğini yerine getirmemin bana nasıl bir yararı olacak?”</p>

  <p>Herodes her şeyi daha sofraya oturmadan ayrıntılarıyla hesaplamıştı. Ciddi bir yüzle yanıtladı: “Çünkü Sezar, kutsal heykelinizin Kudüs’teki tapınağa konması şanınızı hiç artırmayacak. Tam tersine! Şu anda tapınağın iç odasında saklanan heykelin niteliğini ve kutsal günlerde çevresinde ne biçim ayinler yapıldığını biliyor musunuz? Hayır mı? O halde anlatayım ve dindaşlarımın kör inadı sandığınız davranışın, siz majestelerini incitmeme arzusundan başka bir şey olmadığını hemen anlayacaksınız. Yahudilerin tanrısı, Sezar, olağandışı biridir. Hatta bir tanrı karşıtı olarak tanımlanmıştır. Heykellerden, özellikle de Grek tanrılarınınki gibi haşmetli duruşu ve şatafatlı bir işçiliği olan heykellerden nefret eder. Başka ilahlara duyduğu nefreti simgelemek için, bu iç odaya kocaman, kaba saba, gülünç bir eşek heykelinin konmasını buyurmuştur. Uzun kulakları, kazma dişleri ve devasa bir üreme organı vardır. Kutsal günlerde, rahipler bu heykeli en iğrenç büyülü sözlerle aşağılar, iğrenç pisliklere ve dışkıya bularlar. Sonra, cemaatin de onu aynı şekilde aşağılaması için tekerlekli bir taşıyıcıyla iç avluya getirirler. Öyle ki, bütün tapınak lağım çukuru gibi kokar. Bu gizli bir ayindir! Yahudi olmayan hiç kimse içeri alınmaz. Yahudilerin de bundan söz etmesi yasaktır. Yoksa lanetlenirler. Ayrıca utanırlar da. Şimdi her şeyi anlıyorsunuz, değil mi? Yahudi önderler, heykeliniz tapınağa konacak olursa, ciddi yanlış anlamalara yol açmasından çekiniyor, sıradan halkın dini coşkuya kapılarak ve sizi onurlandırdıklarını sanarak heykele vahim saygısızlıklarda bulunmasından korkuyorlar. Ama dediğim gibi, doğal bir hassasiyet ve onlara dayatılan konuşma yasağı, arkadaşımız Petronius’a niçin emri uygulamaktansa ölmeyi yeğlediklerini açıklamalarını önledi. İyi ki ben buradayım da onların anlatamadığını size anlatabiliyorum. Ben sadece ana tarafından Yahudiyim, dolayısıyla lanetlenmekten kurtulurum belki. Ne olursa olsun, uğrunuza bu tehlikeyi göze aldım.”</p>

  <p>Caligula bütün bunları inançla dinledi; ben bile Herodes’in ciddiyetine inanmak üzereydim. Caligula’nın tek dediği şu oldu: “O salaklar senin kadar açık konuşsalardı, sevgili Herodesçiğim, boşu boşuna sıkıntıya girmemiş olurduk. Acaba Petronius emrimi yerine getirdi mi?”</p>

  <p>“İyiliğiniz için umarım getirmemiştir,” dedi Herodes.</p>

  <p>Böylece Caligula Petronius’a kısa bir mektup yazdı: “Eğer heykelimi tapınağa koyduysan, bırak kalsın. Ama ayinler silahlı Roma askerleri tarafından çok sıkı denetlensin. Eğer koymadıysan, orduyu dağıt ve mesele kapansın. Kral Herodes Agrippa’nın açıklamaları ışığında, söz konusu tapınağın Kutsal Heykelim için son derece uygunsuz bir yer olduğu sonucuna vardım.”</p>

  <p>Bu mektup ile Petronius’un yazdığı yolda çakıştı. Caligula Petronius’un sıradan insanca kaygılarla onun fikrini değiştirmeye kalkışmasına çok öfkelendi. Şöyle yanıt verdi Petronius’a: “Yahudilerin rüşvetlerine imparatorun arzusundan daha fazla değer verdiğine göre, sana tavsiyem, kendini bir an önce acısız yoldan öldürmendir. Yoksa seni gelecek kuşakları dehşete düşürecek bir ibret örneği yaparım.”</p>

  <p>Bereket Caligula’nın ikinci mektubu gecikti. Rodos ile Kıbrıs arasında geminin ana direği kırılmış ve tekne birkaç gün beklemek zorunda kalmıştı. Dolayısıyla Caligula’nın ölüm haberi Caesarea’ya mektuptan önce vardı. Petronius öyle ferahladı ki, neredeyse Yahudilerin dinine geçecekti.</p>

  <p>Herodes Agrippa’nın hikâyesinin ilk bölümü burada bitiyor, geri kalanını kendi hikâyeme devam ederken okuyacaksınız.</p>
</body>
</html>