<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>20. Bölüm</h3>

  <p>Aulus alelacele şevkle içeri girdi: “İleri karakollarımız düşmanın Weald Deresi’nden çekilmekte olduğunu bildirdi, Sezar. Ne yapalım? Ben hemen bir alayı karşıya geçirmeyi öneririm. Düşmanın planı nedir, bilmiyorum; ama yarın her halükârda ırmağı geçmek zorundayız ve orayı bize savaşmadan bırakıyorlarsa, zaman ve adam kaybımız olmaz.” “Dokuzuncu Alay’ı karşıya gönder, Aulus. Köprü yapım gereçlerini de alsınlar. Yarın diğerleri kadar zorlanmayacaklar umarım, onun için fazladan uyumaları gerekli değil. Bu harika bir haber. Bir keşif kolu gönderelim; düşmanın yerini saptayınca hemen bildirsinler.”</p>

  <p>Dokuzuncu Alay alelacele uyandırılıp derenin karşı yakasına gönderildi. Düşmanın tepenin yarı yolunda olduğu ve derenin üstüne köprü olarak yirmi kalas döşendiği haberi geldi; şimdi emirlerimizi bekliyorlardı.</p>

  <p>“Muhafızların yola çıkma vakti geldi,” dedi Posides.</p>

  <p>“O göz hekimi güvenilir mi sence?” diye sordum.</p>

  <p>“Ben de onunla gideceğim, Sezar,” dedi Posides. “Bu benim planım ve eğer başarılı olmazsa, izninizle, hayatta kalmaya niyetim yok.”</p>

  <p>“Tamam. Beş dakika sonra hareket emrini ver.”</p>

  <p>Elimi öptü, ben de sırtını sıvazladım, sonra gitti. Birkaç dakika sonra, Muhafızların ilk bölüğünün sessizce ordugâhın doğu kapısından çıktığını gördüm. Düşmanın ileri karakollarından duyulmaması için asker adımıyla yürümemeleri tembih edilmişti ve birbirlerine değerlerse ses çıkmasın diye kollarına paçavralar sarılmıştı. Herkesin kalkanı sırtındaydı ve üzerlerine tebeşirle bir daire çizilmişti; karanlıkta seslenmeden bağlantı kurmak içindi bu. Beyaz daireler rahatça görülüyordu. Aulus, geyiklerin, birbirlerinin kıçındaki beyaz tüylü daireleri izleyerek karanlıkta yollarını bulduklarını gözlemlemişti. Göz hekimi, askerleri üç dört mil kadar berbat, balçıklı bir araziden yürüttükten sonra esas bataklığa vardılar. Leş gibi kokuyordu ve bataklık yakamozları oynuyordu her yanda. Gizli patikanın başlangıcına ulaşmak için Muhafızlar, uyluklarına kadar batarak, sülük dolu çamurlu suyun içinde rehberi izlediler. Ama hata yapmamıştı göz hekimi. Patikayı buldu ve yürüdü.</p>

  <p>Patikanın öbür ucundaki çam korusunda bir Briton karakolu konuşlanmıştı ve ay yükselirken, tetikte bekleyen bu askerler yüreklerine büyük bir korku salan bir manzara görüp, bir ses duydular. Kocaman gri gövdesi, dört buçuk metre boyunda bacakları ve uzun, parlak gagası olan devasa bir kuş, bir mızrak atımı mesafede, birden sisin içinden çıkmış, onlara doğru yaklaşıyordu. Arada bir durup boğuk bir ses çıkarıyor, kanatlarını çırpıyor, o korkunç gagasıyla tüylerini düzeltiyor ve gene gürlüyordu. Balıkçıl Kral! Dehşet içinde yere çömelip bu görüntünün kaybolmasını beklediler; ama kuş gitgide yaklaşıyordu. Anlaşılan en sonunda yaktıkları ateşi fark etmişti. Öfkeyle kafasını kaldırdı, onlara doğru adımlarını hızlandırdı, kanatlarını açtı ve daha kötü sesler çıkarmaya başladı. Adamlar can havliyle kaçtılar. Balıkçıl Kral onları koruda tüyler ürperten bir kahkahayla kovaladı; sonra döndü ve bataklığın kıyısından, ara sıra gürleyerek, yürüyüp gitti.</p>

  <p>Ola ki Balıkçıl Kral’ın onları korkutmaya geldiğini düşünürsünüz diye -eğer Egeria gaipten ortaya çıkabiliyorsa, Balıkçıl Kral niye çıkmasın?- numarayı açıklamam gerek. Balıkçıl Kral, Marsilya’nın batısındaki büyük bataklıklar bölgesinden gelen bir Galyalı askerdi. Orada çobanlar balçığın içinden geçmek için uzun ayaklıklar kullanmaya alışkındır. Posides bu askeri, kuş gövdesi şeklinde yapılmış ve battaniye malzemeleriyle dikilmiş hasır işi bir sepetin içine sokmuştu. Kollarına üzeri kumaşla kaplanmış sazdan kanatlar eklenmişti. Yine bez kaplı çıtalardan yapılan kafa ve gaga başına bağlanmıştı: Boynunu kımıldatarak onları hareket ettirebiliyordu. Gagaya fosfor sürülmüştü. Boğuk ses, ağzında taşıdığı ilginç bir su borusundan çıkıyordu. Asker, balıkçılların huylarını iyi biliyor ve bacaklarına sıkıca bağlanmış olan ayaklıkların üstünde kuşun yürüyüşünü taklit ediyordu. Göz hekimiyle Posides, korunun karanlık silueti belirene kadar, patikada ona rehberlik ettiler. Muhafızlar iki yüz metre kadar geriden geliyordu. Posides bir mesaj göndererek onları durdurdu. Kuşun korunun çevresinde dolandığını görüp de numaranın başarıya ulaştığını anlayana kadar bekledi. Sonra geriye koştu ve Muhafızlara yolun açık olduğunu bildirdi. Muhafızlar hızla ilerleyip koruyu işgal ettiler. Sekiz bin askerin tek sıra halinde belirli bir noktayı geçmesi zaman alır; nitekim hepsinin geçmesi beş saatten fazla sürdü. Bu arada şafak sökmüş, ama sis dağılmamıştı; dolayısıyla tepeden görülmediler.</p>

  <p>Şafaktan bir saat önce, Mars’a kurban sundum; sonra kurmaylarımla kahvaltıya oturup, eğer her şey planıma uygun yürümezse, ne yapacağımıza ilişkin birkaç yeni düzenleme yaptık. Ama şimdi, Muhafızların çoğunun mevzilerini aldığını -belli ki bataklığı herhangi bir engelle karşılaşmadan geçebilmişlerdi- biliyorduk ve zaferden emindik. Geta yoktu: Sekizinci Alay’dan bölük pörçük bir taburu (takviye kuvvetlerimiz arasında bu taburu saymayı unutmuşum), süvarileri, Batav’ları ve filleri, sol cenahımızdan iki mil uzak bir noktaya yerleştirmişti. Damadım genç Pompeius da yoktu; ona Nübyelilerin ve Balear adalarından sapancıların komutasını vermiştim ve onları Weald Deresi’nin karşı yakasına geçirmişti. Balear adalarından sapancılar kangallar halinde çadır ipi, çadır kazığı ve çekiç; Nübyeliler ise kabile davullarını ve uzun beyaz mızraklarını taşıyordu.</p>

  <p>Güzel bir kahvaltı oldu; şarabı tam kararında -yani kendimizden çok hoşnut hissetmemizi sağlayacak, ancak tedbirsizliğe teşvik etmeyecek miktarda- içtik ve ciddi tartışmaların arasında epey şakalaştık. Şakaların çoğu, o sırada zihnimizi kurcalayan develerle ilgiliydi. Benim katkım, Herodes Agrippa’nın anneme yazdığı bir mektuptan yaptığım alıntı oldu: “Deve doğanın yedi harikasından biridir. Bu onuru Gökkuşağı, Yankı, Zenci, Guguk Kuşu, Yanardağ ve Siroko ile paylaşır. Ama bu yedi arasında birinci ve en büyük odur”</p>

  <p>Orduya, Weald Deresi’nin karşı yakasında mevzilenme emrini verdim. Borazancılar çok uzaklardan duyulacak güçte bir hazır ol borusu çaldı. Tepeden savaş boruları ve bağırtılarla karışık büyük bir patırtı yanıtladı bunu. Aniden beklenmedik bir şok yaşadım. Düşmansız bir savaş olamayacağını biliyordum tabii; ama bütün gece, bu savaşı harita üstünde bir şema olarak düşünmüştüm: Sessizce birbirlerini oraya buraya iten kareler ve dikdörtgenler. Romalı kareler ve dikdörtgenler siyah mürekkeple çizili, Briton kareler beyaz. Borazanlar ve borular çalınca, kafamdaki şemayı asker, at, araba ve file çevirmek zorunda kaldım. Gece yarısından beri uyumamıştım ve sanırım gerginliğim, yüzümden ve hareketlerimden belli oluyordu; hatta Ksenophon kahvaltıdan sonra birkaç dakika dinlenmemi ve bütün alaylar yerlerini alınca çıkmamı önerdi. Sanki ırmağın kıyısında, imparatorluk zırhım ve mor pelerinimle durup her alayı selamlamak ve suyu geçişlerini izlemek görevim değilmiş gibi! Eğer Ksenophon’un ağzından ezkaza “masaj” sözü çıksaydı, sanırım oracıkta öldürürdüm onu.</p>

  <p>Dengeli, yaşlı bir kısrağın, sabık yurttaş ve Konsül adayı Incitatus’un dul eşi Penelope’nin üstünde ilerledim; Incitatus, yarış sahasında bacağını kırmış ve itlaf edilmişti. Sis adamakıllı yoğundu burada. Ancak on-on beş adım ötesi görünüyordu ve felaket bir deve kokusu! Belki siz de yoğun siste, yaşlı bir tekenin dolaştığı bir tarladan geçmişsinizdir: Normal zamanlarda rüzgâr ve güneş kokunun çoğunu alıp götürür, ama sis sanki kokuyu emer ve içinde tutar; öyle ki, havadaki ağır koku şaşırtır sizi. Bizimkiler, Circus’taki gösteriler için dışarıdan getirttiğim erkek develerdi -dişi develer çok pahalıdır- ve bayağı kötü kokuyorlardı. Atların nefret ettiği bir şey varsa, o da deve kokusudur; ama süvarilerimiz epey uzakta olduğundan, bu durum bizi etkilemedi; Penelope derseniz, o sirk kokularına alışıktı. Dere herhangi bir karışıklık olmadan geçildi ve sise rağmen, alaylar karşıda mükemmel bir düzen içinde sıralandı. Disiplinli bir alay zifiri karanlıkta bile zor talim hareketleri yapabilir: Muhafızlar, geceleri Mars Alanı’nda sıkça talim yapardı.</p>

  <p>Şimdi savaşı, Britonların gözüyle görmenizi istiyorum; çünkü bu şekilde, savaş planımı daha iyi takdir edebilirsiniz. En iyi Britanya piyadeleri üç kaleyi koruyordu; kalelerin her birinin çıkış kapısından, korudan geçerek arkadaki açık araziye ulaşan bir yola çıkmak mümkündü. Kaleler, korunun yarım dairesine bakan güçlü bir kazıklı çitle birbirine bağlıydı; ve koru Britonlarla dolu olduğu için, iki kale arasındaki kazıklı çite saldırmak bize bir avantaj sağlamazdı. Şafaktan hemen önce, orta kalenin çıkış kapısı açıldı ve bir araba birliği çıktı. Komutan, Trinobantus’ların kralı ve Caractacus’un eniştesi olan Cattigern’di. Britonların sağ cenahındaki kaleden bir araba birliği daha çıktı. Başlarında bizzat Caractacus vardı. Bu iki araba grubu orta kalenin her iki yanına dizildi. Caractacus öfkeliydi ve Cattigern’i azarlıyordu, çünkü Weald Deresi’nde nöbet tutmaya bırakılan Trinobantus’ların gece çekildiğini yeni öğrenmişti. Bütün kabilesi önünde bu şekilde azarlanan Cattigern de öfkelendi. Caractacus’a tepeden bakan bir tavırla Trinobantus’lara korkak mı diyorsun yani, diye sordu. Caractacus, görev yerlerinden ayrılmak için başka mazeretleri var mıydı, diye sordu. Cattigern, dini nedenlerle çekildiklerini söyledi: Komutanları, sisten ötürü çok öksürüyormuş ve birden kan tükürmeye başlamış. Bunu çok uğursuz bir işaret saymışlar ve ırmak perisine saygılarından orada kalmamışlar. Periyi yatıştırmak için kurban -şefin iki atı- sunmuş ve çekilmişler. Caractacus bu açıklamayı kabul etmek zorundaydı, ama hoşnutsuzluğunu gizlemedi. Bataklığın yanındaki korudan kaçan nöbetçilerden henüz haberi yoktu; ama Balıkçıl Kral’ın oralarda bizzat göründüğüne dair endişe verici söylentileri duymuştu: Balıkçıl Kral mitolojik zamanlardan beri görünmemişti. Sonra borazanlarımız duyuldu ve Britonlar borularla ve bağırarak yanıtladı. Briton keşif kolu koşarak geldi ve düşmanın bütün güçleriyle birlikte ırmağı geçtiğini bildirdi.</p>

  <p>Şafak söktü ve korunun yarım dairesi açık seçik belirdi; dereye doğru inen açık arazi görünüyordu, ama üç yüz dört yüz metre ilerisi bir sis bulutu içinde kaybolmuştu. Caractacus, Roma saldırısının hangi yönden geleceğini henüz kestiremiyordu. Bir keşif kolu daha gönderdi. Yirmi dakika sonra, düşmanın nihayet harekete geçtiğini bildirdiler. Merkeze doğru bütün kuvvetleriyle ilerliyorlardı. Caractacus araba birliğini tekrar sağ cenaha yöneltti ve ilk Roma bölüklerinin sisin içinden görünmesini bekledi. Bir Briton, arabalar korudan çıkmadan önce, sisin içinden, Romalılar sanki çadır kuruyormuş gibi boğuk çekiç sesleri geldiğini, ama bunu araştırmak için gönderilen ekibin geri gelmediğini bildirdi. Caractacus, “Çadır kazıkları bizi yaralamaz,” dedi.</p>

  <p>Sonunda yaklaşan alaylarımızın ayak sesleri ve subayların yüreklendirme haykırışları açık seçik duyuldu. Yirminci Alay’ın ilk bölüğü sisin içinden hayal meyal göründü. Britonlardan bir meydan okuma haykırışı yükseldi. Cattigern araba tümenini sola çevirdi. Aniden Romalılar durdu. Garip bir manzara çıktı ortaya. Cattigern’in saldıracağı cenahta beliren son derece uzun boyunlu ve sırtlarında kamburlar olan birtakım hayvanlar sisin içine girip çıkarak hızla ilerliyordu. Britonlar bu manzara karşısında dehşete düştü ve büyüye karşı tılsımlı sözler mırıldanmaya başladılar. Cattigern’in şimdi saldırıya geçmesi gerekiyordu, ama Roma saldırısının bir aldatmaca olup olmadığından emin değildi; çünkü şu anda görünürde ancak beş yüz kadar adam vardı. Asıl taarruz başka bir yerde vuku buluyordu belki de. Bekledi. Caractacus, atlı bir ulakla haber gönderip gecikmeden saldırmasını bildirdi. Cattigern ilerleme emrini verdi. Sonra tuhaf bir şey oldu. Arabalar, hayvanların görüldüğü sisin içine hızla dalınca, atlar birdenbire çıldırdı. Kişnemeye, sıçramaya, burunlarından solumaya, ayak diremeye başladılar; onları tek bir adım ilerlemeye zorlamak mümkün değildi. Sis büyülüydü besbelli. Çok acayip, korkutucu bir kokusu vardı.</p>

  <p>Cattigern’in araba tümeni tam bir kargaşa içindeydi: Atlar ileri fırlıyor, çifte atıyor; sürücüler bağırıp küfrederek onları zapt etmeye uğraşıyordu. Tam o anda borazanlar çaldı ve Yirminci Alay’ın iki taburu, ardında İkinci Alay’ın iki taburuyla, sislerin içinden aniden onlara saldırdı. “Germanicus! Germanicus!” naraları atıyorlardı. Fırlattıkları kargılar yağmur gibi yağıyordu. O zaman Caractacus saldırıya geçti. Onun arabaları büyüden etkilenmemişti ve üç bin kişilik gücüyle, yerinde duran ve cenah koruması yok gibi gözüken Romalıların üzerine doğru yürüdü. Ama bu cenahı kokulu sisten daha güçlü bir büyü koruyordu. Son hızla inen arabalar kargı menzilinden tam çıkmışlardı ki, aniden altı korkunç gök gürültüsü duyuldu ve aynı anda altı şimşek parıltısı görüldü. Alev almış zift topları havada uçuşmaya başladı. Dehşete düşen sürücüler arabaları sağa yöneltti, ama gök gürültüsü ve şimşeklerin arkasında mevzilenmiş Balear sapartalarından üstlerine bir kurşun seli boşandı. Sürücüler sağa sola devrilmeye başladı ve dizginler bileklerine sıkıca bağlı olduğundan, bir sürü araba paramparça oldu. Tümen neredeyse kontrolden çıkmıştı, ama Caractacus yine takımını toparlamayı başardı. Hedefi, Romalıların şimdi açık seçik görünen geri kuvvetleriydi; çünkü hafif bir esinti, sisi öbür cenaha doğru itiyordu. Ama bir felaket oldu. Düzeni bozulan ve şimdi karmakarışık bir halde sıkışıp kalan arabalar, ileri doğru fırlayınca sanki görünmez bir güç onları durdurmuş gibi, teker teker yere çakıldılar. Arkadaki arabalar öyle sıkışık ve yokuş aşağı iniş o kadar hızlıydı ki, hiçbirinin durması veya komşusuyla çarpışmadan dönmesi mümkün değildi. Arabalar körü körüne ilerliyor ve öndeki enkaz giderek büyüyordu. Paramparça olmuş arabaların çarpışmasının, çığlıkların ve iniltilerin arasında, tüyler ürperten bir davul sesiyle birlikte, beyaz mızraklarını sallayan uzun boylu, çıplak kara adamlar belirdi. Enkazın üstüne atladılar ve uzun mızraklarıyla yerdeki adamları haklamaya giriştiler. Gülüyor, sevinç çığlıkları atıyorlardı ve Britonlar, onları kötü ruhlar sandıkları için, kendilerini savunmaya bile yeltenmediler. Caractacus katliamdan kurtuldu. Kendi arabası ilk devrilenlerdendi, ama uzağa fırlatılmıştı. Sağa koştu, uzun otların arasında diz boyu gerilmiş bir çadır ipine takılıp tökezledi. En arkadan gelen West Country’den Belgae kabilelerinden oluşan sürücüler, önde olan biteni zamanında kavramıştı. Beş yüz araba aniden sağa kaçıp felaketi atlatmayı başarmıştı. Caractacus onlara seslendi ve kurtarıldı. Araba bölüğünün geri kalanı artık yoktu; çünkü On Dördüncü Alay iki taburu arkadan sindirdi ve Dokuzuncu Alay da Nübyelilere yardım etmek için yandan dolanarak ön tarafa koştu.</p>

  <p>Caractacus arabalarını tekrar tepeye çıkardı ve Belgae kabilelerinden olan komutana, öbür cenaha, Cattigern’e yardıma gitmesini söyledi. Kendisi orta kaleye yöneldi; çünkü çıkış kapısının açık olduğunu fark etmişti ve nedenini bilmek istiyordu. İçeri girdi ve garnizonun orada olmadığını gördü. Bu arada Cattigern, atlarını kaybetmiş araba bölüğünden oluşan bir gücün başında yiğitçe çarpışıyordu; korudan çıkan piyadeler de yardımına gelmişti. Yaralıydı. Arabaları yok olmuştu. Kardeşi orta kaleye geri çekilmiş, sonra korudaki yoldan kaçmıştı. Kaledeki garnizon da onu izlemişti. Bizim Yirminci ve İkinci Alaylarımız Cattigern’in adamlarını giderek geriletiyor ve askeri düzeni bozmadan ilerliyorlardı. Çıkış kapısına dönen Caractacus, ona doğru gelen arabaların sesini duydu. Bunlar araba bölüklerinin Belgae kabilelerinin kontrolündeki kısmındandı ve şimdi onlar da kaçıyordu. Onları durdurmaya çalıştı, ama onu dinlemediler. Savaşın kaybedildiğini kavrayınca, arabasına döndü ve fildişi borusunu, geri çekilme anlamında iki kez uzun uzun öttürdü. Kaçanlara yetişmek ve onları Colchester yolunun birkaç mil ilerisinde toplamak niyetindeydi. Roma borazanlarının sesini duydu ve arabası korunun bir yanından çıkarken, sağ taraftan, sekiz Roma piyade taburunun korudan çıkıp ona doğru ilerlediğini gördü. Muhafızlardı bunlar. Ve solunda, korudan çıkan fillerin ve Roma süvarilerinin kendisini hedef aldığını fark etti. Sürücüsüne bağırarak atları kırbaçlamasını emretti. Kaçtı.</p>

  <p>Caractacus’un gidişiyle savaş bitti. Muhafızlar Britonların korudan çıkış yollarını kesti ve koruda kalan piyadeler çok az direnebildi. Süvariler, Britonların sağdaki kalesini ele geçirmeye gönderildi, ama yarı yolda bir grup Briton mızrakçıyla karşılaştılar. Bunlar soğukkanlı davranmış ve ipleri keserek girişi koruyan ağır demir parmaklığı yolun ortasına indirip yolu tıkamışlardı. Üç yolda da, her biri iki yandan kazıklı çitlerle bağlantılı olan bu gibi demir parmaklıklar vardı; ama kullanılan bir tek buydu. Süvariler bu engeli yıkana kadar, geri çekilmekte olan Britonlar bir başka demir parmaklığı indirmiş ve kalenin garnizonuna savaşın kaybedildiği haberini iletmişti. Gamizondakiler, salimen batıya doğru kaçtı. Öteki kale bir saat sonra teslim oldu; bu arada Cattigern ağır yaralıydı ve adamlarının direnci kırılmıştı.</p>

  <p>Sekiz bin tutsak aldık ve savaş meydanında dört bin yedi yüz ceset saydık. Bizim kayıplarımız önemsizdi: Üç yüz seksen ölü ve altı yüz yaralı; yaralıların ancak yüz ellisi tekrar savaşamayacak durumdaydı. Kaçanların yolda toplanmasını önlemek için, süvarileri ve filleri Colchester istikametine gönderdik. Chelmer Nehri’nin savunmasını örgütlemeye çalışan Caractacus’a Chelmsford’da yetiştiler. Fillerin görünmesi, Britonların dört bir yana dağılmasına yetti. Caractacus yine kaçtı. Ama Colchester’ı kurtarma umudunu yitirmişti artık. Kendi kabilesinden iki yüz arabalık bir güçle Batı’ya yöneldi ve sahneden çıktı. Müttefiki olan Güney Galli’lere sığınacaktı.</p>

  <p>Savaş meydanında, kırık arabalar ve silahlardan oluşan kocaman bir ganimet kümesi oluşturduk ve Mars’a şükran sunusu olarak yaktık. O gece korunun uzak yanında kaldık. Askerler ganimet peşinde etrafta dolanıyordu. Çok sayıda altın zincir, mineli göğüs zırhı ve miğfer bulundu. Ele geçirilen kadınlara -çünkü yüzlerce kadın, koruda kocalarının yanında dövüşüyordu- tecavüz edilmemesi yolunda çok kesin emirlerim vardı. Nitekim On Dördüncü Alay’dan üç kişi, emrime itaat etmediklerinden hemen o gece idam edildi. Karanlık basınca, zafer sonrası tepkisi kendini gösterdi ve kurmaylarımla yemek yerken hayatımın en korkunç mide krampına tutuldum, “kalp ateşi” dedikleri cinstendi. Bütün organlarıma aynı anda yüzlerce kılıç saplanmıştı sanki. Dehşetli bir böğürtü çıktı ağzımdan; herkes zehirlendiğimi sandı. Ksenophon imdadıma koştu ve bir et bıçağıyla zırh yeleğimin bağlarını kesip zırhı kenara attı; üstüme eğildi ve iki eliyle karnımı yoğurmaya başladı. Ben hâlâ kendimi tutamıyor, kükreyip böğürmeye devam ediyordum. Sonunda krampı alt etti; beni sıcak battaniyelere sardı ve yatağa yatırdı. Hayatımın en kötü gecelerinden biriydi. Ama beni asıl iyileştiren ilaç dört başı mamur zaferim oldu. Üç gün sonra Colchester’a vardığımızda tamamen kendime gelmiştim. Bir filin sırtında Hint prensleri gibi yolculuk ediyordum.</p>

  <p>Colchester yakınlarında dost bir ordunun öncüleri bizi karşıladı. Londra’ya vardığımı duydukları gün, bize destek vermek üzere ayaklanan Iceni’lerdi bunlar. Birkaç yaşlı adamla bir grup kadının cesurca savunduğu kenti, birlikte kuşatıp aldık. Orada, Roma adına, Iceni’lerin Kralı, Doğu Kent Kralı ve Doğu Sussex Kralı ile sefere yardımlarına teşekkür olarak, onurlu ittifak yemini ettim. Caractacus’un imparatorluğundan geri kalanını, Aulus’un valiliği altında, bir Roma eyaleti ilan ettim ve çok geçmeden, oranın bütün küçük kralları ve şefleri, Weald korusunda saklanan Kent’li şefler dahil, gelip saygılarını sundular. Bundan sonra, Britanya’ya yapmak için geldiğim her şeyi yaptığıma karar verdim. Aulus’a ve ordusuna veda edip Muhafızlar, filler ve benimle Ostia’dan denize açılan ama savaşa yetişemeyen beş bin gönüllüyle birlikte Richborough’ya döndüm. Teknelerimize bindik ve sorunsuz bir yolculukla Galya’ya vardık. Britanya’da sadece on altı gün kalmıştım.</p>

  <p>Tek hayıflandığım şey, belki biraz ayıp. Savaş boyunca Dokuzuncu Alay’la beraberdim; onların iki taburunun Nübyelilere yardıma gittiği an, kendimi havaya kaptırıp onların önünden dörtnala gitmeye başladım. Ne ki, fikrimi değiştirdim. Nübyelilerin, savaşırken dostla düşmanı sıkça karıştırdığını bildiğimden, onlarla iç içe olmak istemedim. Penelope’yi arkalarından döndürüp yan tarafta durdum. Orada bir Briton şefin, parçalanmış arabalar ve çifteleyen atların arasından iki büklüm çıkmaya uğraştığını gördüm. Kılıcımı çekip atı mahmuzladım. Tam yanına varırken, karşıdan büyük bir araba grubunun geldiğini gördüm ve geri dönmek zorunda kaldım. Şimdi şefin Caractacus olduğunu biliyorum. Birkaç saniye ile onunla teke tek dövüşme fırsatını kaçırdım! Benim atım ve kılıcım vardı; onun yoktu ve onu kolayca öldürebilme şansını ele geçirebilirdim. Ve eğer bunu yapabilseydim, şanım sonsuza dek yürürdü! Tarihte sadece iki Romalı general, bir düşman komutanı teke tek dövüşte yenmeyi ve silahlarını almayı başardı.</p>
</body>
</html>