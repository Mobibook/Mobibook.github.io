<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>14. Bölüm</h3>

  <p>Vinicius’u isyana teşvik eden Silanus’un idamı oldu. Senato’ya aynı gün Silanus’un beni öldürmeye kalktığını, ama muhafızlarımın bunu önlediğini ve onu idam ettirdiğimi bildirince, şaşkınlıktan kaynaklanan bir sızlanma ve ardından, hemen bastırılan korku dolu fısıltılar duyuldu. Ben tahta çıkalı beri ilk kez bir senatör idam ediliyordu ve Silanus’un beni öldürmeye kalkışacağına hiç kimse inanmamıştı. Nihayet gerçek rengimi gösterdiğim ve yeni bir terör döneminin başlamak üzere olduğu duygusu hâkimdi. Silanus’u, ona büyük onur bahşetme bahanesiyle Hispania’dan getirtmiştim, ama niyetim baştan beri onu öldürmekti aslında. Tıpkı Caligula gibi! Doğal olarak ben bütün bu hissiyattan habersizdim; hatta şakayla karışık, rüyasında bile beni kolladığı için Narcissus’a minnettar olduğumu söyledim. “Eğer o rüya olmasaydı Silanus’u çağırtmayacak, o da korkuya kapılıp kendini ele vermeyecekti. Daha dikkatli tasarlanmış bir yoldan canıma kastedecekti. Son zamanlarda o kadar yakındık ki, üstünü arama uygulamasını bile durdurmuştum; dolayısıyla beni öldürmek için elinde pek çok fırsat vardı.” Alkışlar cılızdı.</p>

  <p>Daha sonra Vinicianus dostlarına şöyle dedi: “Demek soylu Appius Silanus, imparatorun Yunan azatlısı kötü bir rüya gördü diye idam edildi. Bu mankafa Claudius gibi geri zekâlı bir yaratığın bizi yönetmesine izin verecek miyiz? Ne diyorsunuz?”</p>

  <p>Benim gibi hiçbir şey bilmeyen, hiçbir şey anlamayan ve bazen tam bir kaçık gibi davranan geçici bir çözüm yerine, güçlü ve tecrübeli bir imparatora ihtiyaç olduğu konusunda anlaştılar. Birbirlerine benim en göze batan hatalarımı ve garipliklerimi anlatmaya koyuldular. Bahsettiklerim dışında, örneğin birkaç gün önce jüri listelerine bakarken verdiğim bir kararı ortaya attılar. Bu noktada, Roma’da dört bin kadar kalifiye jüri elemanı bulunduğunu, bunların çağrıldıklarında mahkemeye gitmek zorunda olduklarını, aksi takdirde ağır bir para cezası ödemeleri gerektiğini açıklamak gerekir. Jüri hizmeti son derece eziyetli ve son derece tatsızdır. Jüri listeleri ilkin birinci dereceden bir magistra tarafından hazırlanıyordu. Bu yıl listelerde adı geçenlerin yarıdan çoğu, her zamanki gibi şu ya da bu nedenle mazeret bildirdiler; ama her yirmi vakadan on dokuzunda mazeret başvurusu reddedildi. Magistra mazeretleri kabul edilmeyenlerin adlarının işaretlenmiş olduğu nihai listeyi incelemem için bana verdi. Gönüllü olarak jüri hizmetine talip olan birinin yedi çocuk babası olduğunu biliyordum. Augustus’un bir yasası uyarınca, adam ömür boyu jüri hizmetinden muaf olmalıydı; ama ne muafiyet istemiş ne de ailesinin kaç kişi olduğundan söz etmişti. Magistraya “Silin bu adamın ismini, yedi çocuğu var,” dedim. Karşı çıktı: “Ama Sezar, kendisi mazeret bildirmemiş ki.” “İşte o yüzden,” dedim, “jüri üyesi olmak istiyor. Silin adını.” Demek istediğim, her namuslu adamın, teşekkür getirmeyen ve tatsız bir görev saydığı bu durumda, muafiyetini gizleyen birinin mutlaka birtakım çarpık niyetleri olduğunu göstermekti. Ahlaksız jüri üyeleri rüşvetle bol para edinebilirlerdi; çünkü çıkarını bilen tek bir jüri üyesinin, birçok aldırışsız üyenin fikrini değiştirebileceğini herkes bilir ve dava, çoğunluğun oyuna göre sonuçlanır. Ama magistra salaktı ve sözlerimi, budalalığımın tipik bir örneği olarak şöyle aktardı: “Jüri üyesi olmak istiyor, silin adını.”</p>

  <p>Vinicianus ve diğer hoşnutsuzlar, mahkemede karşıma çıkan her adamın kendi hakkında vermesi âdet olan; ailesi, bağlantıları, evliliği, mesleği, mali durumu, o sırada yaptığı iş gibi bilgileri onun adına bir avukatın veya koruyucunun değil, becerebildiği kadar bizzat kendisinin vermesi yolundaki alışılmamış ısrarıma da karşıydılar. Bu kararımın nedenleri çok açıktı. Bir adamın kendi hakkında söylediği on kelimeden, bir dostunun onu on saat övmesinden daha çok şey öğrenirsiniz. On kelimeyle ne dediği o kadar önemli değildir. Asıl önemli olan, onları nasıl söylediğidir. Davadan önce, adamın kalın kafalı mı, yoksa dilbaz mı; övüngen mi, yoksa alçakgönüllü mü; özgüvenli mi, yoksa ürkek mi; işini bilir mi, yoksa kafası karışık mı olduğu hakkında biraz bilgi edinmek, işin gidişatını anlamama çok yardımcı olur. Ama Vinicianus ve avenesi, davalıyı güvendiği bir koruyucudan ya da bu koruyucunun etkili konuşmasından yoksun bırakmanın ona büyük haksızlık olduğu kanısındaydılar. Tuhaftır ama, imparatorluğum sırasındaki kusurlu davranışlarım arasında onları en çok şaşırtanı, gümüş araba olayındaki davranışımdı. Hikâye şöyle: Bir gün Kuyumcular Sokağı’ndan geçerken, bir dükkânın çevresine beş yüz kadar yurttaşın toplandığını gördüm. Onları oraya çeken neydi, merak ettim ve uşaklarıma yolu tıkadıkları için adamları dağıtmasını söyledim. Öyle yaptılar ve dükkânda, altın jantları dışında tamamen gümüş bir araba sergilendiğini gördüm. Gümüş kaplama dingilin ucunda ametist gözlü altın köpek kafaları vardı. Tekerlek parmakları abanozdan oyulmuş, belleri gümüş kuşaklı zenciler biçimindeydi ve tekerleğin dingil pimleri bile altındı. Gövdenin yanlarına, gümüş üzerine Circus’taki bir araba yarışını betimleyen sahneler işlenmiş ve tekerleklerin ispitleri bile altın asma yaprakları şeklinde kakmalarla süslüydü. Gümüş kaplama araba oku ve boyunduruğun uçlarında turkuaz gözlü altın melek yüzleri vardı. Bu muhteşem araba yüz bin altına satılıktı. Birisi kulağıma arabayı zengin bir senatörün ısmarladığını ve parasını da ödediğini fısıldadı; ama kuyumculardan onu (kendi ödediğinden çok daha yüksek bir fiyatla) sergilemelerini istemişti; çünkü onu sahiplenmeden önce ne kadar pahalı olduğunu herkese göstermek arzusundaydı. Olasıydı bu. Kuyumcular bir milyoner alıcı bulma umuduyla onca pahalı bir şeyi yapmazlardı. Kamu Ahlakından sorumlu olarak, o zaman yaptığımı yapmakta tamamen haklıydım. Oradaki kuyumculara arabanın üstündeki bütün altın ve gümüşü çekiç ve keskiyle kırıp çıkarmalarını ve eritip sikkeye çevrilmek üzere çağırttığım uzman Hazine görevlisine kiloyla satmalarını emrettim. İtiraz sesleri yükseldi, ama “Bu ağırlıkta bir araba kamu yollarına zarar verir, biraz hafifletmemiz gerek,” diyerek susturdum onları. Sahibinin kim olduğunu gayet iyi biliyordum: Muazzam servetini yüzlerce küçük mevduata bölüp değişik bankalara, azatlılarının veya dostlarının adına yatırarak Caligula’nın pençelerinden başarıyla gizlemiş olmasına karşın şimdi açıkça kendini gösterecek kadar güvende hisseden Asiaticus’tu. Ama bu tantanalı gösteriş düpedüz halkın huzurunu bozacak bir kışkırtmaydı. Şimdi satın aldığı Lucullus Bahçeleri’ne yaptığı olağanüstü eklemeleri düşünün. Lucullus Bahçeleri güzellikte Sallust Bahçeleri’nden sonra ikinci sayılırdı; ama Asiaticus “Hele Lucullus Bahçeleri’nde yapacaklarımı bir tamamlayayım, Sallust Bahçeleri, onun yanında birkaç dönüm çorak toprak gibi kalacak,” diyerek böbürleniyordu. Orada, Roma’da hiç görülmemiş meyveler ve çiçekler yetiştirdi; fıskiyeler, balık havuzları yaptırdı. Kentte yiyecek kıtlığı varken, hiç kimse koca göbekli bir senatörün dingil uçları ve dingil pimleri altın olan, gümüş kaplama arabasında şen şakrak tur attığını görmek istemez, diye düşündüm. Öyle bir görüntü, insanı en azından bir iki altın dingil pimini aşırmaya teşvik eder. O olayda hâlâ doğru davrandığım kanısındayım. Ama bir sanat eserini mahvetmem -kuyumcu, Caligula’nın altın heykelini tasarlama ve dökme işini emanet ettiği ünlü bir ustaydı- kötü niyetli bir barbarlık eylemi olarak değerlendirildi ve Vinicianus’un arkadaşları arasında çok daha büyük kızgınlık yarattı; öyle ki ahaliden on-on iki sıradan yurttaşı çekiç ve keskiyle parçalayıp et olarak kasaplara satsam bu kadar tepki görmezdim. Asiaticus’un kendisi hiçbir sinir emaresi göstermedi ve arabanın sahipliğini kabullenmekten dikkatle kaçındı; bu yaptığımdan en çok Vinicianus yararlandı: “Yakında sırtımızdaki giysileri de çekip alacak, sökecek ve yününü yeniden dokumacılara satacak. Adam deli. Bir an önce kurtulmalıyız ondan.”</p>

  <p>Vinicius hoşnutsuzlar takımında değildi. İmparator adayı olarak, bana karşı kendini önerdiği için gözümün üstünde olduğunu tahmin ediyor ve beni gücendirecek en ufak davranıştan dikkatle kaçınıyordu. Ayrıca benden kurtulma zamanının henüz gelmediğinin farkındaydı. Muhafızlar arasında hâlâ çok popülerdim ve suikastlara karşı bir sürü tedbir almıştım. Askerlerin sürekli bana eşlik etmesi, titiz silah aramaları, her yemekte zehirlenme olasılığına karşı bir çeşnici. Dahası ev halkım öyle sadık ve uyanıktı ki, benim canımı aldıktan sonra kendi canını kurtarabilecek biri hem olağanüstü talihli hem de fevkalade becerikli olmalıydı. Son günlerde, cinsel kabahatlerden ötürü Şövalyeler Sınıfı’ndan atmakla tehdit ettiğim şövalyeler tarafından iki başarısız suikast girişimi olmuştu. Biri, beni çıktığımda öldürmek için Pompeius Tiyatrosu’nun kapısında bekliyordu. Fikir fena değildi, ama askerlerimden biri şövalyenin taşıdığı bastonun ucunun açık olduğunu ve içinde kısa bir kargı gizlendiğini görmüş ve adam tam kargıyı bana fırlatmak üzereyken üstüne atlayıp kafasına vurmuştu. Öteki girişim Mars Tapınağı’nda kurban sunarken oldu. Bu kez silah bir avcı bıçağıydı; ama etraftakiler derhal adamın silahını elinden aldılar.</p>

  <p>Aslında benden kurtulmanın tek yolu silah gücüydü, ama bana karşı çıkacak birlikler nereden bulunacaktı? Vinicianus bu sorunun yanıtını bildiğini sanıyordu. Scribonianus’tan yardım alacaktı. Bu Scribonianus, yıllar önce kendisiyle nişanlanacağım gün, babaannem Livia tarafından zehirlenen küçük Camilla’nın kuzeniydi. Ağabeyim ölmeden önceki yıl ben Kartaca’dayken, benim katılamadığım Tacfarinas’a karşı savaşta sivrilen Scribonianus bana ağır hakaretler etmiş; Afrika eyaletinin valisi olan babası Furius Camillus, ona herkesin önünde benden özür diletmişti. İtaat etmek zorunda kalmıştı, çünkü Roma’da babanın sözü yasadır; ama o gün bugündür beni asla bağışlamamış ve iki üç kez bana son derece nahoş davranmıştı. Caligula’nın iktidarında, saraydaki işkencecilerimin elebaşıydı. Beni taciz eden bütün gizli tuzaklar ve eşek şakaları hep onun başının altından çıkıyordu. Dolayısıyla Caligula’nın son dönemde Dalmaçya’daki Roma güçlerine komutan olarak gönderdiği Scribonianus, o sırada benim imparator seçildiğimi duyunca, kıskançlıktan kahrolması ve tiksinmesi bir yana, kendi güvenliği için de korkuya kapılmıştı. Komuta dönemi sona erip Roma’ya dönünce, hakaretlerini bağışlayıp bağışlamayacağımı, bağışlasam bile bunun öfkemden daha kolay dayanılır olup olmadığını düşünmeye başladı. Bana, başkomutana sunulması âdet olan saygıyı göstermeye, ama emrindeki birliklerin kendisine sadakatini sağlamak için elinden geleni yapmaya karar verdi. Geri çağrılma zamanı gelince, bir zamanlar Gaetulicus’un Ren’den İmparator Tiberius’a yazdığını yazacaktı bana: “<i>Komuta bende kaldığı sürece</i> sadakatime güvenebilirsiniz.”</p>

  <p>Vinicianus Scribonianus’un kişisel dostuydu ve Roma’da olan biteni ona mektupla bildiriyordu. Silanus idam edildiğinde şöyle yazdı Vinicianus:</p>

  <div>
    <br/>
  </div>

  <p>“Sana kötü haberlerim var, sevgili Scribonianus. Claudius aptallığı, cahilliği, soytarılığıyla Roma’nın itibarını iki paralık ettikten sonra; Yunan azatlısı, mirasyedi ve hilekâr bir Yahudi, içki arkadaşı Vitellius, hırslı ve şehvet düşkünü genç karısı Messalina’dan oluşan akıl hocalarına tam bir bağımlılıkla ilk önemli cinayetini işledi. Zavallı Appius Silanus Hispania’daki görevinden çağrıldı, bir iki ay sarayda gerilim içinde oyalandı ve sonra, ansızın bir sabah erkenden yatağından kaldırılıp keyfi bir şekilde idam edildi. Claudius dün Senato’ya geldi ve inanır mısın, bunu bir şaka gibi anlattı. Roma’daki bütün aklı başında kişiler Silanus’un öcünün alınması gerektiği konusunda hemfikir ve uygun bir önder ortaya çıkarsa, bütün millet onu bağrına basacak. Claudius her şeyi altüst etti, neredeyse Caligula’yı aratıyor. Ne yazık ki, şu anda Muhafızlar onu destekliyor ve ordu olmadan biz hiçbir şey yapamayız. Birkaç kez suikast denendi, ama başarı sağlanamadı. Öyle ödlek ki, sarayın girişinde üstündeki iğneyi bile seni arayan muhafızlara teslim etmek zorundasın. İmdadımıza yetişmeni bekliyoruz. Eğer Yedinci ve On Birinci Alaylar ve toplayabildiğin yerel güçlerle Roma’ya yürürsen, bütün dertlerimiz sona erer. Muhafızlara Claudius’un verdiği kadar büyük bir para önerirsen, anında senin tarafına geçerler. Her şeye burnunu sokan bir sivil olarak onu hakir görüyorlar ve başlangıçtaki zoraki cömertlik gösterisinden sonra, doğum gününde bile, sağlığına içsinler diye kişi başına bir altından fazlasını vermedi. İtalya’ya çıkar çıkmaz -nakliye sorunu kolayca halledilir- gönüllü güçlerle sana katılacağız ve ihtiyacın olan tüm parayı sağlayacağız. Hiç duraksama. İşler daha beter olmadan adım atmak gerek. Claudius Ren’den takviye birlikler çağırana kadar Roma’ya varabilirsin. Ayrıca, çağırsa bile geleceklerini sanmam. Germenlerin intikam hazırlığı yaptığı söyleniyor ve Galba, Chatti’ler harekete geçtiğinde, Ren’deki görevini bırakıp gelecek bir adam değil. O gelmezse, Gabinius da gelmez. Her zaman birlikte çalışır onlar. Dolayısıyla devrim kansız olacağa benzer. Sana kendi güvenliğinle ilgili bir uyarıda bulunmak istemiyorum, çünkü Roma’nın onurunu kendi çıkarından üstün tuttuğunu biliyorum. Yine de, birkaç gün önce Claudius’un kuzenim Vinicius’a, ‘Eski hesapları unutmam ben. Belirli bir vali Balkanlar’daki görevinden Roma’ya dönünce, mim koy sözlerime, bir zamanlar bana yaptığı pislikleri kanıyla ödeyecek,’ dediğini bilmende yarar var. Bir şey daha. Eyaleti savunmasız bırakma konusunda endişen olmasın. Alaylar uzun süre oradan uzak kalmayacak. Ayrıca yokluğunda eyalet halkı ayaklanmaya filan kalkışmasın diye, neden yanına çok sayıda rehine almıyorsun? Sanki Dalmaçya da bir sınır eyaleti değilmiş gibi. Eğer bizimle berabersen ve ecdadın büyük Camillus gibi şanlı bir ad kazanmaya ve Roma’nın ikinci kurtarıcısı olmaya hazırsan, hemen bildir.”</p>

  <div>
    <br/>
  </div>

  <p>Scribonianus riski göze almaya karar verdi. Vinicianus’a, kendisinin Dalmaçya limanlarından toparlayabilecekleri dışında, İtalya’dan yüz elli tekneye ihtiyacı olduğunu bildirdi. Ayrıca her biri beş bin askerden oluşan iki nizami alayı ve orduya katmak istediği yirmi bin Dalmaçyalıyı bana ettikleri sadakat yeminini bozmaya ikna etmek için bir milyon altın gerekiyordu. Böylece Vinicianus ve onunla işbirliği yapan komplocular -altı senatör, yedi şövalye, ayrıca sınıflarından attığım on şövalye ve altı senatör- malikânelerini ziyaret bahanesiyle, sessiz sedasız Roma’dan ayrıldılar. İsyanın ilk haberi, Scribonianus’tan aldığım son derece küstah bir mektupla bana ulaştı. Beni sahtekâr ve geri zekâlı diye niteliyor ve bütün görevlerimi derhal bırakıp sivil hayata çekilmemi emrediyordu. Senato’nun, bir kargaşa ve akıl tutulması anında beni getirdiği mevkide acınası beceriksizliğimi kanıtladığımı, dolayısıyla kendisinin bana sadakat yeminini artık tanımadığını, Roma’ya ve dünyanın geri kalanına düzen ve saygın bir yönetim getirmek için, otuz bin kişilik bir orduyla İtalya’ya hareket etmek üzere olduğunu bildiriyordu. Bu mektubu alınca tahttan çekilmeyi kabul edersem, benim ve yakınlarımın hayatı bağışlanacaktı. Tıpkı tahta çıktığımda siyasi muhaliflerime tanımaya ikna edildiğim af gibi.</p>

  <p>Mektubu okuyunca, ilk tepkim kahkahayla gülmek oldu. Üstüme iyilik sağlık! Ne büyük bir zevk olacaktı bu; tekrar özel hayata dönmek, düzgün bir yönetim altında, yanımda Messalina, kitaplarım ve çocuklarımla sessiz sakin yaşamak! Elbette, pek tabii, memnuniyetle tahtı bırakırdım, eğer Scribonianus benden daha iyi yönetebileceğine inanıyorsa. Koltuğumda keyifle uzanıp, asla üstlenmek istemediğim bu çekilmez görevle bir başkasının boğuştuğunu seyretmek... Bu görev, gerçekten kelimelerle anlatamayacağım kadar sıkıntılı, eziyetli ve verimsiz çıkmıştı. Tıpkı Kral Agamemnon’un, Laocöon ve iki çocuğu öfkeli bir tanrının onları yok etmek için gönderdiği iki devasa yılanla boğuşurken öne atılıp bağırdığı gibi: “Hey, bırakın o görkemli yaratıkları ben halledeyim. Siz layık değilsiniz onlarla dövüşmeye. Bırakın onları diyorum, yoksa kötü olur sonunuz.” Ama Scribonianus’un benim ve ailemin hayatını bağışlama sözüne güvenebilir miydim? Ve de yönetimi umduğu kadar düzenli ve temiz olacak mıydı? Ya Muhafızlar ne diyecekti bu konuda? Ve Scribonianus Roma’da sandığı kadar popüler miydi? Yani yılanlar Laocöon ve çocuklarını bırakıp bu Agamemnon’un gövdesine dolanmaya razı olacaklar mıydı?</p>

  <p>Acele Senato’yu toplayıp konuştum: “Efendiler, size bu mektubu okumadan önce, içerdiği talepleri kabul etmeye hazır olduğumu ve sert bir dille de olsa, söz verdiği huzur ve güvenliği memnuniyetle karşılayacağımı söylemeliyim. Bu Furius Camillus Scribonianus’un yaptığı önerileri reddetmeye beni razı edecek tek neden, sizlerin, bunu kabul edersem, ülkenin iyiye değil, kötüye gideceği yolunda güçlü bir görüş bildirmenizdir. Son yıla kadar yönetim sanatı, askeri ve hukuki prosedür konusunda utanç verici derecede bilgisiz olduğumu itiraf ediyorum. Her gün yeni şeyler öğrenmeme rağmen, eğitimimde hâlâ boşluklar var. Hiç anlamadığım sıradan teknik işleri bana öğretebilecek yaşıma ve rütbeme uygun kimse yok. Bu kusurlarımın nedeni, başından beri kötü olan sağlığım ve -şimdi bazı üyeleri ilahlaştırılmış olan- parlak ailemin, ben küçükken zekâm hakkında besledikleri olumsuz fikirlerdir; yoksa vatanımıza karşı görevlerimi yerine getirmekten hiçbir zaman kaçınmış değilim. Ve bu sorumlu mevkiye getirileceğimi hiç beklemediğim halde, kişisel çalışmalarımla ve sanırım siz de kabul edersiniz, sıkı bir disiplinle kendimi geliştirdim. Ailemin yanlış düşündüğünü söylemeye cüret edeceğim. Ben kesinlikle geri zekâlı değildim. Tanrı Augustus, Postumus Agrippa’yı adasında ziyaret ettikten az sonra bunu kendi ağzıyla söyledi. Soylu Asinius Pollio, Apollon Kütüphanesinde ölümünden üç gün önce aynı şeyi belirtti - ama bana, birinci Brutus gibi, eğer zekâmı gösterirsem beni yok etmek isteyebilecek bazı kişilere karşı kalkan olarak, bir budala maskesi takınmamı öğütlemişti. Suratsızlığı, sadakatsizliği ve genel kabalığından ötürü boşadığım karım Urgulanilla, vasiyetinde -isterseniz size onu gösterebilirim- benim hiç de aptal olmadığım yolundaki kanısını yazmak zahmetine katlandı. Tanrıça Livia Augusta’nın ölüm döşeğinde ya da belki ‘Tanrılar katına çıkmadan hemen önce’ demeliydim, bana söylediği son sözler şöyleydi: ‘Nasıl oldu da seni budala sandım!’ Kız kardeşim Livilla, annem Antonia Augusta, yeğenim sabık İmparator Gaius ve onun selefi amcam Tiberius hakkımdaki olumsuz fikirlerini hiç değiştirmediler ve bu son ikisi Senato’ya yazdıkları resmi yazılarda bunu belirttiler. Amcam Tiberius, yapacağım her konuşmanın sabrınızı taşıracağı ve vakit kaybı olacağı gerekçesiyle, bana aranızda yer vermeyi reddetti. Yeğenim Gaius Caligula beni Senato’ya kabul etti; çünkü amcasıydım ve yüce gönüllü görünmek istiyordu. Ama o da, her tartışmada benim son konuşmacı olmamı emretmişti ve bir konuşmasında -anımsamıyorsanız, arşivde kayıtlıdır- herhangi bir oturumda ihtiyaç molası vermek isteyen olursa, edep gereği kendini tutmasını, önemli bir konuşma sırasında -kendi konuşması örneğin- koşarak dışarı çıkmamasını ve Konsül tarafından Tiberius Claudius Drusus Nero Germanicus’a (o zamanki adım) söz verilene, yani genel bir ilgi dağılması işaretine kadar beklemesini söylemişti. Dediğini yaptınız, hatırlıyorum, benim yaralanacak duygularım olduğu aklınıza gelmeden veya onca yaralanmaktan ötürü, Tiberius’un kanatsız canavarı gibi bir zırh taşıdığımdan veya benim gerçekten budala olduğum hususunda yeğenimle hemfikir olduğunuzdan. Gelgelelim, iki tanrının, Augustus ile Livia’nın bunun tersini düşünmeleri -burada sözüme inanmak durumundasınız, çünkü hiçbir yerde yazılı kayıt yok- çok sayıda sıradan ölümlünün düşüncesinden daha ağır basmaz mı? Buna karşı çıkan birini kutsal değerlere küfretmiş sayarım. Gerçi kutsal değerlere küfür artık suç olmaktan çıktı - değiştirdik o yasayı; ama en azından edebe uymaz ve tanrılar duyarsa, tehlikeli olabilir. Dahası yeğenim de, amcam da şiddet yoluyla öldü ve arkalarından yas tutulmadı; konuşmaları ve yazışmaları, Tanrı Augustus’un konuşmaları ve yazışmaları gibi saygıyla anılmıyor ve yasalarının çoğunun hükmü kalmadı. Onlar kendi dönemlerinde birer aslandı, Efendiler, ama öldükten sonra, Tanrı Augustus’un sıkça söylediği bir Yahudi atasözüne göre -zekâsına hayran olduğu Yahudiye Kralı Büyük Herodes’ten öğrenmişti bunu; ben de onun torunu Kral Herodes Agrippa’nın zekâsına aynı hayranlığı besliyorum- <i>Yaşayan bir köpek, ölü bir aslandan daha değerlidir.</i> Ben aslan değilim, bunu biliyorsunuz. Ama çok kötü bir bekçi köpeği olmadım sanıyorum ve ülkenin sorunlarını fena halde yanlış yönettiğimi veya budala olduğumu söylemek, sanırım benden çok size hakaret sayılır. Çünkü siz beni zorla tahta çıkardınız ve o günden beri birçok kez başarılarımı kutladınız ve bana Ülkenin Babası unvanı dahil, büyük onurlar bahşettiniz. Eğer baba budalaysa, çocukları da bundan nasibini almaz mı?”</p>

  <p>Sonra Scribonianus’un mektubunu okudum ve soran gözlerle çevreme baktım. Konuşmam sırasında herkes çok tedirgin görünüyordu; ama uygun yerlerde alkışlamak, itiraz veya hayret belirtmekten başka, kimse ağzını açmaya cesaret edememişti. Siz, okurlarım da kuşkusuz onların düşündüğü gibi düşüneceksiniz: “Bir isyanın arifesinde bu ne tuhaf bir konuşma! Claudius neden hepimizin çoktan unuttuğu varsayılan bir meseleyi -onun sözde geri zekâlılığını— kaşımakta bu kadar ısrarlı? Bir zamanlar ailesinin onu geri zekâlı saydığını bize hatırlatmaya ve Scribonianus’un mektubunda bu konuya gönderme yaptığı pasajları okumaya neden gerek gördü ve bu konuda konuşarak neden kendini küçük düşürdü?” Evet, gerçekten garip bir durumdu, sanki budalalığımın farkındaymışım da, kendimi öyle olmadığıma inandırmak istiyormuşum gibi. Ama ben ne yaptığımı çok iyi biliyordum. Hatta, aslında kurnazlık ediyordum. Başlangıçta son derece açık konuşmuştum ve kişinin kendi hakkında beklenmedik bir açıksözlülükle konuşması asla olumsuz karşılanmaz. Senato’ya, nasıl bir adam olduğumu -dürüst, sadık olduğumu; zeki olmadığımı, ama çıkarcı da olmadığımı- ve onlara, kendilerinin nasıl adamlar olduklarını -zeki ama çıkarcı ve ne dürüst ne sadık ne de cesur olduklarını- hatırlatmıştım. Cassius Chaerea onları iktidarı bir budalaya bırakmamaları yolunda uyarmış, ama Muhafızların korkusundan, tavsiyesine kulak asmamışlardı. Ne var ki, genelde işler şu ana kadar gayet iyi gitmişti. Refah geri geliyordu Roma’ya, adalet hakça dağıtılıyordu, halk memnundu, ordularımız dış cephelerde başarılıydı ve ben aşırı bir zorbalık taslamıyordum. Tartışmanın devamında onlara söylediğim gibi, topal bacağımla ağır aksak, sağlam bacaklı çoğu adamın gidebileceğinden daha uzun bir yol almıştım; çünkü sakatlığımın bilincinde olarak, mola vermemiş ve adımlarımı yavaşlatmamıştım. Öte yandan, konuşmamla isterlerse beni rahatlıkla görevden alabileceklerini göstermek istiyordum; kendi yetersizliklerime ilişkin alçakgönüllü itiraflarım, bir kez daha sıradan yurttaşlığa döndüğümde bana karşı insafsız ve kindarca davranmamaları içindi.</p>

  <p>Birçok bağlılık konuşması yapıldı; ama Scribonianus beni istifaya zorlarsa, hışmından korunmak için, herkes ihtiyatlı bir dil kullandı. Sadece Vinicius sert konuştu:</p>

  <p>“Efendiler, sanırım çoğumuz Ülkenin Babası’nın, yumuşak da olsa siteminin hedefi olduğumuzu yoğun biçimde hissediyoruz. İtiraf ederim ki, iktidara gelmesinden önce onu yanlış değerlendirdiğim ve o günden beri soylu bir şekilde doldurduğu mevkiye onu layık görmediğim için içtenlikle utanıyorum. Onun zihinsel melekelerinin küçümsenmiş olması şimdi bana inanılmaz geliyor. Düşünebildiğim tek açıklama, onun bizi aldatmış olması; ilkin sıra dışı alçakgönüllülüğüyle, İkincisi sabık imparatorun iktidarı döneminde, kendini kasten değersiz göstermesiyle. Atasözünü bilirsiniz: Kimse ‘Kokmuş Balık’ diye bağırmaz. O atasözü Caligula’nın gününde geçersiz olmuştu. Sepetinde balık olan hiçbir aklı başında adam, Caligula kıskanır veya göz koyar korkusuyla, kokmuş balık diye bağırmaktan başka şey yapamazdı. Valerius Asiaticus zenginliğini sakladı; Tiberius Claudius zekâsını sakladı. Benim, zorbalıktan nefretim dışında saklayacak bir şeyim yoktu; dolayısıyla eylem zamanı gelene kadar onu sakladım. Evet. Hepimiz ‘Kokmuş Balık’ diye bağırıyorduk. Şimdi Caligula öldü ve Claudius’un iktidarında açıksözlülük hayata döndü. Açık konuşacağım. Kuzenim Vinicianus yanımda, Claudius’a karşı çok ağır konuştu ve tahttan indirilmesini önerdi. Onu öfkeyle azarladım, ama meseleyi Senato’ya getirmedim; çünkü vatana ihanet yasası artık yürürlükte değil ve Vinicianus ne de olsa kuzenim. Serbest konuşabilmek gerek, özellikle akrabalık durumlarında. Vinicianus bu akşam burada yok. Kentten ayrıldı. Korkarım Scribonianus’a katılmaya gitti. Görüyorum ki, altı yakın arkadaşı da yok. Onunla gitmiş olmalılar. Ama yedi hoşnutsuz adam -beş yüze karşı yedi- nedir? Cılız bir azınlık. Ve onlarınki hakiki bir hoşnutsuzluk mu, yoksa kişisel hırs mı?</p>

  <p>Kuzenimin davranışını üç nedenle kınıyorum: İlki nankörlük, İkincisi sadakatsizlik, üçüncüsü aptallık. Nankörlüğü: Ülkenin Babası, benim iktidara adaylığımı desteklemesine rağmen, onu bağışladı ve sonrasında Senato’da yaptığı küstah ve yıkıcı konuşmalara hoşgörüyle katlandı. Sadakatsizliği şu: Tiberius Claudius Caesar’a devletin başı olarak itaat etmeye yemin etti. Bu yemini bozmak, ancak Sezar’ın adaletle yönetme yeminini alenen çiğnemesi durumunda, halkın yararını gözetmek adına, mazur görülebilir. Sezar yeminini çiğnemiş değil. Dolayısıyla Sezar’a sadakatsizlik, Vinicianus’un adlarına yemin ettiği tanrılara karşı işlenmiş bir günah ve Sezar’ın yönetiminden hoşnut olan halka karşı düşmanlıktır. Aptallığı şu: Scribonianus yalan ve rüşvetle ordusundan birkaç bin adamı İtalya’yı istila etmeye ikna etse, hatta birkaç askeri başarı kazansa bile, bu saygın meclisin herhangi bir üyesi onun imparatorumuz olabileceğine inanıyor mu? Baş güvencemiz olan Muhafız Kıtası’nın onun tarafına geçeceğine inanan var mı? Muhafızlar aptal değil; işlerinin yolunda olduğunu biliyorlar. Senato ve halk da aptal değil; Claudius’un iktidarında, ondan öncekiler tarafından yasaklanan özgürlüklere ve refaha kavuştuklarını biliyorlar. Scribonianus kendini, ancak mevcut haksızlıkları düzeltme sözü vererek kente kabul ettirebilir; ama düzeltecek haksızlıkları bulmakta epey zorlanacaktır. Ben durumu şöyle değerlendiriyorum, Efendiler, söz konusu isyanın motoru kişisel kıskançlık ve kişisel hırstır. Bizden şimdi istenen sadece, her anlamda takdirimizi ve bağlılığımızı kazanmış bir imparatorun yerine, yeteneklerini az bildiğimiz ve niyetlerinden kuşkulandığımız birini getirmemiz değil; kanlı bir iç savaş riskini de göze almamızdır. Çünkü, diyelim ki Sezar tahttan feragate razı oldu, bakalım ordular Scribonianus’u komutanları olarak kabul edecek mi? İmparator adayı olabilecek, Scribonianus’tan daha yetenekli ve daha yüksek rütbeli kişiler var. Scribonianus’un iki alayına karşı, arkasında dört nizami alay olan bir başka komutan kendini rakip imparator ilan edip neden Roma’ya yürümesin? Ve eğer Scribonianus’un girişimi başarılı olursa, ki ben bunu olası görmüyorum, Vinicianus ne olacak? Kibirli Scribonianus’un önünde diz çökmekle mi yetinecek? Acaba imparatorluğu ikisi arasında bölme anlayışıyla mı kabul etti Scribonianus’u desteklemeyi? Ve eğer öyleyse, bir zamanlar Pompeius ile Tanrı Julius Caesar ve yine Marcus Antonius ile Tanrı Augustus arasında olduğu gibi, bir ölüm kalım savaşı içinde mi bulacağız kendimizi? Hayır Efendiler. Sadakatimiz, gönül borcumuz ve çıkarımızın el ele gittiği bir durum bu. Ülkenin şükranını kazanmak, tanrıların onayını almak ve Vinicianus ile Scribonianus fazlasıyla hak ettikleri hainlere yakışan bir ölümle cezalarını çektikten sonra, birbirimizi kutlamak istiyorsak, Tiberius Claudius Caesar’ı sadakatle desteklemeliyiz.”</p>

  <p>Sonra Rufrius konuştu: “Bu mecliste Muhafızların sadakatsizlik ihtimalinden söz edilmiş olmasını bile esefle karşılıyorum. Onların komutanı olarak, tek bir adamın bile imparatora karşı görevini unutmayacağına kefilim. Hatırlatırım Efendiler, şimdi Ülkenin Babası olan Tiberius Claudius Caesar’ı ordunun en üst komuta mevkiine ilk öneren Muhafız Kıtası’ydı ve bu meclis, seçimlerini onaylamaya bir süre istekli görünmedi. Dolayısıyla Muhafızların sadakatsizlik ihtimalinden söz etmek bir senatörün ağzına yakışmıyor. Hayır, ilk onlar Tiberius Claudius Caesar’ı imparator ilan etti ve onun davasını terk edecek son adamlar onlar olacaktır. Ve Senato’nun başkomutanlığı bir başkasına önerdiği ordugâhta duyulursa, o zaman, Efendiler, karar sonrasında bu binayı hemen barikatlarla, sıralarla, kaldırım taşlarıyla tahkim edin ya da meclisi belirsiz bir zamana kadar tatil edip dağılın.”</p>

  <p>Böylece oybirliğiyle güvenoyu aldım ve Senato, Scribonianus’a yazmam için beni yetkilendirdi. Ona, komuta görevinden alındığını ve derhal Roma’ya dönüp kendini savunmasını bildirdim. Ama Scribonianus alamadı mektubumu. Ölmüştü.</p>

  <p>Neler olduğunu size anlatayım. Scribonianus askeri disiplini gevşeterek, çok sayıda ücretsiz eğlence düzenleyerek ve kendi cebinden ödediği şarapları dağıtıp kendini popüler kıldığını sanarak, Yedinci ve On Birinci Alayları yerel amfiteatra götürdü ve onlara hayatının tehlikede olduğunu anlattı. Onlara Vinicianus’un mektubunu ya da çoğunu okudu ve giderek Caligula’nınkini aratmayacak kadar keyfi ve acımasız olan bir zorbalıktan Roma’yı kurtarma çabasında onu desteklemelerini istedi. “Cumhuriyet yeniden kurulmalı,” diye haykırdı. “Gerçek özgürlük sadece Cumhuriyet döneminde vardı.” Eski deyişle, çuvaldan ekiyordu ve bazı tohumlar hemen filiz verdi. Erler sesinden para kokusu aldı. Parayı severlerdi ve böylesine eliaçık bir komutanın benim öfkeme veya hasetime kurban edilmesini çok haksız buldular. Büyük bir alkış aldı; bir zamanlar On Birinci Alay’a komuta etmiş olan Vinicianus da alkışlandı; ve gerekirse, onları dünyanın öbür ucuna kadar izleyeceklerine yemin ettiler. Scribonianus, her birine şimdi on altın, İtalya’ya varınca kırk altın ve zaferle Roma’ya girdikleri gün yüz altın sözü verdi. Onar altını hemen orada dağıttı ve yaklaşan sefere hazır olmalarını söyleyerek onları ordugâha gönderdi. İtalya’dan tekneler gelir gelmez ve bölgeden toplanan askerler silahlandırılınca çağrılacaklardı. Ama Scribonianus, adamlarının sadakatini ve zekâsını küçümsemekle büyük bir hata yapmıştı. Tamam, onun adına geçici bir öfkeyle kolayca kışkırtılabilirlerdi ve o havaya girmişken para armağanlarını zevkle kabul ederlerdi; ama asker yeminlerini bozmak başka şeydi. O kadar kolay satın alınamazdı. Onu dünyanın öbür ucuna kadar izleyebilirlerdi, ama dünyanın merkezi olan Roma’ya değil. Onları İtalya’ya çıkmaya razı etmek için, kişi başı on altından çok daha fazlası gerekiyordu. Eyaletlerini bırakıp İtalya’yı istila etmek, isyan demekti ve başarısız bir isyanın cezası ölümdü -savaşta veya celladın kılıcıyla-, hatta İmparator, ibret olsun diye, belki onları kamçılatarak veya çarmıha gererek öldürtürdü.</p>

  <p>Scribonianus’u izleyip izlememe kararı almak için, subaylar toplantıya çağrıldı. Scribonius’a biraz sempati dile getirildi, ama isyana kadar gitmeye pek istek yoktu. Her halükârda, Cumhuriyet’in yeniden kurulmasını kimse istemiyordu. Scribonianus onların desteğine güvendiğini söylemiş ve eski Roma’nın özgürlüğünü geri getirmek gibi yüce bir davada kendisine katılmayanları, sıradan erlerin haklı öfkesine teslim edeceğini ima etmişti. Zamana oynamaya karar verdiler. Scribonianus’a bir heyet gönderip kendi aralarında henüz anlaşamadıklarını ve vicdani tereddütlerini bağışlarsa, ortak kararlarını seferin yola çıkacağı gün bildireceklerini söylediler. Scribonianus, paşa gönlünüz bilir, dedi; nasıl olsa onların yerine koyacak sürüyle yetenekli adamı vardı; ama ona katılmayı reddederlerse, inatları uğruna ölmeyi göze almalıydılar. Subaylar toplantısından daha da önemlisi, hepsi on iki yıldan fazla hizmette bulunmuş sancaktarlar, çavuşlar ve onbaşıların gizli toplantısıydı. Bunların çoğu Dalmaçyalı kadınlarla evliydi ve görev süreleri bütünüyle orada geçmişti: Roma lejyonlarının bir eyaletten öbürüne kaydırılması çok enderdi. Dolayısıyla Yedinci ve On Birinci Alaylar Dalmaçya’yı gerçek yuvaları sayıyorlardı, oradaki yaşamlarını iyileştirmek ve mülklerini korumak dışında düşündükleri ya da ilgilendikleri bir şey yoktu.</p>

  <p>Yedinci Alay’ın sancaktarı açtı toplantıyı: “Çocuklar, generalin peşinden İtalya’ya gitmeyi gerçekten düşünmüyorsunuz, değil mi? Alayımızın onuru meselesi bir yana, bana aptalca bir macera gibi görünüyor bu. Tiberius Claudius Caesar’a sadakat yemini ettik, değil mi? Düzgün bir adam olduğunu da kanıtladı, değil mi? Scribonianus’la eski bir hesabı olabilir, ama kim haklı, nereden bileceğiz? Scribonianus’un da kendi hesapları var, hepimiz farkındayız. Neden kendi meselelerini aralarında halletmiyorlar? Ben Germenlerle, Mağribilerle, Parth’larla, Yahudilerle, Britonlarla, Araplarla, Çinlilerle savaşmaya hazırım -nereye isterseniz gönderin- asker olarak görevim bu. Ama İtalya’da Muhafız Kıtası’na karşı savaşmam. İmparatora çok bağlı oldukları söyleniyor, ayrıca bizim onlarla çarpışmamız çok anlamsız. General bizden bunu istememeliydi. Ben verdiği parayı harcamadım, harcamaya da niyetim yok. Ben bu işi tümüyle unutalım derim.”</p>

  <p>Herkes onayladı. Ama gençler ve kaşarlanmış yaşlı askerler kolay para ve yağma umuduyla öyle coşmuşlardı ki, toplantıdan önceki baş mesele, kendilerini yalancı durumuna sokmadan, isyandan nasıl sıyrılacaklarına çözüm bulmaktı. Birisi mantıklı bir fikir ileri sürdü. Otuz yıl önce bu alaylar arasında baş gösteren bir isyan, gökten ilahi bir alametle -bir güneş tutulmasından sonra boşanan şiddetli sel- aniden yatışmıştı. Bu isyanı önlemek için de böyle bir işaret bulunamaz mıydı? Uygun bir tane buldular.</p>

  <p>Beş gün sonra Scribonianus’tan, alayların tam teçhizatlı olarak, bir an önce İtalya’ya doğru yola çıkmak üzere limana yürümesi emri geldi. Yedinci ve On Birinci Alayların Kartallı sancaklarını taşıyanlar, Kartalları alışıldığı biçimde defne çelenkleriyle süsleyemediklerini rapor ettiler. Çelenkler bağlanır bağlanmaz düşmüş ve anında solup pörsümüşlerdi! Sonra sancaktarlar, numaradan bir korku ifadesiyle, başka bir mucizeyi bildirmeye koştular. Bayrak direkleri dikildikleri yerden çıkmıyordu! Subaylar, duymaktan çok memnun oldukları bu korkunç alametleri Scribonianus’a bildirdiler. Öfkeden kudurdu Scribonianus ve hemen On Birinci Alay’ın kışlasına yollandı: “Bayraklar yerinden çıkmıyor mu dediniz? Yalancılar! Siz bir avuç ödleksiniz! Köpekler bile sizden daha yüreklidir. Kim demiş bu direk yerinden çıkmıyor diye?” En yakındaki bayrağa gidip direğe asıldı. Çekti, salladı, zorladı, alnında mor mor damarlar çıktı... Ama direk yerinden milim oynamadı. Aslında, toplantının gecesi, direkler gizlice betona gömülmüş, üstlerine toprak atılmış ve beton kaya gibi donmuştu.</p>

  <p>Scribonianus her şeyin bittiğini anladı. Yumruğunu gökyüzüne salladı ve koşarak limana inip özel teknesine atladı ve tayfaya hemen denize açılma emri verdi. Sanırım İtalya’ya gidecekti, başarısızlığı bildirip Vinicianus’u uyarmak için. Ama planların ters gittiğinden şüphelenen tayfalar, kendilerini bu işten sıyırmak için, onu Korfu yakınlarındaki Lissa adasına çıkardılar. Sadece bir azatlısı kaldı yanında ve intiharına tanık oldu. Vinicianus da, birkaç gün sonra haberi alınca, kendini öldürdü; yandaşlarının çoğu da öyle yaptı. İsyan bitmişti.</p>

  <p>Senato’daki konuşmam ile Scribonianus’un başarısızlık haberi arasındaki on günü endişesiz geçirdiğimi söyleyemem. Çok çabuk heyecanlanıyordum ve Ksenophon’un gayreti olmasa, eski sinirsel sıkıntılarım muhtemelen nüksedecekti. Ama bana şunu bunu içirerek, masaj yaptırarak ve o kuru tavrıyla gelecek korkusundan uzak tutarak beni yüreklendirdi ve sağlığıma ciddi bir zarar gelmeden bu darboğazdan geçirdi. O günlerde, Homeros’un, her gördüğüme tekrarladığım şu dizeleri takılmıştı kafama:</p>

  <div>
    <br/>
  </div>

  <p>“Tüm gücünle karşı koyar mısın ona,</p>

  <p>Kışkırtmadığın halde sana meydan okuyana?”</p>

  <div>
    <br/>
  </div>

  <p>Bir gün Rufrius’a parola olarak bile verdim. Messalina benimle dalga geçiyordu, ama cevabım hazırdı: “Homeros’un da kafasına takılmıştı. Kaç kere kullandı bunu. Bir kez <i>İlyada’da</i> ve iki üç kez <i>Odysseia</i>’da.” Messalina’nın bağlılığı büyük destekti; halkın önüne çıktığımda yurttaşların ve askerlerin sevgiyle bağırışları ve Senato’nun bana gösterdiği güven de.</p>

  <p>Yedinci ve On Birinci Alayları, Senato’nun onlara “Sadık Claudius Alayları” adını vermesini isteyerek ödüllendirdim ve Messalina’nın ısrarıyla (Vitellius da affın uygun olmadığında onunla hemfikirdi) sağ kalan isyancıları öldürttüm. Ama Silanus’u öldürtmem gibi alelacele değil, hepsini teker teker, usulünce yargılayarak idam ettirdim. Davaya bakma yöntemim şöyleydi: Ben ortada, başkanlık makamında oturarak iddianameyi okuyor ve Konsüller iki yanımda ayakta duruyordu. Sonra ben kendi sandalyeme çekiliyordum ve Konsüller kendi başkanlık koltuklarını getirtip yargıç olarak davaya bakıyorlardı. O günlerde üşütmüştüm ve zaten güçlü olmayan sesim iyice kısılmıştı, ancak fısıltıyla konuşabiliyordum. Ama Narcissus, Polybios ve Muhafız Kıtası’ndan albaylar yanımdaydı ve bir sanığı veya tanığı çapraz sorgulamak istersem, onlara fısıldayarak veya sorularımı bir kâğıda yazarak, benim adıma sormalarını istiyordum. En iyi sözcü Narcissus’tu; dolayısıyla onu diğerlerinden fazla kullanıyordum. Bu, bir yanlış anlamaya yol açtı ve düşmanlarım onu davayı kendi kafasına göre yürütmekle suçladı. Adi bir azatlı, soylu Romalıları yargılıyor; rezaletin son perdesi! Narcissus’un gerçekten çok kendinden emin, bağımsız bir tavrı vardı; ama sorguladığı Scribonianus’un sadık azatlısı hazırcevaplıkta ondan baskın çıkınca, itiraf ederim ki, ona karşı gülüşmelere ben de katıldım.</p>

  <div>
    <br/>
  </div>

  <p>NARCISSUS: Sen Furius Camillus Scribonianus’un azatlı kölesiydin, değil mi? Öldüğünde yanında miydin?</p>

  <p>AZATLI: Evet.</p>

  <p>NARCISSUS: Bu isyan hazırlığında sırdaşı miydin? Suç ortaklarının kim olduğunu biliyor muydun?</p>

  <p>AZATLI: Onun güvenine layık olmadığımı mı ima ediyorsun? Yani bu isyan iddiasında eğer, senin deyişinle, suç ortakları varsa, onları ele vereceğimi mi düşünüyorsun?</p>

  <p>NARCISSUS: Bir şey ima ettiğim yok. Sadece olgulara ilişkin basit bir soru sordum.</p>

  <p>AZATLI: O zaman ben de basit bir cevap vereyim: Hatırlamıyorum.</p>

  <p>NARCISSUS: Hatırlamıyor musun?</p>

  <p>AZATLI: Bana söylediği son sözler şöyleydi: “Bu işle ilgili sana söylediğim her şeyi unut. Bırak, sırlarım benimle ölsün.”</p>

  <p>NARCISSUS: Hımm, o zaman sırlarını <i>bildiğini</i> varsayabilirim.</p>

  <p>AZATLI: Canının istediğini varsayabilirsin. Beni ilgilendirmez. Efendim ölürken unutmamı emretti. Onun emrini sorgulamadan yerine getiriyorum.</p>

  <p>NARCISSUS <i>(hırsla ortaya doğru yürüyerek tanığı net görmemi engelledi):</i> Hercules aşkına, çok dürüst bir azatlı! Peki, söyler misin arkadaş, eğer Scribonianus kendini imparator ilan etseydi ne yapardın?</p>

  <p>AZATLI <i>(beklenmedik bir içtenlikle):</i> Arkasında dururdum arkadaş ve dilimi tutardım.</p>

  <div>
    <br/>
  </div>

  <p>On beş isyancı soylu ya da sabık soylu idam edildi. Ama aralarından sadece biri, Juncus adında birinci dereceden bir magistra, senatördü. Onu mahkûm etmeden, görevinden istifa etmesini sağladım. Öteki senatörler tutuklanmadan önce intihar etmişlerdi. Alışılmış uygulamanın aksine, idam edilenlerin mülklerine el koymadım ve sanki efendice intihar etmişler gibi, bunları vârislerine bıraktım. Hatta üç veya dört yerde mülklerin ipotek altında olduğunu görünce -muhtemelen isyana katılmalarının nedeni buydu- vârislere nakit yardımı bile yaptım. Narcissus’un, bazı isyancılara karşı kanıtları gizlemek için rüşvet aldığı dedikodusu tamamen uydurmadır. Ön soruşturmaları, Polybios’un yardımıyla kendim yaptım ve ifadeleri yazdırdım. Narcissus’un herhangi bir kanıtı gizlemeye fırsatı olmadı. Ancak, Messalina’nın evraka erişme imkânı vardı ve bazı şeyleri yok etmiş olabilir; bu hususta kesin konuşamam. Ama Narcissus da, Polybios da ben yokken evraka el sürmediler. Azatlılara ve yurttaşlara, kanıt elde etmek için işkence edildiği söylendi. Bu da doğru değil. Sadece birkaç köle işkenceden geçirildi; efendilerine karşı ifadeye zorlamak için değil, yalancı tanıklık yaptıklarından şüphelendiğim bazı azatlılara karşı kanıt sağlamak için. Azatlılara ve yurttaşlara işkence ettiğim söylentisi, sanırım Vinicianus’un azat ettiği bazı kölelerin durumundan çıktı. Vinicianus, isyanın başarılamadığını görünce, kendisi aleyhine işkence altında ifade vermesinler diye, azat belgelerine bir yıl öncesinin tarihini atmıştı. Yasal değildi bu. Ama Tiberius’un iktidarında, bu tür numaraları önlemek için kabul edilen bir yasayla, adamlardan işkence altında ifade almak zaten mümkündü. Bir sözde yurttaşa da işkence uygulandığında, yurttaşlık haklarına sahip olmadığı ortaya çıktı. Juncus, davasına bakılırken, hapishanede çok kötü muamele gördüğünden yakındı. Her yanı sargılar içindeydi ve yüzünde derin kesiklerle gelmişti. Ama Rufrius ifadesinde bunun düpedüz yalan olduğunu söyledi: Tutuklanmaya karşı koymuş ve Brindisi’de bir yatak odası penceresinden çıplak atladığı, çalılardan bir çiti yarıp geçtiği için yaralanmıştı. İki Muhafız yüzbaşısı bunu doğruladı.</p>

  <p>Gelgelelim, Juncus da Rufrius’tan intikamını aldı. “Eğer ölmem gerekiyorsa, Rufrius,” dedi, “seni de beraberimde götüreceğim.” Sonra bana döndü: “Sezar, onca güvendiğiniz Muhafız Kıtası Komutanınız da sizden benim kadar nefret ediyor ve sizi hakir görüyor. Paetus’la ben, Vinicianus adına onunla görüştük ve Dalmaçya kuvvetleri gelince, Muhafızları bizden yana döndürebilir mi, diye sorduk. Kabul etti, ama ancak imparatorluğun kendisi, Scribonianus ve Vinicianus arasında paylaşılması koşuluyla olur, dedi. Cesaretin varsa inkâr et, Rufrius.”</p>

  <p>Rufrius’u anında tutuklattım. İlkin suçlamaları gülerek geçiştirmeye çalıştı; ama yargılanmayı bekleyen isyancı şövalyelerden biri olan Paetus, Juncus’un tanıklığını doğruladı. Sonunda Rufrius çöktü ve aman diledi. Kendi celladı olma hakkını verdim ona.</p>

  <p>Birkaç kadın da idam edildi. İsyana tahrikle suçlanan bir kadın, sırf cinsiyetinden ötürü, neden ceza görmesindi? Hele, bir adamla resmi nikâhı olmayan, bağımsızlığını ve kendi mülkünü muhafaza eden bir kadın, bu işi baskı altında yaptığını iddia edemezdi. Darağacına, aynı erkekler gibi, zincirlenmiş getirildiler ve genelde, ölümü çok daha cesurca karşıladılar. Paetus’un resmi karısı Arria, Messalina’nın yakın arkadaşıydı ve isteseydi, kuşkusuz bağışlanacaktı. Ama hayır, o Paetus’la birlikte ölmeyi yeğledi. Paetus, Rufrius olayındaki tanıklığı için, ona karşı resmi suçlama yapılmadan önce, intihar hakkı verilerek ödüllendirilmişti. Ama korkaktı Paetus ve bir türlü kılıcının üstüne atlayamadı. Arria kılıcı ondan kaptı ve kendi kaburgalarının altına sapladı. “Bak Paetus,” dedi ölürken, “acıtmıyor.”</p>

  <p>İsyana bulaşmaktan ötürü ölen en tanınmış kişi yeğenim Julia’ydı (Obur Helen). Ondan kurtulmak için iyi bir bahane çıkmasına memnundum. Kocası, zavallı yeğenim Nero’yu Sejanus’a o ihbar etmiş ve daha sonra öleceği adaya sürülmesine sebep olmuştu. Tiberius, daha sonra onu, ailesi olmayan kaba bir şövalyeyle, Blandus’la evlendirerek gösterdi onu hakir gördüğünü. Helen, Messalina’nın güzelliğini de, gücünü de kıskanıyordu. Kendisi, bir zamanlar dillere destan olan güzelliğini yemek tutkusu ve tembelliği yüzünden kaybetmiş ve aşırı şişmanlamıştı. Ne var ki, Vinicianus gibi fare tipli adamların, farelerin büyük balkabaklarına düşkünlüğü gibi, semiz kadınlara olan zaafı, eğer kendini Rufrius ve Scribonianus’tan üstün gören Vinicianus niyetlendiği gibi imparator olabilseydi, Obur Helen’i imparatoriçe konumuna getirecekti. Bize sadakatini göstermek için onu Messalina’ya ihbar eden Vinicianus’tu.</p>
</body>
</html>