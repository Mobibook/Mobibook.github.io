<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h3>7. <i>Bölüm</i></h3>

  <p>Çok geçmeden popüler olduğumu fark ettim. Caligula’nın iptal ettiğim kararnameleri arasında kendi dini kültüne ilişkin olanlar, devlete ihanet hakkındakiler ve Senato ile halkın birtakım ayrıcalıklarını kaldıran buyrukları vardı. Ben “ihanet” sözünün bundan böyle geçersiz olduğunu ilan ettim. Yalnızca yazıya dökülmüş ihanet değil, açık eylem de artık ceza gerektiren bir suç olmaktan çıkıyordu. Bu noktada Augustus’tan bile daha liberaldim. Bu kararname ile her sınıftan yüzlerce yurttaş hapisten kurtuldu. Ama Messalina’nın tavsiyesiyle, ihanet suçlaması altında daha canice başka suçların yatmadığına emin olana kadar, hepsini gözetim altında tuttum. Çünkü ihanet suçlaması, çoğu kez tutuklamanın bir formalitesiydi. Asıl suç cinayet, sahtekârlık veya başka bir şey olabilirdi. Bu davaların çözümünü sıradan magistralara bırakamazdım. Onları bizzat incelemek zorundaydım. Her gün pazaryerine gidiyor ve orada, Hercules Tapınağı’nın önünde, senatörlerden oluşan bir mahkemeyle birlikte bütün sabah davalara bakıyordum. Yıllardır, Tiberius’un Capri’ye gidişinden beri bir imparator mahkemesine başka magistraların katılmasına izin vermemişti. Ayrıca başka mahkemelere de sürpriz ziyaretler yapıyor ve duruşma hâkiminin danışmanları arasında oturuyordum. Hukuki teamüllere ilişkin bilgim çok kıttı. Kamu yönetimine talip olan her Romalı soylunun art arda üstlendiği kamu görevlerinden oluşan magistralıklar dizisi <i>cursus honorum'dan </i>geçmemiştim; onlar üçüncü magistralıktan Konsüllüğe yükselirler ve dönem dönem ülke dışında ordulara kumanda ederlerdi; bense son üç yıl hariç zamanımın çoğunu Roma dışında geçirmiş ve mahkemeleri çok nadiren ziyaret etmiştim. Dolayısıyla, hukuki teamüller yerine doğal zekâma dayanarak, cehaletimden yararlanıp beni hukukun ağlarına dolandırmaya kalkışan hukukçuların numaralarıyla boğuşmak zorundaydım. Her gün saraydan pazaryerine gelirken, sıvalı cephesine katranla, kocaman harflerle şöyle yazılmış bir evin önünden geçiyordum:</p>

  <div>
    <br/>
  </div>

  <p class="p1" style="text-align: center; "><b>ADALET VE HUKUK ENSTİTÜSÜ</b></p>

  <p><i>Romalı ve Atinalı Âlim, Beliğ Hatip ve Hukukçu Telegonius Macarius Tarafından Kurulmuştur ve Yönetilmektedir.</i></p>

  <div>
    <br/>
  </div>

  <p>Bu büyük kare levhanın altında şöyle bir ilan yer alıyordu:</p>

  <div>
    <br/>
  </div>

  <p>Telegonius, hukuk mahkemelerine veya ceza mahkemelerine düşmelerini gerektirecek mali ve şahsi sıkıntılarla uğraşan kişilere eğitim verir ve tavsiyelerde bulunur. Geçmişteki ve bugünkü bütün Roma kararnameleri, mevzuatı, hükümleri, resmi duyuruları vb hakkında, yürürlükte olanlar, dondurulmuş olanlar ve geçersiz olanlar dahil, eksiksiz bir ansiklopedik bilgiye sahiptir. Büyük âlim ve hatip Telegonius yarım saat içinde yeryüzünde müşterilerinin kendisine ve yüksek eğitimli kadrosuna danıştığı her türlü hukuki meselede, onlara kesin ve hukuki açıdan tartışma götürmez görüşler sunabilir. Telegonius yalnızca Roma Hukuku’nda değil, Yunan Hukuku, Mısır Hukuku, Yahudi Hukuku’nda, Ermeni, Mauritania ve Parth hukuklarında da uzmandır. Eşsiz Telegonius sadece yasanın ham temelini vermekle kalmaz, nihai ürünü; yani mahkeme önünde yapılacak, uygun ses tonu ve jestlerle tamamlanan, iyi planlanmış sunumları da öğretir. Jüriye kişisel başvurular uzmanlık alanıdır. Her davaya uygun parlak retorik deyişler ve mecazlar elkitabı talep üzerine temin edilir. Telegonius’un hiçbir müvekkili hiçbir mahkemede -ezkaza hasmı da aynı hitabet bilgeliği ve belagat pınarından içmiş olmadıkça- hiçbir aleyhte hükümle karşılaşmamıştır. Ücretler makuldür ve incelikli bir özen söz konusudur. Öğrenciler için az sayıda boş kadro mevcuttur.</p>

  <p>“<i>Dil kılıçtan keskindir.</i> ”</p>

  <div>
    <br/>
  </div>

  <p class="p1" style="text-align: right; ">EURIPIDES.</p>

  <div>
    <br/>
  </div>

  <p>Çok sık gördüğümden giderek levhanın üzerindeki yazıyı ezberledim ve şimdi, davalı veya davacı vekili bana “Sezar, falancayla filancanın Konsül olduğu yıl yayımlanan Marcus Porcius Cato’nun Aşırı Tüketim ve Harcamalara Kısıtlama Getiren Yasasının dördüncü maddesinin on beşinci fıkrasından haberdarsınız, değil mi?” veya “Müvekkilimin yerlisi olduğu Andros Adası’nda, sahtekârlığın şahsi yarar gözeterek değil de, yaşlı ebeveynin bakımı için yapıldığı kanıtlanmışsa, buna büyük ölçüde müsamaha gösterildiği noktasında benimle hemfikirsinizdir sanırım....” sözleriyle hitap edince ya da benzer şekilde salakça konuşmaya başlayınca, gülümseyerek şöyle diyordum: “Yanılıyorsunuz, Beyefendi, bundan hiç haberim yok. Ben size yeryüzündeki her türlü hukuki meselede kesin ve hukuki açıdan tartışma götürmez görüşler sunabilen büyük âlim ve hatip Telegonius değilim. Ben sadece bu mahkemenin yargıcıyım. Devam edin ve vaktimi boşa harcamayın.” Hâlâ beni taciz etmekte diretirlerse, şöyle derdim: “Faydası yok. Birincisi cevaplamak istemiyorsam, cevaplamam. Beni zorlayamazsınız. Özgür bir insanım, öyle değil mi? Aslında Roma’daki en özgür insanlardan biriyim. İkincisi eğer şimdi cevap verirsem, yemin ederim ki, cevap vermemiş olmamı dileyeceksiniz.”</p>

  <p>Telegonius epey başarılı bir iş yapıyordu anlaşılan, ama faaliyetleri beni giderek rahatsız eder oldu. Mahkemede hukuki laf kalabalığından nefret ederim. Eğer kişi davasını kısa ve öz olarak, gerekli tanıkları getirerek sunamıyorsa, atalarının soyluluğundan, ona muhtaç yoksul akrabalarından, yargıcın merhametinden ve bilgeliğinden, kaderin cilvelerinden, insan talihinin değişkenliğinden dem vurup o aptalca bayat yalan dolanla konuyu saptırıyorsa, sahtekârlık, hak talebi ve mahkemenin zamanını boşa harcamaktan yasadaki en sert cezayı hak eder bence. Polybios’u gönderip Telegonius’un reklamını yaptığı elkitabını satın aldırdım ve inceledim. Birkaç gün sonra, alt mahkemelerden birini ziyaretim sırasında, savunma avukatının Telegonius’un tavsiye ettiği o parlak hitabet numaralarını sergilediğini gördüm. Yargıçtan müdahale etmek için izin istedim. İzin vermesi üzerine hatibe şöyle dedim: “Durun, Beyim. Öyle değil. Yanlış ezberlemişsiniz. Telegonius’un dediği şöyleydi... Bir dakika bakayım <i>- Hırsızlıkla suçlanıyorsa’-</i> işte burada.” Elkitabını çıkardım:</p>

  <div>
    <br/>
  </div>

  <p>“Komşumun kaybını duyunca içim sızladı. O kayıp koyunu (veya kayıp ineği - kayıp atı - kayıp katırı) nerelerde aramadım ki: Ormanlarda ve vadilerde, rüzgârlı sarp dağlarda, rutubetli ve kasvetli mağaralarda; ama sonunda, inanılır gibi değil, bitap, şiş ayaklarla, düş kırıklığı içinde eve döndüğümde, buldum onu <i>[bu noktada ellerinizi gözlerinize siper edin ve şaşırmış gibi yapın),</i> hem de kendi ağılımda (veya ahırımda - samanlığımda), meğer ben yokken yolunu şaşırıp oraya girmiş!”</p>

  <div>
    <br/>
  </div>

  <p>“Beyim,” dedim, “vadi yerine koru dedin; ‘şiş ayaklar’ı ve çok şey anlatan ‘yolunu şaşırmış’ sözünü atladın. ‘Buldum’ derken de şaşırmış gibi değil, sadece salak göründün. Davayı kaybettin. Kabahat sende, Telegonius’ta değil.”</p>

  <p>Dini bayramlar da dahil her gün yargıçlık görevlerime uzun saatler ayırıyordum. Hatta, adaletin dağıtımı sürekli olsun ve hiçbir sanık birkaç günden fazla tutuklu kalmasın diye, yaz ve kış adli dönemlerini birlikte yürütüyordum. Bundan ötürü, hukukçuların, mahkeme görevlilerinin ve tanıkların bana karşı daha anlayışlı davranmalarını beklerdim. Herhangi bir davada, bir tarafın mahkemeye gelmemesi veya geç gelmesinin, beni karşı taraf lehinde düşünmeye sevk edeceğini açıkça belirtmiştim. Davaları elden geldiğince hızlı yürütmeye çalışıyordum. Ama bu yüzden, sanıklara doğru dürüst savunma fırsatı tanımadan onları mahkûm ettiğim yolunda çok haksız bir nam kazandım. Sanığa, lafı dolandırmadan, “Bu suçlama esas itibarıyla doğru mu?” diye soruyordum ve eğer, “Açıklayayım, Sezar, tam olarak suçlu sayılmam, ama...” diye gevelemeye başlarsa, sözünü kesip, “Bin altın para cezası” veya “Sardinya Adası’na sürgün” veya sadece “İdam” hükmü veriyor ve mübaşire dönüp, “Bir sonraki dava, lütfen,” diyordum. Sanık ve avukatı, hafifletici sebepler sıralayarak beni etkileyemedikleri için doğal olarak bozuluyorlardı. Bir keresinde davalı, Roma yurttaşı olduğu iddiasıyla, yurttaş giysisiyle geldi; ama davacının avukatı, adam aslında yabancıdır, onun için pelerin giymelidir, diye itiraz etti. Adamın yurttaş olup olmaması söz konusu davayı hiçbir şekilde etkilemiyordu. Dolayısıyla avukatları susturdum ve davacı taraf konuşurken adamın pelerin giymesini, davalı taraf konuşurken de Romalı kıyafeti giymesini emrettim. Avukatlar bundan hiç hoşlanmadı ve birbirlerine benim adaletle alay ettiğimi söylediler. Öyleydi belki. Genelde bana kötü davranıyorlardı. Bazı sabahlar, istediğim kadar çok davayı sonuçlandıramamış ve yemek saatim geçmişse, oturumları ertesi güne erteliyordum. O zaman homurdanıyor, kaba saba tavırlarla dürüst yurttaşları bekletmememi söylüyor, hatta eteğimi çekerek veya ayağımı yakalayarak mahkemeden çıkmamı engellemeye çalışıyorlardı.</p>

  <p>Saldırgan olmadığı sürece teklifsizliğe itirazım yoktu. Hatta mahkemede rahat bir atmosfer, tanıkları doğru düzgün kanıtlar sunmaya teşvik eder, düşüncesindeydim. Yanlış bir fikir dile getirdiğimde, bana içtenlikle karşı çıkanlara da asla bozulmadım. Bir keresinde, davalının avukatı, altmış beş yaşındaki müvekkilinin yeni evlendiğini söyledi. Epey genç olan karısı da davada tanıktı. Bu evlilik geçersiz, dedim. Tesadüfen aşina olduğum bir yasa olan Lex Papia Poppaea’ya göre, altmış yaşını geçmiş bir adam elli yaşın altında bir kadınla evlenemezdi: Hukuki gerekçe, altmışın üstünde bir erkeğin babalık için uygun olmadığıydı. Bir Yunan vecizesini aktardım:</p>

  <div>
    <br/>
  </div>

  <p>“Yaşlı adam evlenir, Doğa yasasına boş verir.</p>

  <p>‘Ya sağlıksız bir nesil ya da boynuz üretir.’”</p>

  <div>
    <br/>
  </div>

  <p>Avukat birkaç dakika düşündü, sonra irticalen yanıtladı:</p>

  <div>
    <br/>
  </div>

  <p>“Ve o yaşlı adam, siz, tam bir akıl yoksunu,</p>

  <p>Hata ediyorsunuz Doğa’ya dayatmakta bu gayritabii hükmü.</p>

  <p>Sağlıklı bir yaşlının sağlıklı olur oğlu,</p>

  <p>Sağlıksız bir gencinse, sağlıksızdır çocuğu.”</p>

  <div>
    <br/>
  </div>

  <p>Bu o kadar zekice ve yerinde bir yanıttı ki, şair-avukatın bana akıl yoksunu demesini bağışladım ve bir sonraki Senato toplantısında, Lex Papia Poppaea’da gereken değişikliği yaptım. Mahkemede kapıldığım en şiddetli öfkeyi, işi tanıkları çağırmak ve vaktinde gelmelerini sağlamak olan bir görevli yüzünden yaşadım. Bir dolandırıcılık davasında duruşmayı delil yetersizliğinden ertelemek zorunda kalmıştım; en önemli tanık suç ortaklığıyla suçlanmamak için Afrika’ya kaçmıştı. Dava tekrardan önüme geldiğinde, tanığı çağırttım, ama mahkemede değildi. Görevliye, adama celp gönderildi mi, diye sordum.</p>

  <p>“Pek tabii gönderildi, Sezar.”</p>

  <p>“O halde neden burada değil?”</p>

  <p>“Maalesef gelmesi mümkün olmadı.”</p>

  <p>“Gelmemenin mazereti <i>yok,</i> mahkemeye getirilmesi halinde hayatı tehlikeye girecek derecede hasta olması dışında.”</p>

  <p>“Haklısınız Sezar. Hayır, tanık şimdi hasta değil. Anladığım kadarıyla çok hastaymış. Ama artık geçmiş.”</p>

  <p>“Nesi varmış?”</p>

  <p>“Bir aslan pençelemiş, dediler; sonra da kangren olmuş.”</p>

  <p>“Kurtulması mucize,” dedim.</p>

  <p>“Kurtulmamış,” diyerek pis pis sırıttı adam. “Ölmüş. Sanırım mahkemeye gelmemek için bu yeterli mazeret sayılır.” Herkes güldü.</p>

  <p>Öyle tepem attı ki, yazı tabletimi adamın kafasına fırlattım; onu yurttaşlıktan çıkarıp Afrika’ya sürdüm. “Git aslan avla orada,” diye bağırdım, “umarım seni de pençeler ve kangren olursun.” Gelgelelim, altı ay sonra onu bağışladım ve eski görevine iade ettim. Bir daha beni zora sokan şakalar yapmadı.</p>

  <p>Bu noktada, mahkemede bana yöneltilmiş en şiddetli öfkeden de söz etmek adil olur. Bir genç soylu, kadınlara karşı sapık davranışlarda bulunmakla suçlanıyordu. Esas şikâyetçi Fahişeler Loncası’ydı. Bu, resmi olmayan, ama iyi yönetilen ve üyelerini dalaverecilere ve zalimlere karşı oldukça iyi koruyan bir örgüttü. Fahişelerin kendileri, söz konusu soyluya karşı suçlama getiremiyorlardı; dolayısıyla ondan zarar gören ve öç almak isteyen bir adama gittiler -fahişeler her şeyi bilir- ve eğer davayı o açarsa, tanıklık etmeyi önerdiler. Mahkemede bir fahişenin tanıklığı geçerliydi. Dava günü gelmeden, Messalina’yla evlenmeden önce benimle yaşayan ve zor günlerimde bana büyük şefkat ve sadakat gösteren genç fahişe Calpurnia’ya haber gönderdim. Ondan tanıklık edecek kadınlarla konuşmasını ve genç soylunun, iddia edildiği gibi, onlara zarar verip vermediğini ya da davayı açan kişiden rüşvet alıp almadıklarını gizlice öğrenmesini istedim. Calpurnia, birkaç gün içinde, adamın gerçekten kaba ve iğrenç davrandığını ve loncaya şikâyet edenlerin gayet düzgün kızlar olduğunu bildirdi. Hatta aralarından biri arkadaşıydı.</p>

  <p>Davaya baktım; yeminli tanıkları (savunma avukatının, fahişelerin yeminlerinin hiçbir değeri olmadığı yolundaki itirazını geçersiz sayarak) kabul ettim ve bunun mahkeme kayıtlarına geçmesini sağladım. Kızlardan biri, sanığın kendisine söylediği çok pis ve bayağı bir sözü tekrarlayınca, kâtip “Bunu yazayım mı, Sezar?” diye sordu. “Yaz tabii,” dedim. Genç soylu öyle öfkelendi ki, tıpkı benimle dalga geçen mahkeme görevlisine benim yaptığımı yaptı. Yazı tabletini kafama fırlattı. Ama ben hedefi ıskalamışken, o doğru hedefi buldu. Tabletin sivri köşesi yanağıma çarptı ve kanattı. Ama tek dediğim şu oldu: “İçinizde hâlâ bir hicap duygusu kaldığına sevindim, Efendim.” Suçlu olduğuna karar verip listede adının yanına siyah işaret koydum. Bu onun kamu görevlerini üstlenmek için uygun niteliklere sahip olmadığı anlamına geliyordu. Ama evlilik yoluyla Asiaticus’un akrabasıydı ve birkaç ay sonra Asiaticus, genç adamın son zamanlarda olumlu yönde değiştiğini söyleyerek adının yanındaki işareti silmemi rica etti. “Seni memnun etmek için silerim,” dedim, “ama yine de görünür.” Sonraları, Asiaticus, bu sözümü aptallığımın kanıtı olarak aktardı arkadaşlarına. Herhalde kişinin adının, annemin sözüyle, seramik tabak gibi olduğunu anlamaktan acizdi. “Tabak çatlar; hüküm giyenin de namı zedelenir. Sonra tabak perçinlenir, ‘yeni gibi’ olur; kişinin namı da resmi bir afla onarılır. Onarılan tabak veya onarılan nam, çatlak tabak veya zedelenmiş namdan evladır. Ama hepsinden iyisi, hiç çatlamamış tabak ve hiç zedelenmemiş bir addır.”</p>

  <p>Bir öğretmen, her zaman öğrencilerine çok tuhaf görünür. Dağarcığında, sürekli kullandığı belirli söz kalıpları vardır; öğrenciler bunları fark eder ve öğretmen ne zaman kullansa, kıkırdamaya başlarlar. Gerçi dünyada herkesin belirli söz kalıpları veya deyişleri vardır, ama kişi bir yönetim mevkiinde -öğretmen veya orduda yüzbaşı veyahut yargıç- değilse, kimse bunları özellikle fark etmez. Benim durumumda da, imparator olana dek kimse bunları fark etmedi; ama imparator olduktan sonra cümle âlemin diline düştüm. Mahkemede sadece, “Kötü niyet de, iltimas da yok,” desem ya da davayı özetledikten sonra hukuk danışmanıma dönüp, “Doğru, değil mi?” diye sorsam veya “Bir kez karar verince, çiviyle çakılmıştır o,” desem veya şu eski tekerlemeyi tekrarlasam:</p>

  <div>
    <br/>
  </div>

  <p>“Alçaklık eden bulur,</p>

  <p>İşte adalet budur.”</p>

  <div>
    <br/>
  </div>

  <p>Ya da ailemizden miras şu tuhaf yemini ağzımdan kaçırıp “On bin lanet ve yılan!” desem, sanki akla hayale gelebilecek en absürd dilbilgisi hatasını yapmışım ya da dünyanın en nükteli sözünü sarf etmişim gibi bir kahkaha tufanı kopardı çevremde.</p>

  <p>Mahkemelerdeki ilk yılımda yüzlerce gülünç hata yapmış olmalıyım, ama birçok davayı da hallettim, hatta bazen kendi parlak zekâma şaşırdım. Anımsadığım bir davada savunma makamının tanıklarından biri, bir kadın, sanıkla herhangi bir akrabalığı olduğunu reddediyordu; oysa davacı sanığın aslında bu kadının oğlu olduğunu iddia ediyordu.</p>

  <p>Kadına onun sözüne güvendiğimi ve Yüksek Rahip sıfatıyla onu oracıkta sanıkla evlendireceğimi söylediğimde, ensest ihtimali onu öyle korkuttu ki, yalancı tanıklığını hemen itiraf etti. Tarafsız bir tanık olarak görünmek için aralarındaki kan bağını sakladığını söyledi. Bu vaka bana büyük ün kazandırdı; ama ihanet suçlamasının sahtekârlığı perdelediği bir başka vakada bu ünü hemen kaybettim. Tutuklu, Caligula’nın bir azatlısının oğluydu ve işlediği suçun hafifletici nedenleri yoktu. Efendisinin ölümünden az önce -ölümden sorumlu olduğu kanıtlanamadı- sahte bir vasiyet düzenlemiş ve adamın eşini ve çocuklarını beş parasız ortada bırakmıştı. Hikâyeyi ayrıntılarıyla dinlerken, bu adama karşı içimde büyük bir öfke birikti ve ona en ağır cezayı vermeye karar verdim. Savunma çok zayıftı; suçu inkâr etmiyor, sadece Telegonius usulü lafebeliği yapıyorlardı. Altı saattir ara vermeden yargıç koltuğundaydım. Yemek zamanım çoktan geçmişti. Mars kültünün rahiplerinin yakınlardaki yemek odasından burnuma leziz bir yemek kokusu geldi. Onların yemekleri, diğer bütün rahiplerinkinden daha iyidir, çünkü Mars’a kurban sunuları hiç eksik olmaz. Açlıktan başım döndü. Yanımda oturan üst düzey magistraya, “Lütfen bu davaya benim yerime devam edin ve savunma, şu ana kadar ortaya koyduğundan daha sağlam bir kanıt sunmazsa, en ağır cezayı verin,” dedim.</p>

  <p>“Gerçekten en ağır cezayı mı kastediyorsunuz?” diye sordu.</p>

  <p>“Evet, tabii, o her neyse. Adam merhameti hak etmiyor.”</p>

  <p>“Emirleriniz başım üstüne, Sezar,” dedi.</p>

  <p>Böylece sandalyem getirildi ve rahiplerin yemeğine katıldım. Öğleden sonra döndüğümde, adamın ellerinin kesilmiş ve boynuna asılmış olduğunu gördüm. Bu, Caligula’nın sahtekârlık suçu için takdir ettiği ve henüz ceza hukukundan çıkarılmamış olan cezaydı. Herkes çok gaddar davrandığımı düşündü; çünkü yargıç mahkemeye kararın onun değil, benim olduğunu söylemişti. Ama hata hiç de benim sayılmazdı.</p>

  <p>Vatana ihanet suçlamalarıyla sürgün edilen bütün mahkûmları, önce Senato’dan izin alarak, geri getirttim. Aralarında, Afrika kıyısı açıklarında bir adaya sürgün edilen yeğenlerim Agrippinilla ve Lesbia da vardı. Bana kalsa, onları tabii orada bırakmazdım, ama Roma’ya dönmelerine de izin vermezdim. Bana çok terbiyesizlik etmişler, ikisi de ağabeyleri Caligula’yla ensest suçu işlemişler -isteyerek mi, zorla mı, bilemem- ve diğer zina vakalarıyla herkesin diline düşmüşlerdi. Onlar adına benden ricada bulunan Messalina oldu. Bunun, ona hoş bir iktidar duygusu tattırdığını şimdi fark ediyorum. Agrippinilla ve Lesbia ona her zaman tepeden bakmışlardı. Şimdi Roma’ya çağrılmalarını Messalina’nın yüce gönüllülüğüne borçlu olduklarını öğrenince onun karşısında kibirleri kırılacaktı. Ama o sırada, Messalina’nın bunu sırf iyiliğinden yaptığını sanıyordum. Böylece yeğenlerim döndü; sürgünün onların huyunu değiştirmediğini, ama Afrika güneşinin narin tenlerini maalesef kararttığını gördüm. Caligula’nın emriyle, geçimlerini sağlamak için, adada sünger avcılığı yapmak zorunda bırakılmışlar. Gelgelelim, Agrippinilla’nın yaşadıklarına ilişkin tek sözü, vaktini tamamen boşa harcamadığıydı: “Birinci sınıf yüzücü oldum. Beni öldürmek isteyen olursa, suda boğmaya hiç kalkışmasın.” İşi iyice yüzsüzlüğe vurup, bazı soylu arkadaşlarını da kandırarak, yüzlerinin, boyunlarının, kollarının o berbat köle kız renginden bir moda yaratmaya karar verdiler. Ceviz suyu en gözde parfüm oldu. Ama Messalina’nın yakın çevresindekiler kendi pembe beyaz tenlerini korudular ve güneş yanığı takımına, aşağılamayla “Sünger Avcıları” adını taktılar. Lesbia’nın Messalina’ya teşekkürü gayet baştan savmaydı; bana ise teşekkür bile etmedi. Tavrı kesinlikle nahoştu. “Bizi boş yere on gün beklettin,” diye şikâyet etti, “gönderdiğin tekne de fare doluydu.” Agrippinilla daha akıllıydı ve her ikimize, zarif sözlerle minnetini belirtti.</p>

  <p>Herodes’in Batanea, Galilea ve Gilead’da krallığını onayladım ve bunlara Yahudiye, Samiriye ve Edom’u ekledim. Böylece, şimdi hükmettiği bölge büyükbabasınınki kadar büyük oldu. Eskiden Suriye’nin parçası olan Abilene’nin kuzeyini de katarak işi tamamladım. Herodes’le ben, pazaryerinde büyük bir kalabalığın önünde, eski bir töreni bu vesileyle canlandırarak gerçekleştirdiğimiz bir domuz kurban etme ritüelinde karşılıklı yemin ederek ciddi bir ittifaka girdik. Ayrıca onu fahri Roma Konsülü yaptım. Bu paye, onun ırkından kimseye daha önce verilmemişti. Bu, son krizde berrak ve tarafsız düşünen bir Romalı bulunamayıp Senato’nun onun tavsiyesine başvurmasının kazandırdığı itibarı gösteriyordu. Herodes’in isteği üzerine, ufak Chalcis krallığını küçük kardeşi Herodes Pollio’ya verdim. Chalcis, Orontes (Âsi) Nehri’nin doğusunda, Antiokheia yakınlarındaydı. Aristobulos için bir şey istemedi; onun için Aristobulos’a bir şey verilmedi. İskenderiye’de hâlâ tutuklu olan Alabarkhes Alexander ile kardeşi Philo’yu serbest bıraktırdım. Konuya girmişken, Herodes’in kızı Berenice’yi evlendirdiği Alabarkhes’in oğlu ölmüş ve Berenice amcası Herodes Pollio ile evlenmişti. Petronius’un Suriye valiliğini de onayladım ve özel bir mektupla, heykel meselesinde gösterdiği sağduyulu tavrını kutladım.</p>

  <p>Caligula’nın tapınağının iç kaplaması için düşünülen mermerleri Herodes’in tavsiyesi uyarınca kullandım. Circus’un etrafında çok şık durdular. Sonra tapınağın kendisini ne yapacağıma karar vermem gerekti. Bina, değerli süslerinden yoksun kaldığında bile hâlâ haşmetliydi. Onu İkiz Tanrılar, Castor ve Pollux’un tapınağına bir ek olarak vermeyi uygun buldum; Caligula’nın, onların tapınağını kendi tapınağının girişine çevirerek yaptığı densizlik karşısında yerinde bir özür olacaktı bu. Caligula kendi tapınağının ana girişini, onların heykellerinin arkasındaki duvarda bir gedik açarak yapmıştı; öyle ki, heykeller sanki onun kapıcılarıymış gibi duruyordu. Şimdi bu binaların yeniden kutsanması kalmıştı sadece. Tören için uğurlu bir gün seçtim ve kâhinler aracılığıyla Tanrı’nın onayını aldım. Zira biz kâhinlik ile kutsama arasında şöyle bir ayrım yaparız: Kutsama insan iradesiyle gerçekleşir, ama ondan önce, kehanet yoluyla ilgili tanrının onayı alınmalıdır. On beş temmuz gününü seçtim. O gün Romalı şövalyeler başlarında zeytin dallarından çelenklerle, İkiz Tanrıların onuruna, at üstünde muhteşem bir geçit alayı yaparlar. Mars Tapınağı’ndan çıkar, kentin anacaddelerinden geçer, bir daire çizerek İkiz Tanrıların tapınağına varır ve orada kurban sunarlar. Bu tören, üç yüz yıl önce aynı gün yapılan Regillus Gölü Savaşı’nı anmak içindir. Castor ve Pollux at üstünde gelerek, göl kıyısında Latinlerin üstün gücüne karşı umutsuzca direnen Roma ordusunun yardımına yetişti. Ve o günden beri, şövalyelerin koruyucuları kabul edildiler.</p>

  <p>Kehanet işaretlerini, Capitolium Tepesi’nin zirvesinde bu işe ayrılmış küçük tapınağa götürdüm. Tanrılara yakardım ve hesapladıktan sonra, gökyüzünde gözlemlerimi yapabileceğim uygun bölgeyi, yani İlahi İkizler’in takımyıldızının o sırada bulunduğu kısmı işaretledim. Bunu henüz yapmıştım ki, gökyüzünden hafif bir cızırtı sesi geldi kulağıma ve beklenen alamet göründü. İşaretlediğim yönden, yaklaştıkça kanat çırpmaları daha iyi duyulan bir çift kuğu geliyordu. Bunların, kılık değiştirmiş Castor ve Pollux olduklarını anladım; çünkü malumunuz, onlar ve kardeşleri Helen, Jüpiter’in kuğu kılığına girerek hamile bıraktığı Leda’nın üç sarısı olan yumurtasından çıkmışlardı. Kuşlar tapınaklarının tam üstünden uçup ufukta gözden kayboldular.</p>

  <p>Olayların bir adım ilerisine geçip şenliği anlatacağım. Şenlik bir arındırma töreniyle başladı. Biz rahipler ve yardımcılarımız, ellerimizdeki defne dallarını kutsanmış suyla dolu kaplara batırıp sallıyor ve etrafa damlacıklar serperek yürüyorduk. Castor ve Pollux’un bir başka tapınağının bulunduğu Regillus Gölü’nden su bile getirtmiştim. Tanrılara yakarırken, suyun kaynağını da söyledim. Kötü ruhları uzaklaştırmak için kükürt ve hoş kokulu tütsüler yaktık; ağızdan kaçabilecek herhangi bir uğursuz lafı bastırmak için flüt çalınıyordu. Bu arındırma töreni, yürüdüğümüz alanın içinde kalan her şeyi, tapınağın kendisini ve eklenen binayı kutsal kılıyordu. Duvardaki gediği kapattık. İlk taşı ben koydum. Sonra kurban sundum. Kurbanları, tanrıları en hoşnut edecek hayvanlardan seçmiştim: Her biri için bir öküz, bir inek ve bir domuz; hepsi kusursuz ve hepsi ikiz. Castor ve Pollux en önemli ilahlardan değildir; karışık neseplerinden ötürü yarı tanrıdırlar ve günlerini sırayla, Gökyüzü’nde ve Yeraltı’nda geçirirler. Kahramanların ruhuna kurban keserken, kurbanın kafası aşağı eğilir; ama tanrılara kurban keserken kafa yukarı kaldırılır. Dolayısıyla İkizlere kurban töreninde, epeydir unutulan eski bir geleneğe uydum ve sırayla, bir kurbanın kafasını aşağı eğdim ötekininkini yukarı kaldırdım. İç uzuvların bu kadar uğurlu çıkması çok enderdi.</p>

  <p>Senato o gün bana bir zafer giysisi sunma kararı almıştı. Gerekçesi, Mauritania’da bir süre önce, Caligula’nın kuzenim Kral Ptolemaios’u öldürtmesi üzerine çıkan karışıklıkların küçük bir askeri operasyonla bastırılmasıydı. Mauritania seferinden ben sorumlu değildim. Gerçi şimdi, sefer sonunda, başkomutana kentten hiç ayrılmamış olsa bile, zafer giysisi sunmak âdetten olmuştu ama, bir hususu düşünmesem reddedecektim bu onuru: Tarihte, Roma için savaşmış iki Yunan yarı tanrıya bir tapınak adarken, başkomutanın orduya gerçekten kumandanlık etmediğinin itirafı olacak bir kılıkta görünmesi garip kaçacaktı. Ama zafer çelengini ve pelerini sadece tören sırasında kullandım. Beş günlük şenliğin devamında, sıradan mor bordürlü senatör giysimi giydim.</p>

  <p>İlk üç gün, şenlik için yeniden hizmete açtığım Pompeius Tiyatrosu’ndaki sahne gösterilerine ayrılmıştı. Sahne ve salonun bir bölümü Tiberius döneminde yanmış, ama kendisi tarafından onarılmış ve tekrar Pompeius’a adanmıştı. Gelgelelim Caligula, Pompeius’un levhadaki “Büyük” unvanından hoşlanmadığı için yazıyı kaldırtmış ve tiyatroyu kendine adamıştı. Şimdi ben, hakkı olanı Pompeius’a geri veriyordum; ama sahneye, yangından sonra yaptırdığı onarım için Tiberius’a ve tiyatronun Pompeius’a yeniden adanmasını sağladığım için kendime bir teşekkür yazısı koydurdum. Üzerinde adımın görünmesine izin verdiğim tek kamu binası budur.</p>

  <p>Augustus döneminin sonuna doğru ortaya çıkan ve Roma’ya hiç yakışmayan bir uygulamadan, soylu erkeklerle kadınların sahnede saçma duygusallıklar ve çılgınlıklar sergilemesinden hiç hoşlanmamıştım. Augustus niçin buna karşı daha sert tavır almadı, bilmiyorum. Herhalde bu uygulamayı yasaklayacak bir yasa yoktu; Augustus da Yunan tarzı yeniliklere hoşgörüyle bakıyordu. Halefi Tiberius, aktörler kim olursa olsun tiyatroyu sevmez, “boşuna zaman kaybı, kötülük ve ahmaklığı teşvik,” derdi. Ama Caligula yalnızca Tiberius’un kentten sürdüğü profesyonel aktörleri geri çağırmakla kalmadı, amatör soyluları oyunculuğa teşvik etti ve kendisi de sık sık sahnede göründü. Benim bu yeniliğe karşı olmamın baş nedeni amatör soyluların yeteneksizliğiydi. Romalılar doğuştan aktör değildir. Yunanistan’da soylu erkekler ve kadınlar sıradan bir iş gibi sahneye çıkar ve alınlarının akıyla rollerinin altından kalkarlar. Ama ben, başarılı olan hiçbir Romalı amatöre rastlamadım. Roma’dan tek bir büyük aktör çıktı: Roscius. Ama o, sanatının olağanüstü yetkinliğini işine verdiği olağanüstü emekle kazanmıştı. Sahnede, tamamen doğal görünene kadar tekrar tekrar prova etmediği tek bir mimiği veya jesti yoktu. Başka hiçbir Romalı da kendini bir Yunana çevirme sabrını göstermedi. Caligula’nın iktidarında sahneye çıkmış bütün soylu erkek ve kadınlara haber göndererek, sonucuna katlanmak pahasına, kendi seçtiğim iki piyes ve bir ara piyesi oynamalarını, aksi halde öfkemi üzerlerine çekecekleri uyarısıyla, emrettim. Hiçbir profesyonel aktörden yardım almayacaklardı. Aynı zamanda, Oyunlar konusundaki yardımcım Harpocras’ı çağırarak, Roma’da bulabildiği en iyi profesyonel aktörleri toplamasını istedim ve şenliğin ikinci gününde, oyunculuğun nasıl olması gerektiğini göstermelerini sağlayabilir mi diye sordum. Program aynı olacaktı, ama bunu gizli tutuyordum. Bir amacı olan bu küçük ders çok başarılı oldu. İlk günün gösterisi tam bir felaketti. Odun gibi hareketler, beceriksiz giriş çıkışlar, repliklerin mırıldanarak söylenmesi ve karıştırılması, tragedyalarda vakarın, komedilerde mizahın yokluğu... Öyle ki, çok geçmeden seyirciler sabırsızlanmaya başladı; öksürüyor, kımıldanıyor, konuşuyorlardı. Ama ertesi gün profesyonel grup öyle parlak bir gösteri sundu ki, o gün bugündür erkek veya kadın hiçbir soylu sahneye adım atmaya cesaret edemedi.</p>

  <p>Üçüncü günün büyük gösterisi, Küçük Asya’nın Yunan kentlerinde oynanan Pyrrikhe kılıç dansıydı. Gösteriyi o kentlerin ileri gelenlerinin çocukları yaptı. Caligula, dansı görmek bahanesiyle onları Roma’ya getirtmişti; ama asıl neden, Küçük Asya ziyareti sırasında malum zorba yöntemleriyle para toplarken, anne babalarının sorun çıkarmaması için çocukları rehin tutmaktı. Saraya vardıklarını duyunca, Caligula onları denetlemeye gitmişti ve kendisinin onuruna hazırladıkları bir şarkının provasını yaptırmak üzereydi. Tam o anda, Cassius Chaerea gelip parolayı sordu ve bu Caligula’nın öldürülmesinin işaretiydi. Dolayısıyla, çocuklar nasıl bir kaderden kıl payı kurtulduklarının bilinciyle, şimdi büyük sevinç ve ustalıkla dans ettiler ve sonunda bana da bir teşekkür şarkısı okudular. Hepsini Roma yurttaşlığıyla ödüllendirdim ve birkaç gün sonra armağanlarla evlerine yolladım.</p>

  <p>Dördüncü ve beşinci günün gösterileri, yaldızlı nişan direkleri ve mermer bariyerleriyle çok şık görünen Circus’ta ve amfiteatrlardaydı. On iki araba yarışı ve eğlenceli bir yenilik olan bir deve yarışı düzenledik. Amfiteatrlarda üç yüz ayı ve üç yüz aslan öldürüldü ve büyük bir kılıç dövüşü gösterisi yapıldı. Caligula, öldürülmesinden az önce, ayıları ve aslanları Afrika’dan ısmarlamış ve hayvanlar henüz gelmişti. Halka açıkça söyledim: “Bu, bir süre için, göreceğiniz son vahşi hayvan gösterisi olacak. Yeni hayvanlar ısmarlamak için fiyatların düşmesini bekleyeceğim. Afrikalı tüccarlar fahiş paralar istiyor şimdi. Eğer fiyatları düşürmezlerse, mallarına başka pazar bulsunlar - ama nereden bulurlar, bilmem.” Konuşmam, ahalinin ticaret anlayışına hitap etti ve beni minnetle alkışladılar. Şenlik böyle bitti. Sonra, sarayda soylulara ve eşlerine ve bazı Pleb temsilcilerine bir şölen verdim. İki bini aşkın kişi geldi. Öyle zorlama rafine ve nadir lezzetler yoktu belki ama iyi tasarlanmış bir mönü vardı; şaraplar iyi, kızarmış etler mükemmeldi. Ve incirkuşu dilli böreklerin ya da jöleli antilop yavrusu etinin veya devekuşu yumurtasından omletin bulunmaması yüzünden şikâyet edene rastlamadım.</p>
</body>
</html>