<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/SM.css" type="text/css" rel="stylesheet"/>
</head>

<body>
  <h4>2</h4>

  <p>Bütün bu sıkıntılar arasında, Claudius hastalandı ve sağlığının düzelmesi için Sinuessa’nın ılımlı iklimi ve kaplıca sularından medet umdu. O zaman, epeydir bu alçakça eylemi kafasına koyan Agrippina, önüne çıkan fırsatı kaçırmadı. Çevresindeki kötücül adamlarının da yardımıyla, hangi nitelikte bir zehir kullanacağını düşünmeye başladı: “Birden ve anında etkili bir zehrin yol açacağı sonuç kolay açıklanamazdı; buna karşılık, etkisini yavaş gösteren bir malzeme kullanırsa, Claudius sonu yaklaşırken belki ihaneti fark ederek, acaba oğluna tekrar sevgi duymaya başlar mıydı?” Dolayısıyla ince bir planın uygulanmasına karar verildi: “Onun kafasını karıştıracak ve öldürmesi zaman alacak bir zehir.” Bu işlerin uzmanı olan Locusta adında bir kadın seçildi. Kadın bir süre önce birini zehirlemekten hüküm giymiş ve Agrippina onu, amacı doğrultusunda kullanmak için ayırmıştı. Zehir bu kadının becerisiyle hazırlandı; uygulama görevi ise, İmparator’un yemeğini, önce kendisi tattıktan sonra sunan hadım Halotus’a verildi.</p>

  <p>Bu yapılanların bütün ayrıntıları kısa süre içinde o kadar yayıldı ki, o dönemin yazarları, “Claudius’un özellikle sevdiği bir mantar yemeğine zehrin nasıl katıldığını, ama ya algıları uyuştuğundan ya da içtiği şaraptan, zehrin etkisini hemen fark etmediğini” anlatırlar. Anlaşılan, aynı zamanda bir bağırsak gevşemesi de ona yardım etti; bunun üzerine Agrippina korktu; ama kendi hayatı tehlikede olduğu için, o anda yaptığı işin iğrençliğine aldırmadan, gizli amaçlarına önceden bulaştırdığı hekim Ksenophon’un yardımına başvurdu. Alçakça işlerde sonuca götürmeyen girişimlerin tehlikesini bilen ve ödülünü sağlama almak için hızlı ve etkili davranan Ksenophon’un, sanki Claudius’un kusmasını kolaylaştırma gayretiyle, boğazına ölümcül zehre batırılmış bir tüy soktuğu kanısı yaygın.</p>

  <p>Bu arada Senato toplanmış, Konsüller ve rahipler İmparator’un iyileşmesi için adaklar sunuyorlardı. Oysa çoktan ölmüş olan İmparator giydirilmiş ve iktidarın salimen Neron’a aktarılması için gereken düzenlemeler yapılana kadar ısı uygulamalarıyla canlı gibi gösteriliyordu. Başta, kederden perişan rolü yapan ve teselli ararmış gibi Britannicus’u kucaklayan ve ona “babasının modeli” diyen Agrippina, çeşitli numaralarla onun odadan çıkmasını engelledi; aynı şekilde, kız kardeşleri Antonia ile Octavia’yı da orada tuttu; sarayın bütün girişlerine nöbetçiler koydu ve ara sıra, hükümdarın durumunun iyiye gittiğine dair haberler saldı. Bu, müneccimlerin hesapladığı uğurlu an gelene kadar, askerlerin umudunu diri tutmak içindi.</p>

  <p>Nihayet 13 Ekim’de, öğle vakti, sarayın kapıları birden açıldı ve Neron, Burrhus’un eşliğinde, ordunun geleneğine göre, nöbet tutan cohors’a doğru yürüdü. Orada, komutanın bir işareti üzerine, sevinç çığlıklarıyla karşılandı ve hemen bir tahtırevana bindirildi. Söylendiğine göre, askerlerden bazıları endişeyle geriye bakıyor ve sık sık “Britannicus nerede?” diye soruyorlarmış. Ama duruma karşı çıkacak kimse görünmediği için, onlara sunulan seçimi kabullendiler. Böylece, Neron ordugâha götürüldü; orada işin acilliğine uygun bir konuşma ve babası eski imparatorunkinden aşağı kalmayan bir para vaadi üzerine, imparator olarak selamlandı. Askerlerin onayını Senato’nun kararları izledi; eyaletlerden de herhangi bir itiraz gelmedi. Claudius’a tanrılık onurları verildi ve cenazesi, Tanrı Augustus’unki gibi, vakur bir görkemle kaldırıldı; Agrippina, büyük babaannesi Livia’nın azametli edasına öykünüyordu. Ama Claudius’un karısının oğlunu kendi oğluna tercih etmesindeki haksızlık ve rezillik halkın zihnini bulandırabilir diye vasiyeti alenen okunmadı.</p>

  <p style="text-align: right;">Tacitus, <i>Annales </i><br/>(Oxford çevirisi)</p>
</body>
</html>