<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre2">
  <h2 class="sgc1 sigil_not_in_toc"><span style="font-size: 1em;"><br /></span></h2>

  <h2 class="sgc1" id="sigil_toc_id_1"><span style="font-size: 1em;">-1-</span><br /></h2>

  <p class="calibre"><span style="font-size: 1em;">Bir zamanlar bir şehrin içinde iki şehir vardı. Biri aydınlık, biri karanlıktı. Biri bütün gün hiç durmadan hareket ederdi, öteki hiç kıpırdamazdı. Biri sıcaktı, durmadan değişen ışıklarla doluydu. Öteki soğuktu, taşlarla yere çakılmıştı. Ve her akşamüstü güneş Maximus Filmleri'nin üzerinden battığında, bu yaşayanlar şehri, yolun hemen karşısındaki Green Glades Mezarlığı'na, yani ölüler şehrine benzemeye başlardı.</span><br /></p>

  <p class="calibre">Işıklar sönüp hareketler durduğu, stüdyo binalarının köşelerinden esen rüzgâr soğuduğu zaman, yaşayanların ön kapısından, alacakaranlık caddeler boyunca taa bir şehir içindeki bu iki şehri ayıran yüksek tuğla duvara kadar inanılmaz bir melankoli duygusu yayılırdı. Ve caddeler aniden sadece hatıralarda kalan bir şeyle dolardı. Çünkü insanlar gittiğinde gerilerinde, inanılmaz olayların hayaletleriyle dolu binalar bırakırlardı.</p>

  <p class="calibre">Burası gerçekten de dünyanın en taşkın şehriydi, burada her an her şey olabilirdi ve olurdu da. On binlerce kişi ölmüştü burada, sonra ölüm sahnesi bittiğinde kalkmış, gülerek çekip gitmişlerdi. Koskoca apartmanlar ateşe verilmiş ama yanmamıştı. Sirenler çalmış, polis arabaları köşelerden son hız dönmüş, ama sonra memurlar mavi üniformalarını çıkarıp, portakal rengi pudralarını silip evlerine gitmişlerdi, o büyük ve genellikle sıkıcı dünyadaki küçük tek katlı evlerine.</p>

  <p class="calibre">Dinozorlar dolaşırdı burada, önce minyatür halde, sonra avaz avaz bağıran yarı çıplak bakirelerin on beş metre üzerinde yükselerek. Birçok Haçlı buradan yola çıkar, biraz ilerdeki Western Costume'da zırhlarını duvara asıp mızraklarını bırakır giderlerdi. Sekizinci Henry burada birçok kafa kesmişti. Dracula buradan kanlı canlı gitmiş, toz halinde geri dönmüştü. Burada Haç Merkezleri de vardı, yüzlerce tashih taşımaktan belleri bükülmüş senaryo yazarları, peşlerinde eli kamçılı yönetmenler ve ustura gibi keskin bıçaklı film montajcıları olduğu halde oflaya puflaya Golgota'ya çıktıkça yenilenen bir kan izi. Her günbatımında mümin Müslümanlar bu kulelerden tapınmaya çağırılır, limuzinler pencerelerinin arkasında yüzsüz kodamanlarla sessizce geçerken, köylüler çarpılıp kör oluruz korkusuyla başlarını çevirirlerdi.</p>

  <p class="calibre">Bütün bunlar doğruydu; onun için, güneş batıp da eski hayaletler ortaya çıktığında, sıcak şehrin soğuyup duvarın karşısındaki mermerli bahçelere benzemeye başladığına inanmamak için hiçbir neden yoktu. Gece yarısı olunca hava, rüzgâr ve uzaklardaki bir kilise saatinin yarattığı o tuhaf sessizlikte iki şehir nihayet bir olurdu. Tek hareket eden şey, Hindistan'dan Fransa'ya, Kansas çayırlarından New York'a, Piccadilly'den İspanyol Basamaklarına kadar yirmi kısacık dakikada yirmi bin millik inanılmaz bir alanı kat eden gece bekçisiydi. Duvarın karşısındaki bekçiyse mezar taşlan arasında gezinerek vakit geçirirdi, feneriyle çeşitli Kutup meleklerini aydınlatır, taşların üstündeki isimleri okurdu, sonra da oturup gece çayını içerdi. Sabaha karşı dörtte, iki bekçi de uykuya dalar, iki şehir de solmuş çiçeklerin, aşınmış taşların, Yönetmen Tanrı'nın buyruğu, Casting Merkezi'nin kararıyla bir nüfus patlamasına hazır Hindistan'ın üstünden güneşin doğmasını beklerdi.</p>

  <p class="calibre">1954'teki Hortlaklar Yortusu'nda da böyle olmuştu.</p>

  <p class="calibre">Hortlaklar Yortusu.</p>

  <p class="calibre">Senenin en sevdiğim gecesi.</p>

  <p class="calibre">Öyle olmasa, bu yeni İki Şehrin Hikâyesi'ni yazmaya kalkışmazdım.</p>

  <p class="calibre">Soğuk bir keskiyle kazılan bu daveti nasıl reddedebilirdim?</p>

  <p class="calibre">Nasıl dizlerimin üstüne çökmez, derin bir soluk alıp mermer tozunu üflemezdim?</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_2">-2-</h2>

  <p class="calibre"><span style="font-size: 1em;">En önce gelen...</span><br /></p>

  <p class="calibre">O Hortlaklar sabahı saat yedide gelmiştim stüdyoya.</p>

  <p class="calibre">En son giden...</p>

  <p class="calibre">Nerdeyse on olmuştu, son bir kez etrafa göz gezdirdim; nihayet her şeyin kesin bir tanımı olan bir yerde çalışmanın basit ama inanılmaz gerçeğini içime sindirerek. Burada kesin başlangıçlar, titiz ve değiştirilmez sonlar vardı. Dışarıda, sahnelerin ötesindeyse, korkunç sürprizleri ve derme çatma kurgularına hiç güvenmediğim bir hayat. Burada, şafakta veya alacakaranlıkta sokakların arasında yürürken, stüdyoyu açıp kapayanın ben olduğunu hayal edebiliyordum. Bana aitti çünkü ben öyle istiyordum.</p>

  <p class="calibre">Böylece, yarım mil genişliğinde bir mil derinliğinde bir alanı arşınlamaya devam ettim, on dört sesli-sahne ve on dış set arasında, dökme demirden İspanyol kapılarının ötesindeyken kontrolden çıkan hayatı kontrol altına alan filmlere duyduğum aşk ve tutkulu çılgınlığın kurbanı olarak.</p>

  <p class="calibre">Geç olmuştu, ama birçok film, programını Hortlaklar Yortusu'nda bitecek şekilde ayarlamıştı, çeşitli setlerdeki kapanış partileri, güle güle âlemleri aynı zamana denk gelsin diye. Kocaman raylı kapılan sonuna kadar açılmış üç sesli-sahneden orkestra müziği, kahkahalar, patlayan şampanya şişelerinin sesi ve şarkılar duyuluyordu. İçerideki film kostümleri giymiş bir insan seli, dışarıdaki Hortlak kıyafetli insan selini selamlıyordu.</p>

  <p class="calibre">Ben hiçbir yere girmedim, geçerken bakıp gülümsemekle yetindim. Öyle ya, madem stüdyo benimdi, istediğim gibi girip çıkabilirdim.</p>

  <p class="calibre">Ama gölgelere doğru yürürken bile, içimde hafif bir titreme hissettim. Filmlere olan aşkım çok uzun zamandır sürüyordu. On üç yaşındayken üzerime çöken King Kong'la bir ilişki yaşamak gibi bir şeydi bu; kalbi küt küt çarpan gövdesinin altından hiç kurtulamamıştım.</p>

  <p class="calibre">Stüdyo da aynı şekilde her sabah üzerime çöküyordu. Büyüsüne karşı savaşıp tekrar normale dönmem ve işe başlamam saatler sürüyordu. Alacakaranlıkta, büyü geri geliyor, nefesim daralıyordu. Çok yakında dışarı çıkmam, kurtulmam, kaçıp bir daha hiç dönmemem gerektiğini biliyordum, yoksa hep üstüme üstüme düşen Kong gibi bir gün öldürecekti beni.</p>

  <p class="calibre">Son bir sahneden daha geçtim, çınlayan kahkahalar ve vurmalı caz müziği duvarları sarsıyordu. Yardımcı kamera operatörlerinden biri bisikletle yanımdan geçti, sepeti bir montajcının bıçağı altında otopsiye yatmaya giden filmlerle doluydu, ya kurtulacaklar, ya da sonsuza dek gömüleceklerdi. Sonra da ölü filmlerin mahkûm olduğu, toz tutan ama pas tutmayan raflara kalkacaklardı.</p>

  <p class="calibre">Hollywood tepelerinde bir kilisenin saati onu vurdu. Dönüp yazarlar binasındaki hücreme doğru yürümeye başladım.</p>

  <p class="calibre">Ofisimde, tam bir aptal olduğumu kanıtlayacak bir davetiye bekliyordu beni.</p>

  <p class="calibre">Keskiyle bir mermer parçasına değil, daktiloyla kaliteli not kâğıdına yazılmış bir davetiye. Okuduktan sonra sandalyeme gömüldüm, yüzüm buz gibi, elim notu buruşturup atma isteği içinde.</p>

  <p class="calibre">Şöyle diyordu:</p>

  <p class="calibre"><br class="calibre1" /></p>

  <p class="calibre">GREEN GLADES PARKI. Hortlaklar Yortusu.</p>

  <p class="calibre">Bu gece yarısı.</p>

  <p class="calibre">Arka duvar.</p>

  <p class="calibre">Not: Sizi büyük bir keşif bekliyor. Çok satacak bir roman veya harika bir senaryo için malzeme. Kaçırmayın.</p>

  <p class="calibre"><br class="calibre1" /></p>

  <p class="calibre">Doğrusu, cesur biri sayılmam. Araba kullanmayı hiç öğrenemedim. Uçağa binmem. Yirmi beş yaşıma kadar kadınlardan korkardım. Yüksek yerlerden nefret ederim; Empire State beni müthiş korkutur. Asansörlerde sinirlerim ayağa kalkar. Yürüyen merdivenler ısırır. Feci yemek seçerim. İlk bifteğimi yirmi dört yaşındayken yemiştim, çocukluğumuysa hamburger, jambon ve turşulu sandviç, yumurta ve domates çorbasıyla geçiştirdim.</p>

  <p class="calibre">"Green Glades Parkı!" dedim yüksek sesle.</p>

  <p class="calibre">Tanrım, diye düşündüm. Gece yarısı mı? Ben, buluğ çağında kabadayıların tartakladığı oğlan? Operadaki Hayaleti'i ilk gördüğü zaman ağbisinin koltuğunun altına saklanan çocuk?</p>

  <p class="calibre">Evet, ta kendisi.</p>

  <p class="calibre">"Aptal," diye bağırdım.</p>

  <p class="calibre">Ve mezarlığa gittim.</p>

  <p class="calibre">Gece yarısı.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_3">-3-</h2>

  <p class="calibre"><span style="font-size: 1em;">Stüdyodan çıkarken erkekler tuvaletine yöneldim, Ana Kapı'dan fazla uzak değildi, sonra vazgeçtim. Uzak durmayı öğrendiğim bir yerdi burası, gizli suların aktığı, kapıya dokunup açtığın zaman hızla kaçışan kerevitlerin sesiyle dolu yeraltı mağarası gibi bir yer. Kapıya gelince önce durup, boğazımı temizleyip sonra yavaşça açmam gerektiğini uzun zaman önce öğrenmiştim. Çünkü o . zaman, bütün gün mağarada yaşayan, bugün de sahne-set partileri sayesinde geç saatlere kalan yaratıklar panik içinde geri çekilirken tuvaletin çeşitli iç kapılan gürültüyle veya sessizce veya bazen tüfek patlaması gibi bir sesle kapanırdı, ben de serin porselenin ve yeraltı sularının sessizliğine girer, bir an önce işimi bitirir, elimi bile yıkamadan dışarı fırlardım ve dışarıdan yine kurnaz kerevitlerin usulca uyandıklarını, fısıltıyla açılan kapılan, mağara yaratıklarının hummalı ve düzensiz bir şekilde ortaya çıktığını işitirdim.</span><br /></p>

  <p class="calibre">Dediğim gibi vazgeçtim, acaba boş mu diye önce seslenip tam karşıdaki kadınlar tuvaletine daldım, burası soğuk, temiz beyaz fayanslı bir yerdi, ne karanlık mağara ne de kaçışan mahluklar vardı; girmemle çıkmam bir oldu, tam çıkarken bir Prusyalı nöbetçi alayının Sahne 10'daki partiye doğru yürüdüklerini ve yüzbaşının sıradan çıktığını gördüm. İskandinav saçlı, iri masum gözlü yakışıklı bir adamdı, erkekler tuvaletine girdi başına gelecekleri bilmeden.</p>

  <p class="calibre">Bir daha kimse onu göremeyecek dedim içimden ve gece yarısı sokakları boyunca hızla uzaklaştım.</p>

  <p class="calibre">Param çıkışmayacaktı ama hiçbir kuvvet beni mezarlığa yalnız götüremeyeceği için bir taksi tuttum, on ikiye üç dakika kala dış kapının önünde durduk.</p>

  <p class="calibre">Green Glades Parkı'nın dokuz bine yakın ölü insanı tam gün çalıştırdığı bütün o mezar ve anıtları sayarak iki uzun dakika geçirdim.</p>

  <p class="calibre">Burada elli yıldan beri vakit dolduruyorlardı. Müteahhit Sam Green ve Ralph Glade iflas edince çakıl taşlarını düzeltip üstüne mezar taşları diktiklerinden beri.</p>

  <p class="calibre">İsimlerinde büyük bir hikmet olduğunu hisseden başarısız müteahhitler Green Glades Parkı'nı kurmuşlar ve yolun karşısındaki stüdyonun dolaplarındaki bütün iskeletler buraya gömülmüştü.</p>

  <p class="calibre">Onların karanlık inşaat işlerine karışmış olan filmcilerin, iki beyefendi ağızlarını açmasın diye bu duruma göz yumduklarına inanılır. İlk gömülerle beraber bir sürü dedikodu, söylenti, suç ve ufak tefek yolsuzluk da toprağa verilmişti.</p>

  <p class="calibre">Ve şimdi dizlerime sımsıkı sarılıp oturmuş dişlerimi gıcırdatırken, gözlerimi de duvara dikmiştim; duvarın arkasında en az altı tane güvenli, sıcacık, güzelim sesli-sahne saydım, Hortlaklar gecesinin son cümbüşleri bitmek, kapanış partileri kapanmak üzereydi, müzik susmuş, alakasız insanlar beraberce eve dönüyorlardı.</p>

  <p class="calibre">Araba ışıklarının büyük sesli-sahne duvarlarında parladığını görüp bütün o iyi akşamlar ve hoşçakalları aklımdan geçirdikçe, birden onlarla beraber olmak istedim, alakalı veya alakasız, hiçbir yere gitmeden de olsa, çünkü hiçbir yer bile buradan iyiydi.</p>

  <p class="calibre">İçerde mezarlık saati on ikiyi vurdu.</p>

  <p class="calibre">"Ee?" dedi biri.</p>

  <p class="calibre">Gözlerimin uzaktaki stüdyo duvarından dönüp şoförün ensesine dikildiğini hissettim.</p>

  <p class="calibre">Demir parmaklıktan içeri baktı ve derin bir nefes çekti. Kapı rüzgârdan zıngırdıyordu, büyük saatin yankıları sustu.</p>

  <p class="calibre">"Kim," dedi şoför, "kapıyı açacak?"</p>

  <p class="calibre">"Ben mi?" dedim dehşet içinde.</p>

  <p class="calibre">"İyi bildin," dedi şoför.</p>

  <p class="calibre">Kendimi kapıyla mücadele etmeye zorladığım uzun bir dakika geçti, ama hayrettir kilitli değildi, sonuna kadar açıldı.</p>

  <p class="calibre">Taksiyi içeri yönelttim; çok yorgun ve çok ürkmüş bir ah yürüten yaşlı bir adam gibi. Taksi alttan alta mırıldanıyordu, ama ne fayda; şoförse fısıl fısıl söyleniyordu: "Kahretsin, kahretsin. Bir şey bize doğru koşmaya başlarsa, kalmamı bekleme."</p>

  <p class="calibre">"Ben kalır mıyım sanıyorsun," dedim. "Hadi gel."</p>

  <p class="calibre">Çakıllı yolun iki yanında bir sürü beyaz şekil vardı. Bir hayaletin bir yerlerde iç geçirdiğini duydum, ama körük gibi inip kalkan, göğsümde bir ateş yakmaya çalışan ciğerlerimin sesinden başka bir şey değildi bu.</p>

  <p class="calibre">Başıma birkaç yağmur damlası düştü. "Tanrım," diye fısıldadım, "şemsiye de yok."</p>

  <p class="calibre">Ben burada ne yapıyorum Allah aşkına, diye düşündüm.</p>

  <p class="calibre">Ne zaman eski bir korku filmi seyretsem, evde kalacağı yerde gecenin bir vakti sokağa çıkan adama hep gülerdim. Veya aynı şekilde, iri masum gözlerini kırpıştıran,sivri topuklu pabuçlarıyla koşarken ayağı takılan kadına. Şimdiyse ben aynı duruma düşmüştüm, sırf aptalca vaatler veren bir not yüzünden.</p>

  <p class="calibre">"Yeter," diye seslendi taksici, "daha fazla gitmem!"</p>

  <p class="calibre">"Korkak!" diye bağırdım.</p>

  <p class="calibre">"Ne dersen de," dedi. "Ben tam burada bekleyeceğim!"</p>

  <p class="calibre">Arka duvara giden yolu yarılamıştım, ip gibi yağan yağmur, yüzümü yıkıyor, ağzımdaki küfürleri ıslatıyordu. Taksinin ışığında mezarlığın arka duvarına yaslanmış Maximus Filmleri'nin arka tarafına doğru uzanan bir merdiven gördüm.</p>

  <p class="calibre">Merdivenin altından yukarı doğru baktım soğuk yağmurda.</p>

  <p class="calibre">Merdivenin tepesinde, duvarın üstüne tırmanmakta olan bir adam görünüyordu.</p>

  <p class="calibre">Ama orda donmuş kalmıştı, sanki bir şimşek resmini çekmiş, adamı kör-beyaz-mavi bir emülsiyonda sonsuza dek hapsetmiş gibi: Başı, son hız ilerleyen bir meteorunki gibi öne doğru fırlamış, vücudu, her an kendini duvarın üstünden aşağıya, Maximus Filmleri'ne atacakmış gibi eğilmişti.</p>

  <p class="calibre">Ama, grotesk bir heykel gibi donmuş duruyordu.</p>

  <p class="calibre">Sessizliğinin, hareketsizliğinin sebebini anlayınca ona bağırdım.</p>

  <p class="calibre">Adam oracıkta ölüyordu, belki de çoktan ölmüştü.</p>

  <p class="calibre">Peşinde karanlık buraya gelmiş, merdiveni tırmanmış ve görüp kalakalmıştı - ama neyi? Duvarın arkasındaki bir şey mi onu korkutmuştu? Yoksa ötede, stüdyonun karanlığında daha da kötü bir şey mi vardı?</p>

  <p class="calibre">Yağmur beyaz mezar taşlarını kamçılıyordu.</p>

  <p class="calibre">Merdiveni hafifçe salladım.</p>

  <p class="calibre">"Tanrım!" diye haykırdım.</p>

  <p class="calibre">Çünkü yaşlı adam, merdivenin tepesinden devriliverdi.</p>

  <p class="calibre">Hemen yana atladım.</p>

  <p class="calibre">On ton ağırlığında bir meteor gibi çakıldı mezar taşlarının arasına. Ayağa kalktım, göğsümdeki gümbürtüden kulaklarım işitmez olmuştu, yağmur taşların üstünde fısıldıyor, adamı ıslatıyordu.</p>

  <p class="calibre">Ölü adamın yüzüne baktım.</p>

  <p class="calibre">Adam da istiridye gözleriyle bana.</p>

  <p class="calibre">Bana niye bakıyorsun? diye sordu sessizce.</p>

  <p class="calibre">Çünkü, diye düşündüm, seni tanıyorum.</p>

  <p class="calibre">Yüzü beyaz bir taştı sanki.</p>

  <p class="calibre">J. C. Arbuthnot, Maximus Filmleri'nin eski patronu, diye düşündüm. Evet, diye fısıldadı.</p>

  <p class="calibre">Ama, ama/diye bağırdım sessizce, seni son gördüğümde, on üç yaşımda patenlerimle Maximus Filmleri'nin önünden geçiyordum, senin,öldüğün hafta, yirmi yıl önce, gazetelerde günlerce telefon direğine çarpmış iki arabanın resimleri çıktı, o korkunç enkaz, kanlı kaldırım, paçavraya dönmüş vücutlar, sonra yine iki gün boyunca cenazede yas tutan binlerce kişinin yüzlerce fotoğrafı, milyonlarca çiçek, ve gözü yaşlı New York stüdyo patronları ve cenazeden çıkarken iki yüz siyah gözlüğün arkasındaki yaşlı gözleri, üzgün yüzleriyle aktörler. Gerçekten özlediler seni. Sonra yine Santa Monica Bulvarı'ndaki hurda olmuş arabanın son birkaç resmi, gazetelerin unutması haftalar sürdü, radyoların övgüler yağdırıp sonsuza dek ölen kralı bağışlamaları. Sen, J. C. Arbuthnot, buydun işte.</p>

  <p class="calibre">Olamaz! İmkânsız, diye bağırdım nerdeyse. Bu gece duvarın üstündeki sen olamazsın. Kim koydu seni oraya? Yeni baştan ölemezsin, değil mi?</p>

  <p class="calibre">Şimşek çaktı. Gök gürledi, kapanan dev bir kapı gibi. Yağmur ölü adamın yüzünü ıslattı, gözlerinde yaşlar yaparak. Sular doldu açık ağzına.</p>

  <p class="calibre">Arkamı döndüm, bir çığlık attım ve kaçtım.</p>

  <p class="calibre">Taksiye vardığımda, kalbimi geride, cesedin yanında bıraktığımı biliyordum.</p>

  <p class="calibre">Kovalıyordu beni. Bir kurşun gibi göğsüme saplanıp beni taksiye çarptı.</p>

  <p class="calibre">Sürücü arkamdaki, yağmurun dövdüğü çakıl yola baktı.</p>

  <p class="calibre">"Biri var mı?" diye bağırdım.</p>

  <p class="calibre">"Yok!"</p>

  <p class="calibre">"Çok şükür. Hemen gidelim buradan!"</p>

  <p class="calibre">Ve motor sustu.</p>

  <p class="calibre">İkimiz de umutsuzlukla inledik.</p>

  <p class="calibre">Motor yeniden çalıştı, korkumuzu anlamış gibi.</p>

  <p class="calibre">Saatte altmış mil ile geri geri gitmek kolay değildir. Biz gittik.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_4">-4-</h2>

  <p class="calibre"><span style="font-size: 1em;">Şehrin sakin bir mahallesindeki normal bir sokaktaki küçük, güvenli, tek katlı evimin sıradan mobilyalı sıradan oturma odasında nerdeyse sabaha kadar gözümü kırpmadan oturdum. Üç fincan sıcak çukulata içtim ama hâlâ buz gibiydim, duvara hayaller yansıyor, tir tir titriyordum.</span><br /></p>

  <p class="calibre">İnsanlar iki kere ölemez! diye düşündüm. Merdivenin tepesinde duran, gece rüzgârlarını avuçlayan o şey J. C. Arbuthnot olamazdı. Cesetler çürür. Cesetler yok olur.</p>

  <p class="calibre">1934'teki bir günü hatırladım, J. C. Arbuthnot stüdyonun önünde limuzininden iniyordu, tam o sırada patenle kayarak gelen ben tökezleyip kollarına düştüm. Gülerek beni ayağa kaldırmış, kitabımı imzalamış, yanağımdan bir makas alıp içeri girmişti.</p>

  <p class="calibre">Ve şimdi, ulu Tanrım, çoktan yoklara karışmış o adam, soğuk yağmurda mezarlığın çimenlerine düşüvermişti.</p>

  <p class="calibre">Sesler duydum, manşetler gördüm:</p>

  <p class="calibre">J. C. ARBUTHNOT ÖLDÜ VE DİRİLDİ.</p>

  <p class="calibre">"Hayır!" dedim yağmurun fısıldaştığı beyaz tavana, ve adam düştü. "O değildi. Bu bir yalan!" Sabaha kadar bekle, dedi bir ses.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_5">-5-</h2>

  <p class="calibre"><span style="font-size: 1em;">Sabahın gelmesi işe yaramadı.</span><br /></p>

  <p class="calibre">Radyo ve TV'de hiç ölüm haberi yoktu.</p>

  <p class="calibre">Gazete bir sürü araba kazası ve uyuşturucu baskını haberiyle doluydu. Ama J. C. Arbuthnot yoktu.</p>

  <p class="calibre">Evden çıktım, garaja girdim, oyuncaklarla doluydu burası, eski bilim ve icat dergileriyle, araba yoktu, sadece elden düşme bisikletim.</p>

  <p class="calibre">Bisikletime bindim; kör gibi sürmüş olmalıyım ki, yarı yola geldiğimde geçtiğim hiçbir kavşağı hatırlamadığımı fark ettim. Şaşkın bir halde düştüm bisikletten, titriyordum.</p>

  <p class="calibre">Parlak kırmızı, üstü açık bir otomobil, lastiklerinden duman çıkararak fren yaptı ve yanımda durdu.</p>

  <p class="calibre">Kafasında ters takılmış bir kep, direksiyonda oturan adam gaza dokundu. Ön camdan dışarı baktı, bir gözü masmavi ve çıplaktı, ötekindeyse sımsıkı oturtulmuş, güneş ışıkları saçan bir monokl vardı.</p>

  <p class="calibre">"Merhaba, lanet olası aptal orospu çocuğu," diye bağırdı Alman aksanıyla çınlayan bir sesle.</p>

  <p class="calibre">Bisikletim nerdeyse elimden kayıyordu. Bu profili on iki yaşındayken bazı eski paralar üstünde görmüştüm. Adam ya dirilmiş bir Sezar ya da Kutsal Roma Imparatorluğu'nun Alman yüksek piskoposuydu. Kalbimin çarpmasından ciğerlerimdeki son nefes de tükendi.</p>

  <p class="calibre">"Ne?" diye bağırdı şoför. "Hızlı konuş!"</p>

  <p class="calibre">"Merhaba," dediğimi işittim, "lanet olası aptal orospu çocuğu. Sen Fritz Wong'sun, değil mi? Çinli bir baba ve Avusturyalı bir anneden Şangay'da doğma, Hong Kong'da, Bombay'da, Londra'da ve bir sürü Alman şehrinde büyüme. Önce getir götür oğlanı, sonra montajcı, sonra yazar, sonra UFA'da görüntü yönetmeni, sonra da bütün dünyada yönetmen. Fritz Wong, o muhteşem sessiz film Cavalcanti Büyüsü'nü yapan muhteşem yönetmen. Hollywood filmlerinde 1925'ten 1927'ye hüküm süren, sonra da Gerta Froelich'in iç çamaşırlarını koklayan Prusyalı bir general olarak kendini yönettiğin filmdeki bir sahneden dolayı dışarı atılan adam. Berlin'e geri dönüp sonra Hitler'den önce orayı terk eden uluslararası yönetmen, Çılgın Aşk, Esrime, Ay'a Gidiş Geliş'in yönetmeni."</p>

  <p class="calibre">Her hitapla beraber başı santim santim dönmüş, ağzı bir kukla gülümsemesiyle kıvrılmıştı. Monoklunda bir Mors şifresi yanıp söndü.</p>

  <p class="calibre">Monoklün arkasında uzaktan uzağa fark edilen Doğulu bir göz vardı. Sol gözün Pekin sağ gözün de Berlin olduğunu düşünmüştüm, ama hayır. Doğu havasını belirgin kılan sadece monoklün merceğiydi. Alnı ve şakakları Germen kibrinden bir kale gibiydi, iki bin sene veya kontratı iptal edilene kadar dayanacak denli sağlam yapılı.</p>

  <p class="calibre">"Bana ne dedin?" diye sordu, sonsuz bir nezaketle.</p>

  <p class="calibre">"Bana söylediğini," dedim usulca. "Lanet olası," diye fısıldadım, "aptal bir orospu çocuğu."</p>

  <p class="calibre">Başını salladı. Gülümsedi. Arabanın kapısını bam diye açtı.</p>

  <p class="calibre">"Bin!"</p>

  <p class="calibre">"Ama beni -"</p>

  <p class="calibre">"-tanımıyor muyum? Önüme çıkan her geri zekâlı bisikletliyi arabama alır mıyım sanıyorsun? Seni stüdyoda köşelerden sıvışırken, yemekhanede Beyaz Tavşan rolü yaparken görmedim mi sandın? Sen" - parmaklarını şıklattı - "Edgar Rice Burroughs'ın ve Mars Hükümdarı'nın piç oğlusun - H. G. Wells'in Jules Verne'den çıkma gayri meşru çocuğusun. Bisikletini içeri koy. Geç kaldık!"</p>

  <p class="calibre">Bisikletimi arka koltuğa attım, tam binmiştim ki elli mile çıktık.</p>

  <p class="calibre">"Kim bilir?" diye bağırdı Fritz Wong egzosun üstünden. "İkimiz de deli olmalıyız, çalıştığımız yere bakılırsa. Ama sen şanslısın, hâlâ seviyorsun bu işi."</p>

  <p class="calibre">"Sen sevmiyor musun?" diye sordum.</p>

  <p class="calibre">"Tanrı yardımcım olsun," diye mırıldandı. "Evet!"</p>

  <p class="calibre">Gözlerimi Fritz Wong'dan alamıyordum; direksiyonun üzerine eğilmiş, rüzgâr yüzüne çarpıyordu.</p>

  <p class="calibre">"Sen bugüne kadar gördüğüm en kafasız, en aptal şeysin!" diye bağırdı. "Kendini öldürmek mi istiyorsun? Niye hiç araba kullanmayı öğrenmedin ki? Ne biçim bisikletin var. Bu sinema'daki ilk işin mi? O boktan şeyleri nasıl yazıyorsun? Hiç Thomas Mann, Goethe filan okumadın mı!"</p>

  <p class="calibre">"Thomas Mann ve Goethe," dedim sessizce, "beş paralık bir senaryo yazamazlar. Venedik'te Ölüm, tabii. Faust? Tamam. Ama iyi bir senaryo? Veya benimkiler gibi, seni Ay'a indirip buna da inandıran bir kısa hikâye? İmkânı yok. Hem sen niye o monoklla araba sürüyorsun ki?"</p>

  <p class="calibre">"Seni ilgilendirmez! Kör olmak daha iyi. Önündeki şoföre fazla yakından bakarsan kıçına bindirmek istersin. Yüzüne bakayım. Beni tasvip ediyor musun?"</p>

  <p class="calibre">"Komik birisin bence!"</p>

  <p class="calibre">"Tanrım! Muhteşem Wong'un söylediği her şeyi İncil kabul etmen gerekir. Araba kullanmayı niye bilmiyorsun ki?"</p>

  <p class="calibre">İkimiz de gözlerimizi, ağzımızı döven rüzgâra karşı avaz avaz bağırarak giriyorduk.</p>

  <p class="calibre">"Yazarlarda araba alacak para nerde? Ayrıca, daha on beş yaşındayken beş kişinin öldüğünü, paramparça olduğunu gördüm. Arabanın biri telefon direğine çarptı."</p>

  <p class="calibre">Fritz dönüp hatıralarla solan yüzüme baktı.</p>

  <p class="calibre">"Savaş yeri gibiydi, ha? O kadar da aptal değilsin aslında. Sana Roy Holdstrom'la beraber yeni bir proje vermişler diye duydum. Özel efektler filan. Harika. Ne kadar kabul etmek istemesem de."</p>

  <p class="calibre">"Roy'la liseden beri arkadaşız. Garajında minyatür dinozorlarını yaparken seyrederdim onu. Büyüyünce birlikte canavarlar yapacağımıza söz vermiştik."</p>

  <p class="calibre">"Hayır," diye bağırdı Fritz Wong rüzgâra karşı, "canavarlar için çalışıyorsunuz. Manny Leiber mı? Gila canavarının düşünde gördüğü bir örümcektir o. Bak! İşte hayvan koleksiyonu!" Stüdyo kapılarının karşısındaki kaldırımda duran imza toplayıcılarına işaret etti.</p>

  <p class="calibre">Dönüp baktım. Ruhum aniden bedenimden fırlayıp geçmişe doğru aktı. 1934'tü, çılgın bir kalabalığın içinde sıkışıp kalmıştım, kâğıtlarını kalemlerini sallıyor, prömiyer gecelerinde parlak ışıkların altında oraya buraya koşuşuyor, Marlene Dietrich'i kuaförüne kadar takip ediyor, cuma geceleri Legion Stadyumu'ndaki boks maçlarında Cary Grant'ın peşinden koşuyor, restoranların önünde Jean Harlow'un üç saatlik yemeklerini bitirmesini ya da Claudette Colbert'ın gülerek dışarı çıkmasını bekliyorlardı.</p>

  <p class="calibre">Gözlerim bu çılgın kalabalığın üstünde tek tek dolaştı; ve geçmişe karışmış isimsiz arkadaşların buldoğa, Pekin köpeğine benzeyen solgun, miyop yüzlerini yeniden gördüm; ince ince işlenmiş on metre yüksekliğindeki demir kapıların, inanılmaz şöhretlerin üstüne açılıp kapandığı Maximus'un muhteşem İspanyol Prado Müzesi cephesinin önünde bekleşiyorlardı. Gagalarını açmış, kısacık karşılaşmalarla, flaş resimlerle, mürekkeple imzalanmış kâğıtlarla doyurulmayı bekleyen bu aç kuşların yuvasında kaybolmuş olan kendimi gördüm. Ve hatıramda güneş batıp ay yükselirken, boş kaldırımlarda patenlerimle eve kadar dokuz millik yolu kaydığımı gördüm, günün birinde dünyanın en büyük yazarı veya Fly By Night Filmleri'nde çalışan adi bir yazar olmanın düşünü kurarak.</p>

  <p class="calibre">"Hayvan koleksiyonu mu?" diye mırıldandım. "Onlara böyle mi diyorsun?"</p>

  <p class="calibre">"Burası da," dedi Fritz Wong, "hayvanat bahçesi!"</p>

  <p class="calibre">Stüdyo girişinden hızla dalıp içeri giren insanlar, figüranlar, amirlerle dolu yollara saptık. Fritz Wong arabasını Park Edilmez yazan bir yere sokuverdi.</p>

  <p class="calibre">İndim. "Hayvan koleksiyonu ile hayvanat bahçesi arasındaki fark ne?" diye sordum.</p>

  <p class="calibre">"Burada, yani hayvanat bahçesinde, bizi parayla parmaklıkların arkasında tutuyorlar. Dışardaysa, hayvan koleksiyonuna ait o budalalar aptalca düşlerinin içinde hapisler."</p>

  <p class="calibre">"Ben de bir zamanlar onlardan biriydim, hep stüdyo duvarının bu yanına gelmeyi düşlerdim."</p>

  <p class="calibre">"Aptal. Artık hiç kaçamayacaksın."</p>

  <p class="calibre">"Hayır, kaçacağım. Bir başka öykü kitabıyla bir oyun bitirdim. İsmim hatırlanacak!"</p>

  <p class="calibre">Fritz'in monoklü parladı. "Bunu bana söylememeliydin. Küçümseme hissimi kaybedebilirim."</p>

  <p class="calibre">"Eğer Fritz Wong'u tanıyorsam, o his otuz saniye sonra geri gelir."</p>

  <p class="calibre">Fritz bisikletimi arabadan çıkarmamı seyretti.</p>

  <p class="calibre">"Sende biraz Almanlık var galiba."</p>

  <p class="calibre">Bisikletime bindim. "Bu bana hakarettir."</p>

  <p class="calibre">"Herkesle böyle mi konuşursun?"</p>

  <p class="calibre">"Yoo, sadece görgüsüne acıdığım ama filmlerine bayıldığım muhteşem Frederick'le."</p>

  <p class="calibre">Fritz Wong monoklünü çıkarıp gömleğinin cebine attı. Sanki bir iç mekanizmayı harekete geçirecek tekliği atmış gibi.</p>

  <p class="calibre">"Seni birkaç gündür seyrediyorum," dedi. "Delilik nöbetlerim tutunca hikâyelerini okurum. Yeteneğin yok değil ama cilalanabilir. Tanrı yardımcım olsun, İsa, Herod Antipas ve bütün şu et kafa. azizler üstüne umutsuz bir film yapıyorum. Filme dokuz milyon dolarla, çocuk yuvasını bile idare etmekten aciz ayyaş bir yönetmenle başlamışlar. Cesedi gömmem için beni seçtiler. Nasıl bir Hıristiyansın?"</p>

  <p class="calibre">"Uzak düşmüş."</p>

  <p class="calibre">"Güzel! Seni şu aptal dinozor efsanenden kovdurursam şaşma. Eğer bu İsa'lı korku filmini mumyalamama yardımcı olursan, senin için ileriye bir adım olabilir. Lazarus prensibi! Ölü bir hindi üstünde çalışıp onu film setlerinde diriltebilirsen puan kazanırsın. Seni birkaç gün daha gözleyip okuyayım. Bugün tam birde yemekhanede ol. Ben ne yiyorsam onu ye, senle konuşulduğu zaman konuş, oldu mu? Seni yetenekli piç kurusu."</p>

  <p class="calibre">"Başüstüne, Unterseeboot Kapitan, büyük piç komutanım."</p>

  <p class="calibre">Bisikletime binip gitmek üzereyken beni dürtükledi. Ama canımı yakacak şekilde değil, barışçı yaşlı bir filozofun dürtmesi, gitmeme yardım etsin diye.</p>

  <p class="calibre">Geriye bakmadım.</p>

  <p class="calibre">Onun geriye baktığını görmekten korktum.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_6">-6-</h2>

  <p class="calibre">"Güzel Allahım!" dedim. "Unutturdu!"</p>

  <p class="calibre">Dün geceyi, soğuk yağmuru, yüksek duvarı, cesedi.</p>

  <p class="calibre">Bisikletimi Sahne 13'ün önünde park ettim.</p>

  <p class="calibre">Oradan geçen bir stüdyo polisi, "burada park etme izniniz var mı?" dedi, "burası Sam Shoenbroder'ın yeri. Ön büroyu arayın."</p>

  <p class="calibre">"İzin mi!" diye haykırdım. "Allahım yarabbim! Bisiklet için mi?" Bisikleti büyük çift kanatlı kapıdan karanlığa doğru ittim.</p>

  <p class="calibre">"Roy?!" diye bağırdım. Sessizlik.</p>

  <p class="calibre">Tatlı loşlukta etrafıma, Roy Holdstrom'un oyuncak hurdalığına baktım.</p>

  <p class="calibre">Benim garajımda da aynısından vardı, ama daha küçüğü.</p>

  <p class="calibre">Roy'un üç yaşından kalma oyuncakları, beş yaşından kalma kitapları, sekiz yaşından kalma sihirli setleri, dokuz-on yaşından kalma elektrikli deney ve kimya setleri, on bir yaşından kalma pazar gazetelerinden kesip biriktirdiği karikatürler ve 1933'te on üçüne bastığı zaman iki haftada elli defa filmini gördüğü King Kong'un çifte çifte modelleri Sahne 13'e saçılmış duruyordu.</p>

  <p class="calibre">Avuçlarım kaşındı. Çocukların baktıkça dişlerini gıcırdattıkları, çalma hayalleri kurdukları, şu büyük marketlerde satılan manyetolar, jiroskoplar, teneke trenler, sihirli setler, hepsi buradaydı. Kendi yüzüm de buradaydı; Roy'un yüzümü vazelinleyip sonra da alçı sürerek yaptığı maske. Ve her yerde Roy'un kendi kartal profilinin kalıpları vardı, ayrıca kurukafalar, köşelere fırlatılmış veya bahçe sandalyelerine oturmuş giyinik iskeletler; kısacası Roy'u kendi evindeymiş gibi hissettirecek ne.varsa bu kocaman sahnedeydi, öyle kocaman bir sahne ki roket platformuna benzeyen kapılarından Titanik geçer de Old Ironsides'a bile yer kalırdı.</p>

  <p class="calibre">Roy bütün bir duvara, ilan tahtası boyunda afiş ve posterler yapıştırmıştı, Kayıp Dünya, Kong, Kong'un Oğlu, Dracula ve Frankenstein'dan. Bir Woolworth marketine benzeyen bu garaj sergisinin ortasında, portakal rengi kasalar içinde Karloff ve Lugosi'nin heykelleri vardı. Çalışma masasının üstünde Kayıp Dünya'nın yapımcıları tarafından hediye edilmiş üç tane orijinal dinozor maketi vardı, yaşlı canavarların lastikten etleri çoktan erimiş, metal kemiklerinden dökülmüştü.</p>

  <p class="calibre">İşte Sahne 13, Roy'un her gün ortasında durup, uzun parmaklı piyanist ellerini efsane hayvanlarına salladığı, onları canlandırmaya, on milyar yıllık uykularından uyandırmaya çalıştığı bir oyuncakçı dükkânı, büyülü bir kutu, bir sihirbaz sandığı, bir aldatmaca fabrikası, düşlere ait bir hava hangarıydı.</p>

  <p class="calibre">İşte bu hurdalığa, bu mekanik açgözlülük, oyuncaklara karşı duyulan açlık, kocaman kudurmuş canavarlara, giyotinle kesilmiş başlara duyulan sevgi çöplüğüne ayak basmıştım.</p>

  <p class="calibre">Her yerde plastik kaplı geniş, alçak tenteler vardı; altlarında yatan yaratıkları Roy ancak zamanla açığa çıkaracaktı. Bakmaya cesaret edemedim.</p>

  <p class="calibre">Ve hepsinin tam ortasında, kuru bir iskelet, elinde bir not tutmuş öylece duruyordu. Notta şöyle diyordu:</p>

  <p class="calibre"><br class="calibre1" /></p>

  <p class="calibre">CARL DENHAM !</p>

  <p class="calibre">Bu King Kong'un yapımcısının adıydı.</p>

  <p class="calibre"><br class="calibre1" /></p>

  <p class="calibre">YENİDEN YARATILMIŞ DÜNYA ŞEHİRLERİ, BURADA, MUŞAMBALAR ALTINDA KEŞFEDİLMEK ÜZERE YATIYOR. DOKUNMA. GELİP BENİ BUL.</p>

  <p class="calibre">THOMAS WOLFE YANILDI. EVE DÖNEBİLİRSİN. MARANGOZHANEDEN SOLA SAP, SAĞDAN İKİNCİ DIŞ SET. BÜYÜKANNENLER ORADA BEKLİYOR! GEL GÖR! ROY.</p>

  <p class="calibre"><br class="calibre1" /></p>

  <p class="calibre">Muşambalara göz gezdirdim. Keşif! Evet!</p>

  <p class="calibre">Koşmaya başladım. Ne demek istiyor? diye düşündüm. Büyükannemler mi? Bekliyor mu? Yavaşladım. Meşe, akçaağaç, karaağaç kokan tertemiz havayı ciğerlerime çektim.</p>

  <p class="calibre">Çünkü Roy haklıydı.</p>

  <p class="calibre">Eve dönebilirsin.</p>

  <p class="calibre">İki numaralı dış setin önünde FOREST PLAINS yazılı bir tabela vardı, ama tıpkı Green Town, doğup büyüdüğüm kasaba gibiydi; bütün kış şişko karınlı sobanın arkasında mayalanan ekmekle, yaz sonunda hep aynı yerde yıllanan şarapla ve bahar gelmeden çok önce aynı sobanın içine demir dişler gibi düşen cürufla.</p>

  <p class="calibre">Kaldırımlarda değil çimenlerde yürür gibiydim, en büyük düşümü bilen ve beni gelip görmeye çağıran Roy gibi bir arkadaşım olduğu için memnun.</p>

  <p class="calibre">1931'de arkadaşlarımın oturmuş olduğu beyaz evi geçtim, köşeyi döndüm ve kalakaldım.</p>

  <p class="calibre">Babamın eski 1929 model Buick'i toz içinde parke taşlı sokakta park edilmiş, 1933'te batıya doğru yola çıkmayı bekliyordu. Öylece duruyor sessizce çürüyordu, farları çizilmiş, radyatör kapağı pul pul olmuş, radyatörü delikli kâğıtla kaplı, üstüne güveler, mavi sarı kelebek kanatları yapışmış - kayıp yazlardan arda kalmış bir mozaik. İçine eğilip, titreyen elimi Missouri, Kansas, Oklahoma boyunca yol alırken ağbimle bilek güreşi yapıp bağrıştığımız arka koltuğun pütürlü döşemesinde gezdirdim.</p>

  <p class="calibre">Babamın arabası değildi. Ama oydu.</p>

  <p class="calibre">Gözlerimi kaldırıp yukarı baktığımda dünyanın dokuzuncu harikasını gördüm:</p>

  <p class="calibre">Büyükannemlerin evi, verandası, salıncağı, parmaklık boyunca pembe kaplara dizilmiş sardunyalar, yeşil çeşmeler gibi etrafa saçılmış eğrelti otları, yeşil bir kedinin postu gibi yayılmış kocaman bir bahçe - yonca ve hindiba çiçeklerinden bir halıyla kaplı bu bahçede ayakkabılarını fırlatıp çıplak ayak koşmak ister insan. Ve…</p>

  <p class="calibre">Yüksek bir çatı penceresi, uyuyup uyandığımda dışarı bakıp yeşil bir arazi, yeşil bir dünya gördüğüm.</p>

  <p class="calibre">Ve salıncakta oturmuş, uzun parmaklı elleri kucağında, hafif hafif sallanan en iyi arkadaşım...</p>

  <p class="calibre">Roy Holdstrom.</p>

  <p class="calibre">Sessizce kayıyordu, o da benim gibi çok uzaklardaki bir yaz ortasında kaybolmuş.</p>

  <p class="calibre">Beni görünce uzun, vinç gibi kollarıyla sağa, sola işaret etti, bahçeye, ağaçlara, kendine, bana, "Tanrım," diye bağırdı, "ne şanslıyız!"</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_7">-7-</h2>

  <p class="calibre">Roy Holdstrom on iki yaşından beri garajında dinozorlar yapıyordu. Sekiz mm'lik film üzerindeki dinozorlar bahçede babasını kovalamış, canlı canlı yemişti. Daha sonra, yirmi yaşına geldiğinde dinozorlarını küçük bütçeli stüdyolara götürmüş ve onu ünlü yapan ucuz kayıp-dünya filmleri yapmaya başlamıştı. Dinozorları hayatını öylesine doldurmuştu ki arkadaşları kaygılanıp onun canavarlarına tahammül edecek iyi bir kız bulmaya çalışmışlardı. Hâlâ arıyorlardı.</p>

  <p class="calibre">Verandanın basamaklarını tırmandım, Roy'un beni Shrine Auditorium'daki bir Siegfried operasına götürdüğü özel bir geceyi hatırlayarak. "Kim söylüyor?" diye sormuştum. "Operanın canı cehenneme!" diye bağırmıştı Roy. "Biz Ejderha'yı görmeye gidiyoruz!" Müzik muhteşemdi. Ya Ejderha? Tenoru öldür. Işıkları karart.</p>

  <p class="calibre">Yerimiz o kadar arkadaydı ki sadece Ejderha Fafner'in burun deliğini görebiliyordum; Roy ise görünmeyen Ejderha'nın burnundan çıkıp Siegfried'i yakan büyük alevlerin dumanını.</p>

  <p class="calibre">"Kahretsin!" diye fısıldamıştı.</p>

  <p class="calibre">Ve Fafner ölmüştü, büyülü kılıç kalbine saplı. Siegfried zafer çığlıkları atmıştı. Roy ayağa fırlamış, sahneye küfrederek çıkıp gitmişti.</p>

  <p class="calibre">Onu lobide kendi kendine homurdanırken bulmuştum. "Bu ne biçim Fafner! Allah aşkına, gördün değil mi?" Biz hışımla geceye doğru çıkarken, Siegfried hâlâ bağırıyordu, hayat, aşk ve kasaplık hakkında.</p>

  <p class="calibre">"Zavallı adamlar, şu seyirciler," demişti Roy. "İki saat daha içerde hapisler, hem de Fafner'siz!"</p>

  <p class="calibre">İşte şimdi hurdaydı, zaman içinde kaybolmuş ama geri gelmiş ön verandada yavaş yavaş sallanıyordu.</p>

  <p class="calibre">"Hey!" diye seslendi sevinçle. "Sana dememiş miydim? Büyükannemlerin evi!"</p>

  <p class="calibre">"Hayır, benimkilerin!"</p>

  <p class="calibre">"İkisi de!"</p>

  <p class="calibre">Roy güldü, gerçekten mutluydu, Bir Daha,Eve Dönemezsin'in büyük, kalın bir kopyasını uzattı.</p>

  <p class="calibre">"Yanıldı," dedi sessizce.</p>

  <p class="calibre">"Evet," dedim. "Burdayız işte. Tanrım!"</p>

  <p class="calibre">Sustum. Çünkü bu set çayırlarının az ötesinde yüksek mezarlık/stüdyo duvarını gördüm. Merdivenin üstünde bir ceset hayaleti duruyordu, ama bundan söz etmeye hazır değildim henüz. Onun yerine, "Canavarınla aran nasıl? Bulabildin mi?" diye sordum.</p>

  <p class="calibre">"Boşversene, senin Canavarın nerde?"</p>

  <p class="calibre">Kaç gündür hep aynı lafı söylüyorduk.</p>

  <p class="calibre">Roy'la beni canavarlar tasarlayıp yapmak üzere çağırmışlardı, uzaydan meteorlar düşürmemiz, karanlık göllerden çıkıp dişlerinden katranlı klişeler damlatan insana benzer yaratıklar yapmamız için.</p>

  <p class="calibre">Önce Roy'u işe almışlardı, çünkü teknik açıdan o daha üstündü. Onun pterodaktilleri ilkel göklerde gerçekten de uçar gibiydi, brontazorları Muhammed'e giden yolda dizili dağlar gibi.</p>

  <p class="calibre">Sonra da biri benim on iki yaşımdan beri yazdığım ve yirmi bir yaşımdan beri resimli dergilere sattığım Acayip Öyküler'imden yirmi otuz tanesini okumuş, Roy'un canavarları için bir hikâye yazmam için işe almıştı, bütün bunlar da tabii beni fena halde gaza getirmişti çünkü hayatım boyunca para vererek veya içeri sıvışarak dokuz bine yakın film seyretmiştim ve sinema dünyasına girebilmem için hep birinin başlama atışını yapmasını beklemiştim.</p>

  <p class="calibre">"Daha önce hiç görülmemiş bir şey istiyorum!" dedi Manny Leiber o ilk gün. "Üç boyutlu olarak yukarıdan Dünya'ya bir şey atalım. Bir meteor düşsün mesela-"</p>

  <p class="calibre">"Arizona'daki Meteor Krateri'nin yakınına-" diye söze girdim. "Milyonlarca yıldır orda duruyor. Yeni bir meteorun çarpması için ne yer ama..."</p>

  <p class="calibre">"İşte yeni korku filmimiz doğuyor," diye bağırdı Manny.</p>

  <p class="calibre">"Onu gerçekten görecek miyiz?" diye sordum.</p>

  <p class="calibre">"Ne demek? Tabii görmemiz gerek!"</p>

  <p class="calibre">"İyi ama mesela Leopar Adam filmine bak! Korku gece gölgelerinden, görünmeyen şeylerden geliyor. Ya Ölüler Adası? Hani katatonik ölü kadın uyanıp kendini bir mezarda hapsolmuş bulur."</p>

  <p class="calibre">"Radyo şovları bunlar!" diye bağırdı Manny Leiber. "İnsan kendini korkutan şeyi görmek ister-"</p>

  <p class="calibre">"Tartışmak istemiyorum-"</p>

  <p class="calibre">"Öyleyse tartışma!" diye parladı Manny. "Beni korkudan altıma işetecek on sayfa yaz! Sen de-" Roy'a işaret etti, "o ne yazarsa sen de dinozor dışkısıyla birbirine yapıştır! Hadi, iş başına!"</p>

  <p class="calibre">"Başüstüne!" diye bağırdık.</p>

  <p class="calibre">Kapı çarptı.</p>

  <p class="calibre">Dışarıdaki gün ışığında birbirimize baktık.</p>

  <p class="calibre">"Başımızı yine derde soktun, Stanley!"</p>

  <p class="calibre">Gülmekten kırılarak işe koyulduk.</p>

  <p class="calibre">Ben on sayfa yazdım, canavarlara yer bırakarak. Roy bir masanın üstüne on beş kilo ıslak kil atıp etrafında dans etmeye başladı, vuruyor, şekil veriyordu, canavarın tarih öncesi bir gölden bir kabarcık gibi yükselip kükürtlü bir buhar tıslamasıyla patlamasını ve gerçek korkuyu ortaya çıkarmasını umarak.</p>

  <p class="calibre">Roy yazdıklarımı okudu.</p>

  <p class="calibre">"Canavarın nerede?" diye bağırdı.</p>

  <p class="calibre">Boş ama kan kırmızısı kile bulaşmış ellerine baktım.</p>

  <p class="calibre">"Seninki nerde?"</p>

  <p class="calibre">Ve işte üç hafta sonra, yine başladığımız yerdeydik.</p>

  <p class="calibre">"Ne orda durmuş bana bakıyorsun?" dedi Roy. "Gel bir doughnut al, otur, konuş." Gittim, uzattığı doughnut'ı aldım, salıncağa oturdum, bir ileriye geleceğe, bir geriye geçmişe doğru sallanmaya başladım. İleri - roketler ve Mars. Geri - dinozor ve katran çukurları.</p>

  <p class="calibre">Ve her tarafta yüzsüz Canavarlar.</p>

  <p class="calibre">"Her zaman dakikada doksan mil hızla konuştuğuna bakılırsa," dedi Roy, "oldukça suskunsun bugün."</p>

  <p class="calibre">"Korkuyorum," dedim sonunda.</p>

  <p class="calibre">"Hay Allah." Roy zaman makinemizi durdurdu.</p>

  <p class="calibre">"Konuş, ey yüce varlık."</p>

  <p class="calibre">Konuştum.</p>

  <p class="calibre">Duvarı inşa ettim, merdiveni taşıdım, cesedi üstüne çıkardım, soğuk yağmuru yağdırdım, sonra da şimşek çaktırıp cesedi düşürdüm. Bitirip de alnımdaki yağmur kuruduğunda, Roy'a daktiloyla yazılmış Hortlaklar davetiyesini uzattım.</p>

  <p class="calibre">Roy kâğıdı inceledi, sonra yere atıp ayağıyla üstüne bastı. "Biri dalga geçiyor olmalı!"</p>

  <p class="calibre">"Tabii. Sadece benim sinirden kudurmama sebep oldular, o kadar."</p>

  <p class="calibre">Roy notu yerden alıp bir daha okudu, sonra mezarlığın duvarına dikti gözlerini.</p>

  <p class="calibre">"İnsan niye böyle bir şey yollar ki?"</p>

  <p class="calibre">"Evet. Üstelik stüdyodakilerin çoğu burda olduğumu bile bilmiyor."</p>

  <p class="calibre">"Dün Hortlaklar Yortusu'ydu, iyi ama yine de çok incelikli bir şaka, merdivenin tepesine bir ceset koymak. Dur biraz, ya sana gece yarısı gelmeni söyleyip, başkalarına da sekizde, dokuzda, onda, on birde gelmelerini söyledilerse? Hepsini teker teker korkutmak için! O zaman bir anlamı olur."</p>

  <p class="calibre">"Sen planlamış olsaydın."</p>

  <p class="calibre">Roy sertçe döndü. "Öyle düşünmüyorsun ya?"</p>

  <p class="calibre">"Hayır. Evet. Hayır."</p>

  <p class="calibre">"Hangisi?"</p>

  <p class="calibre">"On dokuz yaşımızdaki Hortlaklar Yortusu'nu hatırlıyor musun, hani Paramount Tiyatrosu'na gitmiştik, Bob Hope'un Kedi ve Kanaryası'nı görmek için, önümüzdeki kız çığlık atmış ben de dönüp etrafıma baktığımda seni yüzünde lastikten bir hortlak maskesiyle oturur bulmuştum?"</p>

  <p class="calibre">"Yaa," diye güldü Roy.</p>

  <p class="calibre">"Hatırlıyor musun hani telefon edip en iyi arkadaşımız Ralph Courtney'in öldüğünü ve evinde yattığını söyleyerek beni çağırmıştın, ama sırf şakaydı, Ralph'in yüzüne beyaz pudra sürerek ölü taklidi yapmasını ben geldiğimde de dirilmesini planlamıştın. Hatırladın mı?"</p>

  <p class="calibre">"Evet," diye güldü Roy yine.</p>

  <p class="calibre">"Ama ben Ralph'a sokakta rastlayınca, şakan mahvolmuştu."</p>

  <p class="calibre">"Hay Allah." Roy başını salladı kendi eşek şakalarına.</p>

  <p class="calibre">"Eh öyleyse şu lanet cesedi merdivenin tepesine koyup bana mektubu yollayan da sen olabilirsin."</p>

  <p class="calibre">"Yalnız bunda bir şey eksik," dedi Roy. "Sen bana Arbuthnot'tan hiç söz etmemiştin. Cesedi ben yapmış olsam, zavallı orospu çocuğunu tanıyacağını nerden bilecektim? Bunu yapan senin Arbuthnot'u yıllar önce görmüş olduğunu bilen biri olmalı, değil mi?"</p>

  <p class="calibre">"Ee..."</p>

  <p class="calibre">"Neye baktığını bilmedikten sonra yağmur altında bir cesedin hiçbir anlamı yok. Çocukken stüdyoların etrafında dolaştığın zaman karşılaştığın başka bir sürü insandan söz etmiştin bana. Ben bir ceset yapacak olsaydım, Rudolph Valentino veya Lon Chaney'yi yapardım, tanıyacağından emin olmak için. Doğru mu?"</p>

  <p class="calibre">"Doğru," dedim. Roy'un yüzünü inceledim, sonra hemen kaçırdım gözlerimi. "Afedersin. Ama Arbuthnot'tu işte. Onu seneler senesi belki yirmi otuz defa gördüm. Dokuz yüz otuzlarda. Röportajlarda. Stüdyonun önünde, burada. O ve spor otomobilleri, düzinelerce, değişik değişik, üç tane de limuzin. Bir de kadınlar, birkaç düzine, hep gülen; imza verdiğinde defterin arasına bir çeyreklik sıkıştırırdı geri vermeden önce. Çeyreklik! Hem de 1934'te! O zamanlar bir çeyreklikle bir mayalı süt, bir çikolata, bir de sinema bileti alırdın."</p>

  <p class="calibre">"Öyle biriydi ha? Tevekkeli değil hatırlıyorsun. Sana ne kadar verdi?"</p>

  <p class="calibre">"Bir keresinde bir dolar yirmi beş sent vermişti. Bir anda zengin olmuştum. Şimdiyse, dün gece gittiğim o duvarın orda gömülü, değil mi? Toprağın altından çıkarılıp merdivenin tepesine konduğunu düşünerek korkmamı kim isteyebilir ki? Ceset demir bir kasa gibi yere çakıldı. En azından iki adam lazım onu taşımaya. Neden?"</p>

  <p class="calibre">Roy bir doughnut daha alıp ısırdı. "Evet, neden? Belki de biri dünyaya ilan etmek için seni kullanıyor. Başka birine söyleyecektin elbet, değil mi?"</p>

  <p class="calibre">"Belki."</p>

  <p class="calibre">"Söyleme. Bu halinle bile korkmuş görünüyorsun."</p>

  <p class="calibre">"Ama niye korkayım? Bu şakadan öte bir şey gibime geliyor, başka bir anlamı var."</p>

  <p class="calibre">Roy duvara baktı ağır ağır çiğneyerek. "Kahretsin," dedi sonunda. "Bu sabah mezarlığa gidip ceset hâlâ orda mı diye baktın mı? Niye bakmıyorsun?"</p>

  <p class="calibre">."Olmaz!"</p>

  <p class="calibre">"Güpegündüz korkuyor musun?"</p>

  <p class="calibre">"Hayır ama..."</p>

  <p class="calibre">"Hey!" diye bağırdı kızgın bir ses. "İki gerzek ne yapıyorsunuz orda?"</p>

  <p class="calibre">Roy ile ben başımızı çevirdik.</p>

  <p class="calibre">Manny Leiber bahçenin ortasında duruyordu. Rolls Royce'u bir kenara çekilmişti, motor sessiz ve derinden çalışıyordu ama arabada en ufak bir titreşim yoktu.</p>

  <p class="calibre">"Ee?" diye bağırdı Manny.</p>

  <p class="calibre">"Konferans yapıyoruz," dedi Roy sakin sakin. "Buraya taşınmak istiyoruz."</p>

  <p class="calibre">"Ne yapmak?" Manny eski Victoria tarzı eve baktı.</p>

  <p class="calibre">"Çalışmak için harika bir yer," dedi Roy çabucak. "Ofisimiz önde olur, verandada, bir masa bir de daktilo atarız."</p>

  <p class="calibre">"Sizin ofisiniz var!"</p>

  <p class="calibre">"Ofisler ilham vermiyor. Burası-" etrafa işaret ettim, topu Roy'dan alarak- "ilham veriyor. Bütün yazarları Yazarlar Binası'ndan çıkarmanız lazım. Steve Longstreet'i İç Savaş filmini yazsın diye şu New Orleans malikânesine yerleştir. Ya biraz ötesindeki Fransız fırınına ne demeli? Marcel Dementhon'nın devrimini bitirmesi için harika bir yer, di mi! Daha aşağıda Piccadilly, bütün o yeni İngiliz yazarları da oraya koy!"</p>

  <p class="calibre">Manny yavaş yavaş verandaya çıktı, yüzü kızarmıştı. Etrafına bakındı, stüdyoya, Rolls'una, sonra bize, sanki bizi samanlıkta çıplak ve sigara içerken yakalamış gibi. "Tanrım, aklını kaçıranların sonu gelmiyor. Lydia Pinkham'in harabesini yazarlar katedraline çevirmek isteyen iki kaçık çıktı şimdi de karşıma!"</p>

  <p class="calibre">"Tabii!" dedi Roy. "İşte şuracıkta bu verandada tarihin en korkunç minyatür film setini tasarladım!"</p>

  <p class="calibre">"Edebiyatı kes." Manny geriledi. "Yaptığını görelim!"</p>

  <p class="calibre">"Rolls'unu kullanabilir miyiz?"</p>

  <p class="calibre">Rolls'u kullandık.</p>

  <p class="calibre">Sahne 13'e giderken Manny Leiber dosdoğru önüne baktı ve "ben bir tımarhaneyi idare etmeye çalışıyorum, siz burda verandada oturmuş çene çalıyorsunuz. Hani nerde Canavarım? Üç haftadır bekliyorum-"</p>

  <p class="calibre">"Öyle deme," dedim sakince, "gerçekten yeni bir şeyin gün ışığına çıkmasını beklemek zaman alıyor. Bırak biraz rahat nefes alalım, içimizdeki gizli yılan tatlı dille çıksın dışarı. Üzülme. Roy kille çalışacak. Ondan bir şeyler çıkacak elbet. Canavarı şimdilik karanlıkta tutuyoruz - anlıyor musun?"</p>

  <p class="calibre">"Hayır, anlamıyorum!" dedi Manny hışımla. "Hepsi bahane! Size üç gün daha veriyorum! Sonra da Canavarı görmek istiyorum!"</p>

  <p class="calibre">"Peki ya, Canavar seni görürse!" diye çıkıştım birden. "Tanrım! Her şeyi Canavar'ın bakış açısından yapsak, dışarıyı gözlerken? Kamera hareket eder ve kamera Canavar'ın ta kendisidir, insanlar Kamera'dan korkar ve-"</p>

  <p class="calibre">Manny bana bakıp gözlerini kırpıştırdı, bir gözünü kapadı ve mırıldandı: "Fena değil. Kamera ha?"</p>

  <p class="calibre">"Evet! Kamera meteorun içinden sürünerek çıkar. Kamera Canavar olarak, çöle atılır, Cila canavarlarını, yılanları, akbabaları korkutur, tozu dumana katar."</p>

  <p class="calibre">"Vay canına." Manny Leiber hayali çöle dikti gözlerini.</p>

  <p class="calibre">"Vay canına," diye bağırdı Roy sevinçle.</p>

  <p class="calibre">"Kamera'nın üstüne yağlı bir mercek koyarız," diye devam ettim çabucak, "buhar ekleriz, ürpertici müzik, gölgeler; Kahraman, Kamera'nın içine bakar ve-"</p>

  <p class="calibre">"Peki sonra?"</p>

  <p class="calibre">"Eğer söylersem yazamam."</p>

  <p class="calibre">"Yaz, yaz!"</p>

  <p class="calibre">Sahne 13'de durduk. Dışarı zıpladım neşeyle. "Evet, evet. İki ayrı senaryo yazsam daha iyi olur. Biri sana. Biri bana."</p>

  <p class="calibre">"İki mi?" diye haykırdı Manny. "Neden?"</p>

  <p class="calibre">"Bir hafta sonra ikisini de eline vericem. Uygun olanı seçersin."</p>

  <p class="calibre">Manny şüpheyle bana baktı, bir ayağı Rolls'un içinde, bir ayağı dışarda.</p>

  <p class="calibre">"Çok saçma! En iyi olanını kendine saklarsın!"</p>

  <p class="calibre">"Hayır. En iyi işimi senin için yapıcam. Aynı zamanda da benim için. Anlaştık mı?"</p>

  <p class="calibre">"Bir tane fiyatına iki Canavar ha? Oldu bu iş!"</p>

  <p class="calibre">Roy kapının önünde dramatik bir şekilde durdu. "Hazır mısınız? Aklınızı ve ruhunuzu hazır edin." Güzel sanatçı ellerini havaya kaldırdı, bir rahip gibi.</p>

  <p class="calibre">"Hazırım be, aç şu körolasıyı!"</p>

  <p class="calibre">Roy önce dış sonra iç kapıyı açtı ve zifiri karanlığa adım attık.</p>

  <p class="calibre">"Işıklar nerde be!" dedi Manny.</p>

  <p class="calibre">"Bekle," diye fısıldadı Roy.</p>

  <p class="calibre">Roy'un karanlıkta hareket ettiğini işittik, görünmeyen nesnelerin üzerinden dikkatle atladığını.</p>

  <p class="calibre">Manny sinirle titredi.</p>

  <p class="calibre">"Nerdeyse hazır," dedi Roy bir gece ülkesinden bu yana doğru. "Şimdi..."</p>

  <p class="calibre">Roy bir rüzgâr makinesini açtı hafiften. Önce dev bir fırtına gibi bir uğultu oldu, And Dağları'nın havasını, Himalayalar'ın şelflerinden mırıltılı karları, Sumatra'nın yağmurunu, Kilimanjaro'ya doğru yol alan bir orman rüzgârını, Azorlar boyunca gelgitlerin fısırtısını, ilk çağ kuşlarının çığlıklarını, yarasa kanatlarının çarpmasını getirdi beraberinde, insanın tüylerini diken diken eden, aklını çukurlara yuvarlayan sesler-</p>

  <p class="calibre">"Işıklar!" diye bağırdı Roy.</p>

  <p class="calibre">Ve ışıklar Roy Holdstrom'un topraklarında dolaşmaya başladı, öylesine yabancı ve öylesine güzel manzaralardı ki insanın yüreği burkuluyor, korkusu diniyor sonra yeniden sarsılıyordu, gölgeler büyük bir yaban sıçanı ordusu halinde mikroskobik kumulların, minicik tepelerin, minyatür dağların üzerine saldırıyor, vaat edilmiş ama henüz gerçekleşmemiş bir kaderden kaçıyorlardı.</p>

  <p class="calibre">Keyifle etrafıma baktım. Roy yine aklımı okumuştu.</p>

  <p class="calibre">Kafamın gizli kamerasında gece ekranlarına yansıttığım aydınlık ve karanlık malzemeyi ben daha tek laf etmeden çalmış, tasarlamış ve yapmıştı. Şimdi de bu minyatür gerçekleri en tuhaf, en kendine özgü senaryomu yazarken kullanma sırası bendeydi. Kahramanlarım bu minicik ülkeye adım atıp koşmaya can atıyorlardı.</p>

  <p class="calibre">Mariny Leiber dili tutulmuş, bakakaldı.</p>

  <p class="calibre">Roy'un dinozor ülkesi eski ve yapay bir şafakta aydınlanan bir hayaletler şehri gibiydi.</p>

  <p class="calibre">Bu kayıp dünyanın etrafı kocaman cam levhalarla çevriliydi.</p>

  <p class="calibre">Roy bunların üstünü ilkçağ ormanlarıyla, katran çukurlarıyla boyamıştı; yaratıkları, Mars günbatımları kadar ateşli ve acı, kırmızının bin bir tonuyla yanan gökler altında bu çukurlara gömülüyordu.</p>

  <p class="calibre">Lisedeyken Roy beni evinin garajına götürüp, kapıları sonuna kadar açarak otomobiller yerine, uyanmak, pençelemek, çiğnemek, uçmak, çığlık atmak ve ölmek dürtüsüyle hareket eden ve bütün çocukluk gecelerimizi dolduran yaratıkları gösterdiği zaman hissettiğim aynı o ağzı bir karış açık heyecanı hissettim</p>

  <p class="calibre">Ve şu anda, burada, Sahne 13'de Manny ile benim mahsur kaldığımız bu kocaman minyatür kıtanın üstünde Roy'un yüzü parlıyordu.</p>

  <p class="calibre">Parmak ucunda ilerledim, minicik bir nesneyi yok ederim korkusuyla. Tek başına duran, üstü örtülü bir heykel platformuna gelip durdum.</p>

  <p class="calibre">En muhteşem canavarı bu olmalıydı, yirmi yaşlarındayken gittiğimiz doğa tarihi müzesinin ilkel koridorlarında gördüğü ve yapmaya karar verdiği şey. Bu Canavar dünyanın bir yerinde tozlar içinde saklanmış, ayağımızın dibinde, Tanrı'nın kayıp kömür madenlerinden birinde kömürleri arşınlıyor olmalıydı. Dinle! Yeraltından gelen şu sesi dinle, salıverilmeye can atan ilkel kalbini, volkanik ciğerlerini dinle! Roy onu salıvermiş miydi?</p>

  <p class="calibre">"Allah belamı versin." Manny Leiber saklı canavara doğru eğildi. "Artık görebilecek miyiz şunu?"</p>

  <p class="calibre">"Evet," dedi Roy. "Bu o işte."</p>

  <p class="calibre">Manny örtüye dokundu.</p>

  <p class="calibre">"Dur," dedi Roy, "Bana bir gün daha lazım."</p>

  <p class="calibre">"Yalancı!" dedi Manny. "Şu paçavranın altında bir tane bile kör olası yaratık olduğuna inanmıyorum!"</p>

  <p class="calibre">Manny iki adım attı. Roy üç adım sıçradı.</p>

  <p class="calibre">Aynı anda Sahne 13'ün telefonu çaldı.</p>

  <p class="calibre">Ben alamadan Manny kaptı.</p>

  <p class="calibre">"Ne var?" diye bağırdı.</p>

  <p class="calibre">Yüzü değişti. Belki soldu belki solmadı ama değişti.</p>

  <p class="calibre">"Biliyorum." Bir soluk aldı. "Onu da biliyorum." Bir soluk daha; yüzü kızarmaya başladı. "Onu yarım saat önce biliyordum! Sen de kimsin be adam?!"</p>

  <p class="calibre">Hattın öbür ucunda bir arı vızıldadı. Telefon kapanmıştı.</p>

  <p class="calibre">"Namussuz!"</p>

  <p class="calibre">Manny telefonu fırlattı, hemen yakaladım.</p>

  <p class="calibre">"Biri beni ıslak çarşafa sarsın, burası tam bir tımarhane! Nerde kalmıştım? Siz!"</p>

  <p class="calibre">İkimize işaret etti.</p>

  <p class="calibre">"İki gün, üç değil. Şu lanet canavarı kutudan çıkarın yoksa-"</p>

  <p class="calibre">O anda ön kapı açıldı. Siyah kostümlü çelimsiz bir adam, stüdyo şoförlerinden biri, gün ışığında durdu.</p>

  <p class="calibre">"Şimdi ne var?" diye bağırdı Manny.</p>

  <p class="calibre">"Buraya kadar getirdik ama motor sustu. Tamiri şimdi bitirdik."</p>

  <p class="calibre">"Sallanıp durma öyleyse be adam!"</p>

  <p class="calibre">Manny bir yumruğunu kaldırıp adamın üstüne yürüdü, ama kapı çarptı, çelimsiz kayboluverdi, Manny de dönüp hıncını bizden çıkardı.</p>

  <p class="calibre">"Son rötuşlarınızı da yapıp Cuma akşamına hazır edin. O zamana kadar teslim etmezseniz, bir daha size iş yok, ikinize de!"</p>

  <p class="calibre">Roy sakin sakin sordu. "Peki Green Town, Illinois ofisimizi kullanabilir miyiz? Bizim gibi kaçıklardan aldığın sonucu gördün işte."</p>

  <p class="calibre">Manny bir an durup çatapat fabrikasındaki bir çocuk gibi o tuhaf, kayıp ülkeye baktı.</p>

  <p class="calibre">"Tanrım," diye soludu, bir an için problemlerini unutarak, "başardığınızı kabul etmem gerek."</p>

  <p class="calibre">Durdu, kendi övgü sözlerine kızıp ağız değiştirdi. "Artık gevezeliği kesip kıçınızı kımıldatın!" Ve - bam! O da kayboldu.</p>

  <p class="calibre">Eski, zaman içinde kaybolmuş topraklarımızın ortasında durup Roy'la birbirimize baktık.</p>

  <p class="calibre">"Meraklı, daha meraklı," dedi Roy. Sonra, "sahiden yapacak mısın? İki ayrı senaryo yazacak mısın? Biri ona biri bize?"</p>

  <p class="calibre">"Tabii ne sandın."</p>

  <p class="calibre">"Nasıl yapabilirsin ki?"</p>

  <p class="calibre">"Ne var ki," dedim, "on beş yıldır alıştırma yapıyorum, yüz tane kolay hikâye yazdım, haftada bir taneden yüz hafta; iki günde iki ayrı senaryo özeti yazamayacak mıyım? Hem de ikisi de harika olacak. Bana güven."</p>

  <p class="calibre">"Peki peki güveniyorum." Uzan bir anlık duraksamadan sonra, "Gidip bakalım mı?"</p>

  <p class="calibre">"Neye?"</p>

  <p class="calibre">"Gördüğün cenazeye. Yağmurda. Dün gece. Duvarın üstünde. Dur bir dakka."</p>

  <p class="calibre">Roy büyük hava basınçlı kapıya doğru yürüdü. Ben de peşinden. Kapıyı açtı. Dışarı baktık.</p>

  <p class="calibre">Kristal camlı, süslü işlemeli siyah bir cenaze arabası stüdyo sokağından yola çıkıyordu, kötü motorundan acayip sesler çıkararak.</p>

  <p class="calibre">"Bahse girerim nereye gittiğini biliyorum," dedi Roy.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_8">-8-</h2>

  <p class="calibre"><span style="font-size: 1em;">Gower Sokağı'nda Roy'un dökük 1927 model tin lizzie'siyle dolaştık.</span><br /></p>

  <p class="calibre">Siyah cenaze arabasının mezarlığa girdiğini görmedik, ama önüne park ederken, araba taşların arasından kıvrıla kıvrıla geldi.</p>

  <p class="calibre">Bizi geçti, sokağın parlak güneşine bir tabut taşıyarak.</p>

  <p class="calibre">Dönüp, siyah limuzinin kuzey buz sahralarından gelen bir kutup esintisiyle fısıldayarak kapıdan dışarı çıkmasını seyrettik.</p>

  <p class="calibre">"Bir tabutun cenaze arabasıyla mezarlıktan çıktığını da ilk defa görüyorum. Geç kaldık!"</p>

  <p class="calibre">Limuzinin kuyruğuna dönüp bir daha baktım, doğuya, stüdyoya doğru gidiyordu.</p>

  <p class="calibre">"Ne için geç kaldık?"</p>

  <p class="calibre">"Senin cesedin için tabii, aptal! Hadi gel."</p>

  <p class="calibre">Roy durduğunda nerdeyse mezarlığın arka duvarına gelmiştik.</p>

  <p class="calibre">"İşte bak, mezarı burada."</p>

  <p class="calibre">Roy'un baktığı yere baktım, üç metre tepemizdeki mermer mezara:</p>

  <p class="calibre">J. C. ARBUTHNOT -1884-1934 Huzur içinde yatsın.</p>

  <p class="calibre">Çok ünlü insanların gömüldüğü şu Yunan tapınağı tipi evciklerden biriydi, ağır bir tahta-ve-bronz iç kapının üstüne kilitlenmiş demir kafesli bir dış kapısı vardı.</p>

  <p class="calibre">"Burdan çıkmış olamaz herhalde?"</p>

  <p class="calibre">"Hayır, ama bir şey o merdivenin tepesine çıktı ve o yüzü tanıdım. Başka biri de o yüzü tanıyacağımı bildiğinden görmem için beni davet etti."</p>

  <p class="calibre">"Kapa çeneni. Yürü."</p>

  <p class="calibre">Dar yolda ilerledik.</p>

  <p class="calibre">"Dikkatli ol. Bu saçma oyunu oynarken biri görmesin."</p>

  <p class="calibre">Duvara vardık. Hiçbir şey yoktu tabii.</p>

  <p class="calibre">"Dediğim gibi, ceset burada idiyse, geç kaldık." Roy nefesini bırakıp baktı.</p>

  <p class="calibre">"Hayır, bak, surda."</p>

  <p class="calibre">Duvarın tepesini işaret ettim.</p>

  <p class="calibre">Üst kenara dayanmış bir nesnenin bıraktığı iki iz vardı.</p>

  <p class="calibre">"Merdiven mi?"</p>

  <p class="calibre">"Ve surda, aşağıda."</p>

  <p class="calibre">Duvarın altındaki çimende, yaklaşık dört buçuk metre dışa</p>

  <p class="calibre">doğru, uygun bir açıda, merdiven ayağına ait birer buçuk santimlik iki çukur vardı.</p>

  <p class="calibre">"Ve burası, gördün mü?"</p>

  <p class="calibre">Çimenin üzerinde, düşen bir şeyle ezilmiş uzun alam gösterdim.</p>

  <p class="calibre">"Vay, vay," diye mırıldandı Roy. "Hortlaklar Yortusu yeniden başlıyor galiba."</p>

  <p class="calibre">Roy çimene diz çöküp, uzun kemikli parmaklarını, sadece on iki saat önce soğuk yağmurun altında orada yatan ağır vücudun bıraktığı izlerde gezdirdi.</p>

  <p class="calibre">Ben de Roy'un yanına diz çöktüm, ezik çimenlere bakınca vücudum ürperdi.</p>

  <p class="calibre">"Ben-" dedim ve sustum.</p>

  <p class="calibre">Çünkü ikimizin arasında bir gölge belirmişti.</p>

  <p class="calibre">"Günaydın!"</p>

  <p class="calibre">Mezarlığın gündüz bekçisi tepemizde duruyordu. Roy'a bir göz attım. "Aradığımız taş bu mu? Seneler geçti. Acaba-"</p>

  <p class="calibre">Yanımdaki düz taş yapraklarla kaplıydı. Ellerimle tozunu sildim. Alttan bir isim göründü. SMYTHE. 1875-1928.</p>

  <p class="calibre">"Tabii! Yaşlı büyükbaba!" diye bağırdı Roy. "Zavallıcık. Zatürreden öldü." Roy tozu tamamen silmeme yardım etti. "Çok severdim-"</p>

  <p class="calibre">"Çiçekleriniz nerde?" dedi tepemizdeki kalın ses.</p>

  <p class="calibre">Roy'la ben gerildik.</p>

  <p class="calibre">"Annem getiriyor," dedi Roy. "Biz önden geldik, taşı bulalım diye." Roy omzunun üstünden baktı. "Bak, geliyor işte."</p>

  <p class="calibre">Mezarlığın gündüz bekçisi, uzun yılların tecrübesi ve şüpheciliğiyle, yıllanmış bir mezar taşma benzeyen yüzünü kapıya doğru çevirdi.</p>

  <p class="calibre">Uzaktan, Santa Monica Bulvarı'ndan bir kadın elinde çiçeklerle bu yana doğru geliyordu.</p>

  <p class="calibre">Allaha şükür, diye düşündüm.</p>

  <p class="calibre">Bekçi homurdandı, çenesini oynattı, dönüp mezarların arasına daldı. Tam vaktinde, çünkü kadın başka tarafa yönelmişti.</p>

  <p class="calibre">Ayağa fırladık. Roy yakındaki bir tümsekten birkaç çiçek kaptı.</p>

  <p class="calibre">"Yapma!"</p>

  <p class="calibre">"Sen karışma!" Roy çiçekleri Büyükbaba Smythe'in taşına yığdı. "Adam geri gelir de o kadar laftan sonra niye çiçek miçek olmadığını merak ederse görürsün. Hadi gel!"</p>

  <p class="calibre">Elli metre kadar yürüyüp durduk, konuşur gibi yaptık, pek bir şey söylemeden. Sonunda Roy koluma dokundu. "Dikkatli ol," diye fısıldadı. "Yan gözle bak. Önüne bakma. Adam geri geldi."</p>

  <p class="calibre">Gerçekten de yaşlı bekçi duvarın altına, düşmüş cesedin izlerinin durduğu yere gelmişti.</p>

  <p class="calibre">Başını kaldırdı ve bizi gördü. Kolumu hemen Roy'un omuzuna doladım teselli eder gibi.</p>

  <p class="calibre">Yaşlı adam eğildi. Parmaklarıyla otları taradı. Dün geceki korkunç yağmurda gökten düşmüş ağır bir şeyin izi kalmayıncaya kadar.</p>

  <p class="calibre">"Şimdi inandın mı?" dedim.</p>

  <p class="calibre">"Acaba," dedi Roy, "o cenaze arabası nereye gitti?"</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_9">-9-</h2>

  <p class="sgc1" style="text-align: left;"><span style="font-size: 1em; text-align: justify;">Biz stüdyonun ana kapısından tekrar içeri girerken cenaze arabası çıkıyordu. İçi bomboş. Uzun bir güz rüzgârı gibi dolandı ve ölüm ülkesine geri döndü.</span><br /></p>

  <p class="calibre">"Allahım! Tam tahmin ettiğim gibi!" Roy direksiyonu çeviriyordu ama gözü geride, boş caddedeydi. "Bu iş hoşuma gitmeye başladı!"</p>

  <p class="calibre">Cenaze arabasının geldiği yöne doğru ilerlemeye koyulduk.</p>

  <p class="calibre">Önümüze Fritz Wong çıktı, karşıdan karşıya geçiyordu, görünmez bir asker bölüğünü önüne katmış, kendi kendine mırıldanıp küfrediyordu; havayı ikiye bölen keskin profili, başında koyu renk beresi, Hollywood'da bere giyen ve bunun için söylenenlere aldırmayan tek adam.</p>

  <p class="calibre">"Fritz!" diye seslendim. "Roy, dursana!"</p>

  <p class="calibre">Fritz sallana sallana gelip arabaya dayandı ve mutat sözleriyle bizi selamladı.</p>

  <p class="calibre">"Merhaba, aptal bisikletli Marslı! Direksiyondaki şu acayip görünüşlü maymun da kim?"</p>

  <p class="calibre">"Merhaba Fritz, seni aptal..." duraksadım, sonra saf saf, "Roy Holdstrom, dünyanın en büyük dinozor mucidi, yapıcısı ve uçurucusu!" dedim.</p>

  <p class="calibre">Fritz Wong'un monoklü ateş püskürttü. Roy'u Doğulu-Alman bakışında hapsetti sonra kesik kesik başını salladı.</p>

  <p class="calibre">"Pithecanthropus erectus'un arkadaşı benim de arkadaşımdır!"</p>

  <p class="calibre">Roy uzattığı eli sıktı. "Son filmini sevdim."</p>

  <p class="calibre">"Sevdin mi!" diye bağırdı Fritz Wong.</p>

  <p class="calibre">"Bayıldım!"</p>

  <p class="calibre">"Güzel." Fritz bana baktı. "Kahvaltıdan bu yana ne var ne yok?"</p>

  <p class="calibre">"Biraz önce tuhaf bir şeyler oldu mu buralarda?"</p>

  <p class="calibre">"Bir düşüneyim. Kırk kişilik bir Roma alayı şu yana doğru gitti. Bir goril, kafası elinde, koşarak Sahne 10'a girdi. Eşcinsel bir sanat yönetmeni Erkekler Tuvaleti'nden atıldı. Yuda, Galile'de daha çok gümüş isteyerek greve başladı. Yo, hayır, pek tuhaf bir şeyler oldu diyemem."</p>

  <p class="calibre">"Ya geçenler?" diye önerdi Roy. "Cenaze filan?"</p>

  <p class="calibre">"Cenaze mi! Fark etmem mi sandınız? Dur bir dakika!" Monoklünü kapıya sonra da arka platoya doğru parıldattı, "Ne aptalım. Evet. DeMille'in cenaze arabası olduğunu, bir kutlama yapacağımızı umuyordum. Şu yöne gitti!"</p>

  <p class="calibre">"Bugün burda cenazeli bir film filan mı çekiyorlar?"</p>

  <p class="calibre">"Her sesli sahnede; hindiler, katatonik aktörler, bir balinayı ölü doğurtacak kadar iri pençeli İngiliz cenazeciler. Dün Hortlaklar Gecesi'ydi, di mi? Bugün de gerçek Meksika Ölüm Günü, 1 Kasım, eh, Maximus Filmleri'nin neyi eksik? Bu araba enkazını nerden buldunuz, Bay Holdstrom?"</p>

  <p class="calibre">"Bu," dedi Roy, eski Hal Roach komedilerindeki Edgar Kennedy gibi ağır ağır, "Laurel Hardy'nin 1930'da içinde balık sattıkları iki tekerlekli araba. Bana elli kâğıda mal oldu, boyası da yetmiş. Geri çekilin, beyefendi!"</p>

  <p class="calibre">Roy'dan çok hoşlanan Fritz Wong geri sıçradı. "Bir saat sonra, Marslı. Yemekhane'de. Orda ol!"</p>

  <p class="calibre">Öğle kalabalığının arasına karıştık. Roy direksiyonu kırıp bir köşeden Springfield, Illinois, Aşağı Manhattan ve Piccadilly'ye saptı.</p>

  <p class="calibre">"Nereye gittiğini biliyor musun?" diye sordum.</p>

  <p class="calibre">"Stüdyo bir ceset saklamak için harika bir yer. Kim farkına varır ki? Habeşler, Yunanlılar ve-Chicago çeteleriyle dolu bir arka platoya altı düzine çete savaşıyla kırk Sousa bandosu getirsen, kimsenin ruhu bile duymaz! Bu ceset, dostum, buralarda bir yerde olmalı!"</p>

  <p class="calibre">Son köşeden dönüp Tombstone, Arizona'ya girdik.</p>

  <p class="calibre">"Ne şehir ismi ama," dedi Roy.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_10">-10-</h2>

  <p class="calibre"><span style="font-size: 1em;">Sıcak bir durgunluk vardı. Tam öğle vaktiydi. Etrafımız, arka plato tozundaki binlerce ayak iziyle çevriliydi. İzlerden bazısı çok eskilere, Tom Miks, Hoot Gibson ve Ken Maynard'a aitti. Bıraktım rüzgâr hatıraları uçuştursun, sıcak tozlan kaldırsın. Ayak izleri kalmamıştı elbette - toz durmaz - John Wayne'in büyük adımları bile çoktan silinip gitmişti; Matta, Markos, Luka ve Yuhanna'nın sandal izlerinin yüz metre ötede, Plato 12'deki Galile Denizi'nin kıyılarından silindiği gibi. Ama atların kokusu hâlâ duruyordu, biraz sonra posta arabası yeni bir senaryo yüküyle gelecek, yeni bir grup tüfekli aylakları korkutacaktı. Laurel Hardy'nin külüstürünün içinde oturup, yılda iki kere körüklenen ve 9.10 Galveston treni veya Lincoln'u eve taşıyan ölüm treni olan iç Savaş lokomotifini seyretme zevkini tepmek istemiyordum.</span><br /></p>

  <p class="calibre">Ama sonunda, "cesedin burada olduğundan nasıl bu kadar emin olabiliyorsun?" diye sordum.</p>

  <p class="calibre">Roy yer tahtalarını tekmeledi, Gary Cooper'ın bir zamanlar inek pisliklerini tekmelediği gibi. "Şu binalara iyi bak."</p>

  <p class="calibre">Baktım.</p>

  <p class="calibre">Bu Western topraklarındaki sahte cephelerin arkasında metal lehimleme atölyeleri vardı, eski araba müzeleri, sahte variller ve-</p>

  <p class="calibre">"Marangozhane mi?" dedim.</p>

  <p class="calibre">Roy başını salladı, arabayı gözden uzak bir yere çekti.</p>

  <p class="calibre">"Burada tabut yapıyorlar, ceset de burda olmalı."</p>

  <p class="calibre">Roy, önce bir uzun bacağı sonra öteki, külüstürden indi. "Tabutu buraya geri getirdiler çünkü burda yapılmıştı. Hadi, çabuk, Kızılderililere yakalanmayalım."</p>

  <p class="calibre">Arkasından yetişip, sıra sıra dizili Napolyon'un ampir mobilyalarıyla, yıllardır kayıp arkalığını bekleyen Sezar'ın tahtıyla ve daha birçoklarıyla dolu serin bir mağaraya girdim.</p>

  <p class="calibre">Etrafıma baktım.</p>

  <p class="calibre">Hiçbir şey ölmüyor, diye düşündüm. Her şey geri dönüyor. İstersen tabii.</p>

  <p class="calibre">Ama nerde saklanıp bekliyor? Nerde yeniden doğuyor? Burda, diye düşündüm. Evet burda.</p>

  <p class="calibre">Ellerinde beslenme çantalarıyla gelirken işçilere benzeyen, giderken ise kocalara veya imkânsız sevgililere benzeyen insanların aklında.</p>

  <p class="calibre">Peki gelip gitme arasında?</p>

  <p class="calibre">New Orleans'ı gemiden görmek istiyorsan Mississippi Belle'i yap, veya kırk derece kuzey enleminde Bernini'nin sütunlarını dik. Veya Empire State'i yeniden inşa edip ona tırmanabilecek kadar büyük bir maymun yap.</p>

  <p class="calibre">Senin düşün onların tasarısı demektir ve bunlar Mikelangelo'nun, Da Vinci'nin oğullarının oğulları, dünün babaları, yarının oğullarıdır.</p>

  <p class="calibre">Ve şimdi arkadaşım Roy bir Western barının arkasındaki loş mağaraya uzanıp beni de kolumdan çekti. Bağdat'ın ve yukarı Sanduski'nin üst üste yığılmış cepheleri arasına.</p>

  <p class="calibre">Sessizlik. Herkes yemeğe gitmişti.</p>

  <p class="calibre">Roy havayı koklayıp hafifçe güldü.</p>

  <p class="calibre">"Tanrım, şunu koklasana! Testere talaşı! Lisedeyken senle beraber marangozluk dersine gitmeme sebep olan şey. Testere tezgâhlarının sesi. Bir şeyler yapan insanların sesi. Ellerim titrerdi. Şuraya bak!" Roy uzun bir cam kutunun başında durup içindeki güzelliğe baktı.</p>

  <p class="calibre">Bounty idi bu, minyatürü, elli metre uzunluğunda, tam teçhizat, iki uzun yüzyıl önce hayali denizlerde yüzerken.</p>

  <p class="calibre">"Hadi," dedi Roy sessizce. "Usulca dokun."</p>

  <p class="calibre">Büyük bir hayranlıkla dokundum, ve bir an niye buraya geldiğimizi unutuverdim, hep kalmak istedim. Ama Roy biraz sonra çekti beni.</p>

  <p class="calibre">"Birini seç," diye fısıldadı.</p>

  <p class="calibre">On beş metre kadar geride, sıcak karanlığın içinde duran dev bir tabut koleksiyonuna baktık.</p>

  <p class="calibre">"Neden bu kadar çok?" diye sordum.</p>

  <p class="calibre">"Stüdyonun bugünle Şükran Günü arasında yapacağı bütün hindileri gömmek için."</p>

  <p class="calibre">Cenaze montaj hattına vardık.</p>

  <p class="calibre">"Hepsi senin," dedi Roy. "Seç."</p>

  <p class="calibre">"En üstte olamaz. Çok yüksek. İnsanlar tembel olur. Öyleyse -bu."</p>

  <p class="calibre">En önde duran tabutu dürtükledim ayağımla.</p>

  <p class="calibre">"Hadi öyleyse," diye kışkırttı Roy, tereddüt etmeme gülerek. "Açsana."</p>

  <p class="calibre">"Sen aç."</p>

  <p class="calibre">Roy eğilip kapağı yokladı.</p>

  <p class="calibre">Tabut çivilenmişti.</p>

  <p class="calibre">Bir yerden bir korna sesi geldi. Dışarı baktık.</p>

  <p class="calibre">Tombstone'un caddesine bir araba yanaşıyordu.</p>

  <p class="calibre">"Çabuk!" Roy bir masaya koştu, deli gibi arandı, sonunda çivileri sökecek bir çekiç ve manivela buldu.</p>

  <p class="calibre">"Aman Allah," diye soludum.</p>

  <p class="calibre">Manny Leiber'in Rolls-Royce'su atların bağlandığı yere giriyordu gündüz sıcağında tozu dumana katarak.</p>

  <p class="calibre">"Gidelim!"</p>

  <p class="calibre">"Görmeden olmaz - oldu işte!"</p>

  <p class="calibre">Son çivi de çıktı.</p>

  <p class="calibre">Roy kapağı kavradı, derin bir soluk aldı ve tabutu açtı.</p>

  <p class="calibre">Western meydanından, sıcak güneşin içinden sesler geliyor-du.</p>

  <p class="calibre">"Allahım, gözlerini aç," diye bağırdı Roy. "Bak!"</p>

  <p class="calibre">Gözlerimi kapamıştım, yağmuru yine yüzümde hissetmek istemiyordum. Açtım.</p>

  <p class="calibre">"Ee?" dedi Roy.</p>

  <p class="calibre">Ceset ordaydı, sırt üstü yatmış, gözleri iri iri, burun delikleri hiddetli, ağzı açıktı. Ama yanaklarından ve çenesinden aşağı akan yağmur damlaları yoktu.</p>

  <p class="calibre">"Arbuthnot," dedim.</p>

  <p class="calibre">"Evet," diye soludu Roy. "Resimleri şimdi hatırladım. Tıpatıp aynısı. Ama neden bu zımbırtıyı merdivenin tepesine çıkarıp koydular, ne için?"</p>

  <p class="calibre">Bir kapının çarptığını işittim. Yüz metre ilerde, sıcak tozun içinde Manny Leiber Rolls'undan inmiş, etrafımızdaki, üstümüzdeki gölgeliğe doğru gözlerini kırpıştırıyordu.</p>

  <p class="calibre">İçim ürperdi.</p>

  <p class="calibre">"Dur bir dakika," dedi Roy. Homurdanarak eğildi.</p>

  <p class="calibre">"Yapma!"</p>

  <p class="calibre">"Bir dakka," dedi Roy ve cesede dokundu.</p>

  <p class="calibre">"Çabuk ol, ne olur!"</p>

  <p class="calibre">"Şuraya bak hele," dedi Roy.</p>

  <p class="calibre">Cesedi tutup kaldırdı.</p>

  <p class="calibre">"Aman!" dedim ve sustum.</p>

  <p class="calibre">Çünkü ceset bir mısır gevreği çuvalı kadar kolayca havalandı.</p>

  <p class="calibre">"Olamaz!"</p>

  <p class="calibre">"Olur, olur." Roy cesedi sarstı. Bir korkuluk gibi hışırdadı.</p>

  <p class="calibre">"Vay canına! Bak, tabutun dibinde de kurşun ağırlıklar var, merdivenin tepesine çıkınca orda dursun diye. Düştüğü zaman da, dediğin gibi, sahiden çarpar. Dikkat! Barakudalar geliyor!"</p>

  <p class="calibre">Roy dışarıdaki öğle sıcağında, arabalardan inip Manny'nin çevresinde toplanan uzak şekillere baktı. "Tamam. Gidelim."</p>

  <p class="calibre">Roy cesedi bıraktı, kapağı kapayıp koşmaya başladı. Ben de peşinden, mobilyaların, sütunların ve sahte cephelerin arasından dolana dolana.</p>

  <p class="calibre">Üç düzine kapıdan geçip bir Rönesans merdiveninin basamaklarının yansını tırmandıktan sonra durduk, arkamıza baktık, kafamızı uzatıp kulak kabarttık. .</p>

  <p class="calibre">Biraz uzakta, yirmi beş otuz metre mesafede, Manny Leiber bizim sadece bir dakika önce durduğumuz yere geldi. Manny'nin sesi hepsininkini bastırıyordu. Herhalde herkese çenesini kapamasını söylemişti. Sessizlik vardı. İçinde faksimile cesedin olduğu tabutu açıyorlardı.</p>

  <p class="calibre">Roy bana baktı, kaşları havada. Ben de ona baktım soluk bile almadan.</p>

  <p class="calibre">Bir kıpırtı oldu, bir bağrışma, küfürler. Manny herkesten çok sövüyordu. Sonra bir mırıldanma oldu, biraz konuşma, Manny yine bağırdı ve tabutun kapağı son bir defa çarpıp kapandı.</p>

  <p class="calibre">Aynı anda ikimiz de tabanları yağladık. Basamaklardan aşağı olabildiğince sessizce indik, birkaç düzine daha kapıdan geçip marangozhanenin arka kapısından çıktık.</p>

  <p class="calibre">"Bir şey duyuyor musun?" diye soludu Roy, arkaya göz atarak."Hayır. Sen?"</p>

  <p class="calibre">"Hiçbir şey. Nasıl da kızdılar. Hele Manny. Tanrım, neler oluyor? Biraz balmumu ve alçıyla yarım saatte yapılacak iki paralık körolası bir kukla için bu kadar patırtı niye?"</p>

  <p class="calibre">"Yavaş ol, Roy," dedim. "Kimse koştuğumuzu görmemeli."</p>

  <p class="calibre">Roy yavaşladı, ama hâlâ uzun turna adımları atıyordu.</p>

  <p class="calibre">"Bir düşünsene Roy!" dedim. "Orda olduğumuzu bilseler!"</p>

  <p class="calibre">"Ama bilmiyorlar. Ne macera!"</p>

  <p class="calibre">En iyi dostumu ölü bir adamla tanıştırmakla iyi etmedim galiba, diye düşündüm.</p>

  <p class="calibre">Bir dakika sonra atölyenin arkasında duran Laurel Hardy döküntüsüne vardık.</p>

  <p class="calibre">Roy ön koltuğa oturdu, yüzünde son derece muzır bir gülümseme, göğe ve bulutlara baktı.</p>

  <p class="calibre">"Atla," dedi.</p>

  <p class="calibre">Barakanın içinden sesler yükseliyordu. Birisi bir yerde sövüyordu. Başka biri eleştiriyordu. Biri evet dedi. Başkaları hayır dedi ve küçük grup sıcak öğle ışığına doğru çıktı, kızgın bir an kovanı gibi kaynayarak.</p>

  <p class="calibre">Bir an sonra Manny Leiber'in Rolls-Royce'u sessiz bir fırtına gibi geçti yanımızdan.</p>

  <p class="calibre">İçeride, üç dalkavuğun istiridye gibi solgun yüzlerini gördüm.</p>

  <p class="calibre">Manny Leiber'in yüzüyse öfkeden kıpkırmızıydı.</p>

  <p class="calibre">Rolls'u hızla geçerken bizi gördü.</p>

  <p class="calibre">Roy el sallayıp neşeli bir merhaba savurdu.</p>

  <p class="calibre">"Roy!" diye haykırdım.</p>

  <p class="calibre">Roy bir kahkaha attı, "Bana ne oldu yahu?" dedi ve gaza bastı.</p>

  <p class="calibre">Roy'a bakınca patlayacak gibi oldum. Rüzgârı içine çekip zevkle soludu.</p>

  <p class="calibre">"Sen delisin!" dedim. "Vücudunda sinir denen bir şey yok galiba!"</p>

  <p class="calibre">"Neden," diye cevap verdi Roy tatlı tatlı, "kâğıt hamuru bir kukladan korkayım ki? Manny'nin ödünün patlaması hoşuma gitti.</p>

  <p class="calibre">Bu ara bana çok atıp tutuyordu. Şimdi de birisi onun donuna bir bomba attı. Niye sevinmeyeyim?"</p>

  <p class="calibre">"Yoksa sen miydin?" diye çıkıştım aniden.</p>

  <p class="calibre">Roy şaşırdı. "Yine başlama. Geri zekâlı bir korkuluğu dikip yapıştırıp gecenin bir yarısı merdivenin tepesine ne diye çıkarayım ki?"</p>

  <p class="calibre">"Biraz önce bahsettiğin sebeplerden dolayı. Can sıkıntısını gidermek için. Başkalarının donuna bomba atmak için."</p>

  <p class="calibre">"Hayır. Keşke ben olsaydım. Karnım zil çalıyor. Manny ortaya çıktığında yüzü savaş meydanı gibi olacak."</p>

  <p class="calibre">"Biri bizi gördü mü acaba?"</p>

  <p class="calibre">"Yok canım. Onun için el salladım ya! Ne kadar saf ve masum olduğumuzu göstermek için! Bir şeyler dönüyor ortada, ama normal hareket etmemiz lazım."</p>

  <p class="calibre">"En son ne zaman normal hareket ettik?"</p>

  <p class="calibre">Roy güldü.</p>

  <p class="calibre">Atölyelerin arkasından dolandık, Madrid, Roma ve Kalküta'dan geçip Bronx'un bir yerinde bir binanın önünde durduk.</p>

  <p class="calibre">Roy saatine baktı.</p>

  <p class="calibre">"Senin randevun var. Fritz Wong'la. Git. Şu bir saat içinde orası dışında her yerde görünmemiz lazım." Başıyla, iki yüz metre ötedeki Tombstone'u işaret etti.</p>

  <p class="calibre">"Ne zaman korkmaya başlayacaksın?" diye sordum.</p>

  <p class="calibre">Roy bacak kemiklerini yokladı.</p>

  <p class="calibre">"Daha değil," dedi.</p>

  <p class="calibre">Beni yemekhanenin önünde bıraktı. İndim, yarı ciddi, yarı alaycı yüzüne baktım.</p>

  <p class="calibre">"Sen gelmiyor musun?" dedim.</p>

  <p class="calibre">"Biraz sonra. Yapacak birkaç işim var."</p>

  <p class="calibre">"Roy, delice bir şey yapmayacaksın şimdi, di mi? Yüzünde o çılgın ifade var."</p>

  <p class="calibre">"Düşünüyordum da," dedi Roy, "Arbuthnot ne zaman öldü?"</p>

  <p class="calibre">"Yirmi yıl önce bu hafta. İki arabalı bir kaza, üç kişi öldü. Arbuthnot, stüdyo muhasebecisi Sloane ve Sloane'ın karısı. Günlerce manşet oldu. Cenaze Valentino'nunkinden bile büyüktü. Ben mezarlığın önünde arkadaşlarla durmuştum. Yeni Yıl Gül Geçidi'ne yetecek kadar çiçek vardı. Cenaze törenine bin kişi geldi, kara gözlüklerinin arkasından yaşlar akarak. Tanrım, ne üzüntüydü. Arbuthnot o kadar sevilen biriydi işte."</p>

  <p class="calibre">"Araba kazası ha?"</p>

  <p class="calibre">"Tanık yok. Belki biri ötekini çok yakından takip ediyordu, stüdyo partisinden sarhoş sarhoş çıkmış eve giderken."</p>

  <p class="calibre">"Olabilir." Roy alt dudağını büzdü, bir gözünü kırpıştırdı. "Ama ya bu kadarla kalmıyorsa? Belki yıllar sonra birisi o araba kazası hakkında bir şey öğrendi ve baklayı ağzından çıkarmakla tehdit ediyor. Yoksa duvarın üstündeki ceset niye? Panik niye? Gizlenecek bir şey yoksa niye örtbas etmeye çalışıyorlar? Biraz önce duydun mu seslerini? Nasıl oluyor da ölü olmayan bir ölü, ceset olmayan bir ceset yöneticileri böylesine sarsıyor?"</p>

  <p class="calibre">'"Birden fazla mektup olmalı," dedim. "Bana yollanan ve diğerleri. Ama görmeye giden tek aptal ben oldum. Ben ağzımdan kaçırıp lafı yaymadığım için, cesedi duvara kim koyduysa bugün yine mektup yazıp veya telefon edip paniği başlatmak ve cenaze arabasını yollatmak zorunda kaldı. Ve cesedi yapıp notu yollayan herif şu anda burda, eğlenceyi seyrediyor. Neden, neden, neden?"</p>

  <p class="calibre">"Sus," dedi Roy yavaşça, "bağırma." Motoru çalıştırdı.</p>

  <p class="calibre">"Bu boktan sırrı yemekte çözeceğiz. En masum ifadeni takın. Louis B. Mayer çorbasını içerken saf saf etrafına bakın. Gidip minyatür modellerimi bir kontrol etmem lazım. Çivileyecek son bir tane minik cadde kaldı." Saatine baktı. "İki saat sonra dinozor ülkem fotoğraf çekilmeye hazır olacak. Sonra geriye kalan tek şey muhteşem ve şanlı Canavarımız."</p>

  <p class="calibre">Roy'un hâlâ parıl parıl yanan yüzüne baktım.</p>

  <p class="calibre">"Cesedi çalıp duvarın üstüne geri koymayı düşünmüyorsun, di mi?"</p>

  <p class="calibre">"Hiç aklıma gelmemişti," dedi Roy ve gazlayıp gitti.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_11">-11-</h2>

  <p class="calibre"><span style="font-size: 1em;">Yemekhanenin sol kısmının ortasında küçük, kırk santim filan yüksekliğinde bir platform vardı; bunun üstünde tek bir masa ve iki sandalye dururdu. Orada bir Roma kadırgası köle çalıştırıcısının oturduğunu hayal etmişimdir hep, her bir elindeki tokmağı gümlete gümlete, küreklerine zincirli, ter içindeki kürekçilere ritm tuttuğunu, kürekçilerin de paniğe kapılmadan uzaktaki bir tiyatro koridoruna doğru yol alırken kıyıda hakarete uğramış müşteri güruhu tarafından selamlandığını.</span><br /></p>

  <p class="calibre">.Ama masada bir Roma savaş gemisinin ritm tutan serdümeni yoktu tabii.</p>

  <p class="calibre">Bu Manny Leiber'in masasıydı. Orda yalnız başına oturur, yemeğini sanki Sezar'ın falcısının güvercinlerinin parçalanmış iç organlarıymış gibi çatalıyla karıştırır, dalağı dürtükler, kalbi bir kenara iter, geleceği görürdü. Bazı günler stüdyonun Dok Phillips'iyle beraber oturur, musluk suyunda yeni filtreler ve iksirler denerdi. Başka günler yönetmen veya yazarların saçmalıklarını dinleyerek karnını doyururdu; masasına asık suratla giderler, başlarını sallar, evet, evet filmin programı aksadı, derlerdi, evet, evet, hızlandırmaya çalışacağız!</p>

  <p class="calibre">Kimse o masada oturmak istemezdi. Çoğunlukla hesap yerine pembe bir not gelirdi.</p>

  <p class="calibre">Bugün içeri girip ezile büzüle masaların arasından geçerken Manny'nin küçük paltformunun boş olduğunu gördüm. Durdum. Tabak, çatal bıçak hatta çiçek bile olmadığını ilk defa görüyordum. Manny hâlâ dışarıda bir yerdeydi, kendine hakaret ettiği için güneşe bağırmakla meşguldü.</p>

  <p class="calibre">Yemekhanedeki en uzun masa, yarı dolu yarı dolmaktaydı.</p>

  <p class="calibre">Stüdyoda çalıştığım haftalar boyunca buranın semtine uğramamıştım bile. Çoğu acemi gibi ben de korkunç derecede parlak ve korkunç derecede ünlülerle temastan korkmuştum. Ben küçük bir çocukken H. G. Wells Los Angeles'da bir konuşma yapmıştı, gidip de imzasını alamamıştım. Onu yakından görmenin yaratacağı sevinç tufanı altında kalıp ölürüm korkusuyla. Yemekhanedeki masa da böyleydi işte, en iyi yönetmenler, editörler ve yazarlar sonsuz bir Son Akşam Yemeği'ne oturur, geciken İsa'yı beklerlerdi. Şimdi yine karşımda görünce, sinirlerim boşaldı.</p>

  <p class="calibre">Dönüp Roy'la benim genelde sandviç ve çorba tıkındığımız uzak bir köşeye doğru yöneldim.</p>

  <p class="calibre">"Nereye gidiyorsun!" diye bağırdı bir ses.</p>

  <p class="calibre">Başım boynuma gömüldü, boynum da ter içindeki ceketimin yakasına.</p>

  <p class="calibre">Fritz Wong bağırdı, "Randevun burda. İleri!"</p>

  <p class="calibre">Masaların arasından seke seke Fritz Wong'un yanına gelip gözlerimi ayakkabılarıma diktim. Elini omzumda hissettim, apoletlerimi söküp çıkarmaya hazır.</p>

  <p class="calibre">"Bu," diye ilan etti Fritz, "başka bir dünyadan, yemekhanenin öteki tarafından gelen bir ziyaretçi. Ona yer göstereceğim."</p>

  <p class="calibre">Elleri omuzlarımda, usulca aşağı bastırdı.</p>

  <p class="calibre">Sonunda gözlerimi kaldırıp masa boyunca dizilmiş beni seyreden on iki kişiye baktım.</p>

  <p class="calibre">"Şimdi," dedi Fritz, "bize Canavar'ı Arayışından bahsedecek."</p>

  <p class="calibre">Canavar.</p>

  <p class="calibre">Roy ve benim Hollywood tarihinin en iğrenç ve ürkütücü hayvanını yazıp, yaratıp dünyaya getireceğimiz ilan edileli beri, araştırmamızda binlerce kişi yardım etmişti. Sanki Scarlett O'Hara veya Anna Karenina'yı anıyormuşuz gibi. Ama hayır... Canavar ve Canavar'ı bulmak için girişilen yarış Variety ve Hollywood Reporter'da çıktı. Benim ve Roy'un adı her makalede geçiyordu. Ne kadar aptal, işe yaramaz şey varsa hepsini kesip saklıyordum. Başka stüdyolardan, ajanslardan ve halktan fotoğraflar yağmaya başlamıştı. 2 ve 3 no'lu Quasimodo'lar stüdyonun kapısına kadar geldiler, dört de Opera Hayaleti. Etraf Kurt Adam kaynıyordu. Lugosi ve Karloff un ikinci ve üçüncü dereceden kuzenleri Sahne 13'te saklandıkları yerden bulunup yaka paça dışarı atılmıştı.</p>

  <p class="calibre">Roy'la ben kendimizi, her nasılsa Transilvanya'ya nakledilmiş bir Atlantic City Güzellik Yarışması'nın jürisiymişiz gibi hissetmeye başlamıştık. Her gece sesli sahnelerin dışında bekleyen yarı-hayvanlar görülmeye değerdi doğrusu; fotoğraflar daha da beterdi. Sonunda dayanamayıp bütün fotoğrafları yaktık ve stüdyonun yan kapısından çıkıp gittik. İşte bütün bir ay süren Canavar arayışının özeti.</p>

  <p class="calibre">Fritz Wong tekrarladı: "Okey. Canavar. Açıkla!"</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_12">-12-</h2>

  <p class="calibre"><span style="font-size: 1em;">Bütün bu yüzlere bakıp, "Hayır, hayır, lütfen," dedim. "Roy ile ben yakında hazır olacağız, ama şu anda..."</span><br /></p>

  <p class="calibre">Hollywood'un kötü musluk suyundan hızla bir yudum aldım. "Bu masayı üç haftadır seyrediyorum. Herkes hep aynı yerde oturuyor. Filanca surda, falanca karşıda. Bahse girerim ordaki insanlar burdakileri tanımıyor bile. Neden biraz karışmıyorsunuz? Biraz yer bırakın ki insanlar yarım saatte bir müzikli sandalye kapmaca oynasın, yer değiştirsin, yeni birini tanısın, aşina yüzlerden aynı lafları işitmesin. Kusura bakmayın."</p>

  <p class="calibre">"Kusur mu!?" Fritz omuzlarımdan kavrayıp kahkahalarıyla beni sarstı. "Tamam, çocuklar! Müzikli sandalye kapmaca! Allez-oopl"</p>

  <p class="calibre">Alkışlar. Bravolar.</p>

  <p class="calibre">Herkes birbirinin sırtını sıvazlayıp el sıkışır, yeni sandalyeler bulup yine otururken bayram havası esti bir an. Ama tabii bu benim daha da utanıp sıkılmama neden oldu. Daha çok kahkaha. Daha çok alkış.</p>

  <p class="calibre">"Bize sosyal hayat ve etkinlikleri öğretmesi için bu maestroyu her gün buraya oturtmamız lazım," diye ilan etti Fritz. "Pekâlâ, yurttaşlar," diye bağırdı. "Solunda, genç maestro, Maggie Botwin oturuyor, film tarihinin en güzel montajcısı!"</p>

  <p class="calibre">"Palavra!" Maggie Botwin başını salladı ve beraberinde taşıdığı omletini yemeye devam etti.</p>

  <p class="calibre">Maggie Botwin.</p>

  <p class="calibre">Ciddi, sessiz, dik bir piyano gibi; oturma, kalkma, yürüme tarzından, ellerini kucağında tutuşundan, 1. Dünya Savaşı'ndan kalma bir modayla saçını başının tepesine toplayışından dolayı, olduğundan daha uzun boylu görünen bir bayan.</p>

  <p class="calibre">Bir zamanlar bir radyo şovunda kendinden yılan sihirbazı diye söz etmişti.</p>

  <p class="calibre">Ellerinin arasında fısıldayan, parmaklarının arasından kayan bütün o filmler, dalga dalga, kıvrak.</p>

  <p class="calibre">Geçmekte olan bütün o zaman, geçmek, yeniden geçmek üzere.</p>

  <p class="calibre">Hayata benziyor aslında, demişti.</p>

  <p class="calibre">Gelecek koşardı sana doğru; tek bir ana sahip olurdun, hızla akıp geçerken, onu hoş, kabul edilir, doğru dürüst bir geçmişe çevirebilmek için. Yarın, an be an, elinin içinde göz kırpardı. Bu sürekliliği tutmadan yakalarsan, kırmadan şekillendirirsen, geride hiçbir şey bırakmadın demekti. Benim amacım, onun amacı, hepimizin amacı, dokunur dokunmaz kayboluveren dünler haline gelen bu tek tek gelecek parçalarına şekil vermek ve şeklimizi onların üstüne çıkarmaktı.</p>

  <p class="calibre">Filmde de böyleydi.</p>

  <p class="calibre">Tek farkla; filmi tekrar yaşayabilirdin, istediğin sıklıkta. Geleceği tak makaraya şimdiye getir, düne döndür, sonra yine yarınla başla.</p>

  <p class="calibre">Ne harika bir meslek, üç zaman parkurundan sorumlu olmak: engin, görünmez yarınlar; şimdinin dar odağı; ve öteki ikisini ayakta tutmak için tomurcuklanan saniyeler, dakikalar, saatler, yıllar ve bin yıllardan oluşan büyük mezarlık.</p>

  <p class="calibre">Peki bu hızla akan üç zaman nehrinden hiçbirini beğenmezsen ne olacak?</p>

  <p class="calibre">Bir makas al eline. Kes. Oh! Rahatladın mı?</p>

  <p class="calibre">İşte o kadın şimdi hurdaydı, bir an önce kucağında kavuşturduğu elleri bir an sonra 8 milimetrelik bir kamerayı kaldırıp masadaki yüzlerin üstünden teker teker geçirdi, sakin ve etkili, ve geldi benim üstümde durdu.</p>

  <p class="calibre">Kameraya baktım ve 1934'te bir günü hatırladım, onu stüdyonun önünde film çekerken görmüştüm, bütün budalaların, gerzeklerin, aralarında ben de olmak üzere imza hastalarının filmini.</p>

  <p class="calibre">Haykırmak istedim, hatırlıyor musun, ama herden hatırlayacaktı?</p>

  <p class="calibre">Başımı eğdim. Kamera vızladı.</p>

  <p class="calibre">İşte tam o anda Roy Holdstrom geldi.</p>

  <p class="calibre">Yemekhanenin kapısında durup içeri bakındı. Beni görünce, elini sallayacak yerde başıyla sertçe işaret etti. Sonra dönüp yürüdü. Ayağa fırladım ve Fritz Wong yakalayamadan kapıya doğru koştum.</p>

  <p class="calibre">Roy'un Erkekler Tuvaleti'ne girdiğini gördüm, beyaz porselen mabette durmuş Respighi'nin Roma Çeşmeleri'ne ibadet ederken buldum. Ben de yanında durdum, maalesef yaratıcı olamadan - eski borular kış gelince donmuştu.</p>

  <p class="calibre">"Bak. Bunu şimdi Sahne 13'te buldum."</p>

  <p class="calibre">Roy önümdeki fayansın üstüne daktiloda yazılmış bir sayfa koydu.</p>

  <p class="calibre">Canavar sonunda doğdu!</p>

  <p class="calibre">Bu gece, Brown Derby'de!</p>

  <p class="calibre">Vine Sokağı. Saat on.</p>

  <p class="calibre">Orda ol! Yoksa her şeyi kaybedersin!</p>

  <p class="calibre">"Buna inanmıyorsun herhalde!" diye soludum.</p>

  <p class="calibre">"Senin kendi notuna inanıp lanet olası mezarlığa gittiğin kadar." Roy önündeki duvara dikti gözlerini. "Senin notunla aynı kâğıt, aynı karakter mi? Bu gece Brown Derby'ye gideyim mi? Neden olmasın sanki? Duvarların tepesinde vücutlar, kayıp merdivenler, çimende elle düzeltilen izler, kâğıt hamurundan cesetler, bir de bağırıp çağıran bir Manny Leiber. Beş dakika önce aklıma geldi, eğer Manny ve diğerleri korkuluk kukladan rahatsız oldularsa, bir anda ortadan kayboluverse ne olur dedim kendi kendime."</p>

  <p class="calibre">"Demedin!"</p>

  <p class="calibre">"Öyle mi?" dedi Roy.</p>

  <p class="calibre">Notu cebine koydu. Sonra köşedeki masadan küçük bir kutuyu alıp bana verdi. "Birisi bizi kullanıyor. Ben de biraz başkalarını kullanayım dedim. Al. Tuvalete gir. Aç."</p>

  <p class="calibre">Tuvalete girdim.</p>

  <p class="calibre">Kapıyı kapadım.</p>

  <p class="calibre">"Orda öyle durmasana!" diye seslendi Roy. "Aç!"</p>

  <p class="calibre">"Peki, peki."</p>

  <p class="calibre">Kutuyu açıp baktım.</p>

  <p class="calibre">"Tanrım!" diye bağırdım.</p>

  <p class="calibre">"Ne görüyorsun?" diye sordu Roy.</p>

  <p class="calibre">"Arbuthnot."</p>

  <p class="calibre">"Kutuya pek de güzel sığmış, di mi?" dedi Roy.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_13">-13-</h2>

  <p class="sgc1" style="text-align: left;"><span style="font-size: 1em; text-align: justify;">"Niye yaptın bunu?"</span><br /></p>

  <p class="calibre">"Kediler meraklı olur. Ben de bir kediyim," dedi Roy yürürken.</p>

  <p class="calibre">Geri, yemekhaneye doğru yöneldik.</p>

  <p class="calibre">Roy kutuyu koltuğunun altına sıkıştırmıştı, yüzünde kocaman bir zafer sırıtışı.</p>

  <p class="calibre">"Bak," dedi. "Biri sana bir not yolluyor. Bir mezarlığa gidiyor, bir ceset buluyorsun, ama rapor etmeyip oyunu her neyse bozuyorsun. Telefonlar ediliyor, stüdyo cesedi bulmaya kalkıyor ve bulup da gördükleri zaman panikliyorlar. Bunlar merakımı uyandırmasın da ne olsun? Bu ne biçim bir oyun diye soruyorum. Bunu ancak satranç taşıyla karşı hamle yaparak öğrenebilirsin, değil mi? Manny ve dostlarının bir saat önce nasıl tepki gösterdiklerini gördük ve duyduk. Ne tepki gösterirler acaba dedim kendi kendime, eğer cesedi bulduktan sonra yine kaybetseler ve kim çaldı diye deliye dönseler? Tabii ki ben çaldım!"</p>

  <p class="calibre">Yemekhanenin kapısının önünde durduk.</p>

  <p class="calibre">"Buraya onunla giremezsin!" diye haykırdım.</p>

  <p class="calibre">"Dünyanın en emin yeri. Stüdyonun göbeğine elimle getirdiğim bir kutu kimsenin dikkatini çekmez. Ama dikkatli ol dostum, bizi seyrediyorlar, hem de şu anda."</p>

  <p class="calibre">"Nerde!?" diye bağırdım hızla dönerek.</p>

  <p class="calibre">"Bilseydim, oyun çoktan bitmiş olurdu. Hadi gel."</p>

  <p class="calibre">"Aç değilim."</p>

  <p class="calibre">"Ne tuhaf, bense bir atı bile yiyebilirim şu an," dedi Roy.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_14">-14-</h2>

  <p class="calibre"><span style="font-size: 1em;">Yemekhaneye girerken Manny'nin masasının hâlâ boş olduğunu fark ettim. Sandalyesine bakıp donakaldım.</span><br /></p>

  <p class="calibre">"Aptal herif," diye fısıldadım.</p>

  <p class="calibre">Roy arkamda kutuyu salladı. İçindeki hışırdadı.</p>

  <p class="calibre">"Öyleyim ya," dedi neşeyle. "Yürü."</p>

  <p class="calibre">Yerime geçtim.</p>

  <p class="calibre">Roy özel kutusunu yere koydu, bana göz kırptı ve masanın öbür ucuna oturdu, yüzünde masumların ve kusursuzların tebessümü.</p>

  <p class="calibre">Fritz bana ateş püskürüyordu, sanki ortadan kayboluşum şahsına bir hakaretmiş gibi.</p>

  <p class="calibre">"Dikkat, dikkat!" Fritz parmaklarını şıklattı. "Tanıştırmalar devam ediyor!" Masa boyunca işaret etti. "Bu, Stanislau Groc, Nikolai Lenin'in özel makyajcısı, Lenin'in ölüsünü hazırlayan, yüzünü mumyalayan, cesedi parafinleyip bunca yıl Sovyet Rusya, Moskova'daki Kremlin duvarında yerli yerinde yatmasını sağlayan adam!"</p>

  <p class="calibre">"Lenin'in makyajcısı mı?" dedim.</p>

  <p class="calibre">"Kozmetikçisi." Stanislau Groc küçük vücudunun üstündeki küçük başının üstünden küçük elini salladı.</p>

  <p class="calibre">Oz Büyücüsü'nde Munchkins'i oynayan Singer'in Cüceleri'nden pek farkı yoktu.</p>

  <p class="calibre">"Eğilip bana selam ver," diye seslendi. "Sen canavarlar yazıyorsun. Roy Holdstrom onları yapıyor. Ama ben uzun zaman önce ölmüş büyük kızıl bir canavarı allayıp pullayıp mumyaladım!"</p>

  <p class="calibre">"Sen bu Rus piçine aldırma," dedi Fritz. "Onun yanındaki sandalyeye bak."</p>

  <p class="calibre">Boş bir yer.</p>

  <p class="calibre">"Kim için?" diye sordum.</p>

  <p class="calibre">Biri öksürdü. Başlar çevrildi.</p>

  <p class="calibre">Nefesimi tuttum.</p>

  <p class="calibre">Ve Vusul gerçekleşti.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_15">-15-</h2>

  <p class="calibre"><span style="font-size: 1em;">Bu son gelen o kadar solgun bir adamdı ki derisi içerden yansıyan bir ışıkla parlar gibiydi. Uzun boyluydu, bir doksan filan; saçı uzundu, sakalı bakımlı ve şekilliydi, gözlerinde öylesine şaşırtıcı bir duruluk vardı ki etinizin içinden kemiklerinizi, kemiklerinizin' içinden ruhunuzu gördüğünü hissediyordunuz. Geçtiği her masadaki çatal bıçaklar yan-açık ağızlara doğru giderken duraksıyordu. Arkasında bir sessizlik izi bırakıp geçtikten sonra hayat yeniden başlıyordu. Ölçülü adımlarla yürüyordu, üstünde eski püskü bir ceket ve çamurlu bir pantolon yerine hükümdar giysileri varmış gibi. Geçtiği her masanın üstünde havaya bir kutsama hareketi yapıyordu, ama gözleri dimdik ileriye dönüktü, sanki bizimkini değil ötede bir dünyayı görüyordu. Bana baktı; bu kadar kendini kabul ettirmiş yeteneğin arasında niye beni seçtiğini anlayamadan ezilip büzüldüm. Geldi tepemde dikildi, öylesine ağır bir tavrı vardı ki yere doğru çöküyorum zannettim.</span><br /></p>

  <p class="calibre">Bu güzel yüzlü adam ince bir kol ve bilek, onun da ucunda şimdiye dek gördüğüm en zarif ve uzun parmaklı eli uzatırken bir sessizlik oldu.</p>

  <p class="calibre">Elimi uzattım sıkmak için. Elini çevirdi, bileğinin ortasındaki çivi izini gördüm. Öbür elini de çevirdi, sol bileğinin ortasındaki aynı yarayı göreyim diye. Gülümsedi, aklımdan geçenleri okumuş gibi ve sakince açıkladı. "Çoğu insan çivilerin avuca çakıldığını sanır. Hayır. Avuçlar bir vücudun ağırlığını taşıyamaz. Ama bilekler çiviliyken bile taşır. Bilekler." Sonra iki elini de ters çevirdi, öbür yüzünde çivilerin girdiği yerleri gördüm.</p>

  <p class="calibre">"H. İ," dedi Fritz Wong. "Bu, başka bir dünyadan gelen misafirimiz, genç bilim kurgu yazarımız-"</p>

  <p class="calibre">"Biliyorum." Güzel yabancı başını sallayıp kendini işaret etti.</p>

  <p class="calibre">"Hazreti İsa," dedi.</p>

  <p class="calibre">Yana çekildim otursun diye, sonra kendi sandalyeme çöktüm.</p>

  <p class="calibre">Fritz Wong ekmek dolu küçük bir sepet uzattı. "Lütfen," dedi, "bunları balığa çevir."</p>

  <p class="calibre">Nefesimi tuttum.</p>

  <p class="calibre">İsa parmaklarını şöyle bir şıklatıp ekmeklerin içinden gümüş bir balık çıkardı ve havaya fırlattı. Bundan çok hoşlanan Fritz de kahkaha ve alkışlar arasında balığı yakaladı.</p>

  <p class="calibre">Garson kız, artan alkış ve seslerin arasında birkaç şişe ucuz içki getirdi.</p>

  <p class="calibre">"Bu şarap," dedi İsa, "on saniye önce suydu. Buyrun!"</p>

  <p class="calibre">Şarap bardaklara kondu ve tadıldı.</p>

  <p class="calibre">"Ama-" diye kekeledim.</p>

  <p class="calibre">Bütün masa bana baktı.</p>

  <p class="calibre">"İsminin gerçekten iddia ettiğin gibi olup olmadığını öğrenmek istiyor," dedi Fritz.</p>

  <p class="calibre">Uzun boylu adam vakur bir zarafetle çıkarıp şoför ehliyetini gösterdi. Üstünde, "Hazreti İsa. 911 Beachwood Caddesi. Hollywood," yazıyordu.</p>

  <p class="calibre">Ehliyeti cebine geri koydu, masadakilerin susmasını bekledi ve konuştu:</p>

  <p class="calibre">"Bu stüdyo'ya 1927'de, Kral İsa'yı yaptıkları zaman geldim. Şu arka taraftaki barakalarda çalışan bir maragozdum. Golgota'da hâlâ duran üç haçı ben kesip cilaladım. Memleketteki her Baptist bodrumunda, her Katolik yuvasında bir yarış vardı. İsa'yı bulun! diye. Burda bulundu. Yönetmen sordu, nerede çalışıyorsun? Marangozhanede. Allahım, diye bağırdı, şu yüze bir bakayım! Bir sakal takın! 'Beni kutsal İsa'ya benzet,' diye nasihat ettim makyajcıya. Gittim, cüppe giydim, dikenli taç taktım, kutsal ne varsa yani. Yönetmen sevincinden Dağ'da dans ediyordu, ayaklarımı bile yıkadı. Ondan sonra ne zaman Iowa turta festivaline rastlasam, benim külüstürle ordan geçerken Baptistler yan yana dizilip ellerinde KRAL GELİYOR', ÖNDEN GİDİYOR' gibi pankartlarla beni karşılar oldular."</p>

  <p class="calibre">"On yıl boyunca Mesih olarak memleketin bir ucundan öbür ucuna araba-evlerde dolaştım, şarapçılık ve rüşvetçilik elbisemi eskitene kadar. Kimse kadın düşkünü bir Kurtarıcı istemez. Kedileri tekmeleyip başkalarının karılarını saat gibi kurmam o kadar önemli değildi, hayır, önemli olan ben O'ydum, anlıyor musun?"</p>

  <p class="calibre">"Galiba anlıyorum," dedim usulca.</p>

  <p class="calibre">İsa uzun bileklerini, uzun ellerini ve uzun parmaklarını uzattı, kedilerin gerinmesi gibi, dünyanın gelip tapınmasını bekliyor-muşçasına.</p>

  <p class="calibre">"Kadınlar benim soluduğum havayı solumanın küfür olduğunu düşünüyorlardı. Dokunmak korkunçtu. Öpmek ölümcül bir günah. İşin kendisi? Cehennem çukuruna atlayıp sonsuza dek kulaklarına kadar pislik içinde yanşan daha iyi. En kötüsü Katolikler, yo. Holly Rollers'dı. Memlekette tebdili kıyafet dolaştığım zamanlar bir iki tanesini beni tanımadan önce yatağa atmayı başardım. Bir ay kadınsız kalsam deliye dönüyordum. Sakalımı kesip dışarı fırlıyor, etrafı kasıp kavuruyor, bayanları faka bastırıyordum. Üzerinden geçtiğim fahişe sayısı silindirlerin düzlediği yollardan çoktur. Kadınlar, kendilerini elleyenin Son Akşam Yemeği'nin Baş Misafiri olduğunu anlamasın diye dua ederdim. İçkiyi fazla kaçırıp da körkütük sarhoş olunca stüdyodakiler pisliğimi temizler, şeriflere para yedirir, North Sty, Nebraska'daki papazları doğacak çocuklarıma yeni vaftiz kurnaları yaptırmak vaadiyle sakinleştirip beni arka bahçedeki bir hücreye götürürlerdi, burada beni Vaftizci Yahya gibi hapsederler, Galile'de son bir balık kızartmasını bitirene veya Golgota'yı son bir kez tavaf edene kadar durmazsam kafamı kesmekle tehdit ederlerdi. Sonra yaşlanınca alet de köreldi, ben de paydos ettim. Beni ikinci kümeye attılar. Aslında bu benim için daha iyi oldu. İşte bu karşında duran kayıp ruh kadar kadına meyilli bir adam görmemişsindir. Hazreti İsa rolünü oynamayı hak etmiyordum aslında, çünkü memleketin her yerindeki binlerce sinemada hem insanları kurtarıyor hem de iştahla tatlıya saldırıyordum. Kendimi yıllardır vücutlarla değil şişelerle avutuyorum. Şanslı sayılırım, Fritz beni bu film için yeniledi, bir ton makyaj malzemesi kullandılar. İşte bu kadar. Hikâyenin sonu. Işıklar."</p>

  <p class="calibre">Alkış. Bütün masa ellerini şaklatıp övgüler yağdırdı.</p>

  <p class="calibre">İsa gözleri kapalı başını eğdi, bir sola bir sağa.</p>

  <p class="calibre">"Bayağı ilginç hikâye," diye mırıldandım.</p>

  <p class="calibre">"Tek kelimesine inanma," dedi İsa.</p>

  <p class="calibre">Alkış durdu. Başka biri gelmişti.</p>

  <p class="calibre">Dok Phillips masanın öteki ucunda duruyordu.</p>

  <p class="calibre">"Tanrım," dedi İsa gür, berrak bir sesle. "İşte Yuda geldi!"</p>

  <p class="calibre">Ama stüdyonun doktoru işittiyse de belli etmedi.</p>

  <p class="calibre">Orda oyalandı, odayı beğenmeyen gözlerle inceledi, ordakilerle göz göze gelmekten kaçınarak. İlkel bir ormanın kenarında duran bir kertenkeleyi andırıyordu, gözlerini hızla oraya buraya çeviren, büyük bir endişeyle havayı koklayan, pençeleriyle rüzgârı yoklayan, kuyruğunu ufak ufak oynatan, kötü kader tepesine çökmüş gibi umutsuzca duran ve bir anda çabucak dönüp hışırtıyla fırlayıp kaçmaya hazır. Bakışları Roy'u buldu ve nedense onda kilitlendi. Roy oturduğu yerde dikleşti, doktora zayıf bir tebessümle baktı.</p>

  <p class="calibre">Allahım, diye düşündüm, biri Roy'un kutuyu çalıp kaçtığını görmüş olmalı. Biri-</p>

  <p class="calibre">"Dua edecek misin?" diye seslendi Fritz. "Cerrahın Duası - Rabbim, bizi doktorlardan kurtar!"</p>

  <p class="calibre">Dok Phillips gözünü başka yana çevirdi, sanki sadece derisine bir sinek konmuş gibi. Roy sandalyesine yığıldı kaldı.</p>

  <p class="calibre">Doktor alışkanlığı üzere gelmişti. Yemekhanenin ötesinde, kızgın öğle güneşinin altında Manny ve diğer birkaç pire öfke ve sıkıntıdan zıplayıp duruyorlardı. Doktor da buraya ya onlardan uzaklaşmak ya da şüphelileri aramak için gelmişti, ama hangisi bilemedim.</p>

  <p class="calibre">Öyle veya böyle, Dok Phillips, bütün stüdyoların o harika hekimi, taa elle çevrilen ilk kamera günlerinden, çığlık ve haykırış seslerinin ortaya çıkmasına, ordan da yerin sarsıldığı bu öğle vaktine kadar gelmiş, burda duruyordu. Eğer Groc ebediyen neşeli Soytarıysa Dok Phillips de iyileşmez egoların asık suratlı iyileştiricisiydi, duvarın üstünde bir gölge, gelecek programların arkasında hasta filmleri teşhis eden korkunç, çatık bir yüzdü. Galip takımların saha kenarında duran antrenörleri gibiydi, bir kez bile olsun gülümsemeyen. Paragraf veya cümlelerle değil, reçetelerdeki gibi kısaltılmış sözcüklerle konuşurdu. Evet ve hayırların arasında ise sessizlik.</p>

  <p class="calibre">Skylark Stüdyolan'nın patronu golf oynarken son vuruşunu yaptıktan sonra düşüp öldüğünde, on sekizinci yeşilde Dok da vardı. O ünlü yönetmenin aynı derecede ünlü yayıncı tarafından denize atılıp "kazara" boğulduğu olayda Kaliforniya kıyılarında gezinen yatta onun da bulunduğu söyleniyordu. Valentino'nun tabutunun, Jeanne Eagles'ın hasta yatağının yanında onun resimlerini görmüştüm, bir keresinde bir sürü New York'lu film imparatorunun katıldığı bir yat yarışına güneş çarpmasına karşı koruyucu olarak onu götürmüşlerdi. Bir zamanlar, bütün bir stüdyonun yıldızlarını uyuşturucuya alıştırdığı, sonra da onları Arizona'da Needles yakınlarında bir yerdeki gizli bakımevinde tedavi ettiği söylentisi dolaşıyordu. Şehrin adındaki ironi çok ilginçti doğrusu. Yemekhanede nadiren yemek yerdi; bakışları yemeğin tadını bozuyordu. Şeytani bir postacıymış gibi köpekler hep ona havlardı. Bebekler kolunu ısırır, karın ağrısından kıvranırlardı.</p>

  <p class="calibre">O gelince herkes çekinip geri durdu.</p>

  <p class="calibre">Dok Phillips alevli bakışlarını bizim grubun üstünde dolaştırıyordu. Bazıları bir anda tik sahibi oldu.</p>

  <p class="calibre">Fritz bana döndü. "Onun işi hiç bitmez. Sahne 5'in arkasında bir sürü erken dünyaya gelen bebek. New York ofisinde kalp krizi geçirenler, veya çılgın operacı erkek arkadaşıyla yakalanan şu Monako'daki aktör. O-"</p>

  <p class="calibre">Hazımsız doktor sandalyelerimizin arkasından geçti, Stanislau Groc'a bir şeyler fısıldadı sonra çabucak dönüp çıktı.</p>

  <p class="calibre">Fritz kaşlarını çatıp çıkışa doğru baktı sonra da alevli monoklünü bana çevirdi.</p>

  <p class="calibre">"Ey her şeyi gören usta bilici, söyle bize, neler dönüyor ortada?"</p>

  <p class="calibre">Yanaklarıma kan hücum etti. Dilim ağzımın içinde suçluluk duygusuyla kilitleniverdi. Başımı eğdim.</p>

  <p class="calibre">"Müzikli sandalye kapmaca," diye bağırdı biri. Groc ayağa kalkıp, gözleri benim üstümde yine bağırdı. "Sandalye. Sandalye!"</p>

  <p class="calibre">Herkes güldü. Herkes yer değiştirmeye başladı - şimdilik kurtulmuştum.</p>

  <p class="calibre">Yer değiştirme işi bittiğinde Stanislau Groc'u, alnını parlatıp sakalını kırparak Lenin'i sonsuzluğa hazırlayan adamı karşımda, Roy'u da yanımda buldum.</p>

  <p class="calibre">Groc geniş geniş gülümsedi, eskiden beri arkadaşmışız gibi.</p>

  <p class="calibre">"Dok'un acelesi neydi? Neler oluyor?" dedim.</p>

  <p class="calibre">"Önemli bir şey yok." Groc yemekhanenin kapısına baktı sakin sakin. "Bu sabah on birde bir titreme hissettim, sanki stüdyonun arkası bir buzdağına çarpmış gibi. O zamandan beri insanlar deli gibi koşturup su boşaltıyorlar. Bu kadar insanı böyle telaşlı görmek beni mutlu ediyor. Bronx'un çamurlu ördeklerini Brooklyn kuğularına çevirmek olan sıkıcı işimi unutturuyor." Durup meyve salatasından bir kaşık aldı. "Sence ne olabilir? Sevgili Titaniğimiz hangi buzdağına çarptı acaba?"</p>

  <p class="calibre">Roy sandalyesine dayanıp, "dekor ve marangozhane bölümünde bir felaket var," dedi.</p>

  <p class="calibre">Roy'a bir bakış fırlattım. Stanislau Groç dikleşti.</p>

  <p class="calibre">"Ha, evet," dedi yavaşça. "Bounty gemisine konacak tahta oymalı deniz perisi figürüyle ilgili ufak bir problem."</p>

  <p class="calibre">Roy'u masanın altından tekmeledim, ama o öne eğildi:</p>

  <p class="calibre">"Bahsettiğin buzdağı bu değildi herhalde?"</p>

  <p class="calibre">"Yok canım," dedi Groc gülerek. "Arktik bir çarpışma değil de bir balon yarışı, stüdyonun bütün gaz torbası yapımcıları ve dalkavukları Manny'nin ofisine çağrılıyor. Birisi kovulacak. Sonra da-" Groc ufak oyuncak bebek elleriyle tavana doğru işaret etti -"yukarı düşecek!"</p>

  <p class="calibre">"Ne?"</p>

  <p class="calibre">"Biri Warner'dan kovulursa, yukarı doğru MGM'e düşer. MGM'den kovulursa, yukarı doğru 20th Century Fox'a düşer. Yukarı düşmek! Isaac Newton'un ters kanunu!" Groc durup kendi zekâsına güldü. "Ama sen zavallı yazar, kovulduğun zaman yukarı düşemeyeceksin, aşağı, sadece aşağı. Ben-"</p>

  <p class="calibre">Sustu, çünkü...</p>

  <p class="calibre">Otuz yıl önce üst kattaki odasında sonsuza dek ölmüş büyükbabamın yüzünü inceliyormuş gibi inceliyordum Groc'u. Büyükbabamın solgun, balmumsu cildindeki tıraşı, Büyükannemi hayatı boyunca oturma odasında bir kar kraliçesi gibi donduran kızgın bakışını her an üzerime çevirecekmiş gibi duran gözkapaklarını, hepsini, karşımda kukla gibi oturmuş meyve salatasını didikleyen Lenin'in nekrolojist/kozmetikçisinin yüzünde açık ve net olarak görüyordum.</p>

  <p class="calibre">"Kulaklarımın üstündeki dikiş izlerini mi arıyorsun?" diye sordu kibarca.</p>

  <p class="calibre">"Yo, hayır!"</p>

  <p class="calibre">"Evet, evet!" diye cevap verdi, hoşuna gitmiş gibi. "Herkes bakar! İşte bak!" Öne eğildi, başını sağa sola çevirdi, elleriyle saç çizgisini ve şakaklarını gösterdi.</p>

  <p class="calibre">"Tanrım," dedim, "ne ince iş."</p>

  <p class="calibre">"İnce değil, mükemmel!"</p>

  <p class="calibre">İncecik çizgiler gölge gibi belli belirsizdi, dikiş izi varsa bile çoktan kapanmıştı.</p>

  <p class="calibre">"Sen mi-?" dedim.</p>

  <p class="calibre">"Kendimi ameliyat mı ettim? Kendi apandistimi mi kesip aldım? Belki ben Shangri-La'dan kaçınca büzülüp bir Moğol kuru eriği haline gelen o kadın gibiyim!"</p>

  <p class="calibre">Groc güldü; gülüşü beni büyülüyordu. Neşeli olmadığı bir an bile yoktu. Sanki gülmeye biran ara verse nefes verip ölecek gibiydi. Hep o mutlu kahkaha, o sabit sırıtış.</p>

  <p class="calibre">"Evet?" diye sordu, dişlerini, dudaklarını incelediğimi görünce.</p>

  <p class="calibre">"Her zaman gülecek ne buluyorsun?" dedim.</p>

  <p class="calibre">"Her şey! Conrad Veidt'in oynadığı bir film vardır hani?"</p>

  <p class="calibre">"Gülen Adam mı?"</p>

  <p class="calibre">Groc duraladı. "İmkânsız! Yalan söylüyorsun!" ,</p>

  <p class="calibre">"Annem film hastasıydı. Birinci, ikinci, üçüncü sınıftayken okuldan sonra beni alır Pickford'ı, Chaney'yi, Chaplin'i seyretmeye götürürdü. Conrad Veidt'i de! Çingeneler ağzını keserler, onun için hayatı boyunca hep gülümser, sonra kör bir kıza aşık olur, kız onun korkunç tebessümünü göremez, ama o kıza ihanet eder, fakat bir prenses onu reddedince kör kıza geri gider ağlayarak, görmeyen elleri onu rahatlatsın diye. Sen de Elite Sineması'nda karanlıkta koltuğunda oturur ağlarsın. Son."</p>

  <p class="calibre">"Tanrım!" diye haykırdı Groc, nerdeyse gülmeden. "Ne göz kamaştıran bir çocuksun sen. Evet!" Sırıttı. "Ben o Veidt karakteriyim işte, ama beni bu hale getiren çingeneler değil. İntiharlar, ölümler, katliamlar. Toplu bir mezara on bin cesetle beraber tıkılırsan, vurulmuş ama ölmemiş halde miden bulanarak hava için çırpınır-san. O zamandan beri hiç ete dokunmadım, çünkü burnumda hâlâ kireç çukurunun, leşlerin, gömülmemiş katliamın kokusu var. Onun için," işaret etti, "meyve salataları. Ekmek, taze tereyağı ve şarap. Ve bir süre sonra bu gülümsemeyi takındım. Gerçek dünyayla sahte bir ağızla mücadele ediyorum. Ölümün karşısında, bu takma dişler, şehvetli dil ve tebessüm, neden olmasın? Her neyse, sen bana borçlusun!"</p>

  <p class="calibre">"Ben mi?"</p>

  <p class="calibre">"Manny Leiber'a Roy'u, dinozorcu dostunu işe almasını ben söyledim. Ayrıca Roy'un düşlediği kadar iyi yazabilen birini de işe almanız gerek dedim. Voila! Sen!"</p>

  <p class="calibre">"Sağol," dedim yavaşça.</p>

  <p class="calibre">Groc yemeğiyle oynadı, çenesine, ağzına, alnına baktığımdan memnun.</p>

  <p class="calibre">"Bir servet yapabilirsin-" dedim.</p>

  <p class="calibre">"Yapıyorum zaten." Ananastan bir dilim kesti. "Stüdyo bana fazlasıyla para ödüyor. Aşırı içki içmekten yüzleri buruşan veya araba kazalarında kafalarını parçalayan yıldızların sonu hiç gelmiyor ki. Maximus Filmleri onları terk ederim korkusuyla yaşıyor. Halbuki saçma! Niye terk edeyim. Her yıl kesip diktikçe gençleşeceğim, kesip diktikçe, derim öyle gerginleşecek ki gülümsediğim zaman gözlerim pırtlayacak! Böyle!" Gösterdi. "Çünkü geri dönemem. Lenin beni Rusya'dan kovaladı."</p>

  <p class="calibre">"Ölü bir adam mı kovaladı seni?"</p>

  <p class="calibre">Fritz Wong öne doğru eğildi, anlatılanlar çok hoşuna gitmiş gibi dinleyerek.</p>

  <p class="calibre">"Groc," dedi usulca, "açıkla. Yanaklarında yeni güllerle Lenin. Yepyeni dişlerle, bıyık altı bir tebessümle Lenin. Gözkapaklarının altında yeni, dupduru gözlerle Lenin. Etbeni yok olmuş ve keçi sakalı kırpılmış. Lenin, Lenin. Anlat."</p>

  <p class="calibre">"Uzun lafın kısası," dedi Groc, "Lenin, kristal mezarının içinde ölümsüz, mucizevi bir aziz olacaktı."</p>

  <p class="calibre">"Ama Groc? O kimdi? Groc Lenin'in tebessümünü alladı, yüzünü temizledi mi? Hayır! Lenin, ölürken bile, kendi kendine çeki düzen verdi! Öyleyse? Groc'u öldür!"</p>

  <p class="calibre">"Böylece Groc kaçtı. Ve bugün Groc nerde? Yukarı düşmekte... seninle."</p>

  <p class="calibre">Uzun masanın öteki ucunda, Dok Phillips geri gelmişti. Daha fazla ilerlemedi ama başını sertçe sallayıp Groc'un onunla gelmesini istediğini belirtti.</p>

  <p class="calibre">Groc oyalandı, küçük, gonca tebessümünün üstüne peçetesini dokundurdu, soğuk sütten bir yudum daha aldı, çatal bıçağını tabağında çaprazladı ve sandalyeden indi. Durdu, düşündü, sonra "Titanik değil, Ozymandias demek daha doğru," dedi ve fırlayıp gitti.</p>

  <p class="calibre">"Neden," dedi Roy bir an sonra, "deniz perisiymiş, tahta oymaymış bir sürü saçma laf etti ki?"</p>

  <p class="calibre">"Groc iyidir," dedi Fritz Wong. "Aynı Conrad Veidt, yalnız bir numara ufağı. Bu küçük orospu çocuğunu bir dahaki filmimde kullanacağım."</p>

  <p class="calibre">"Ozymandias'la ne kastetti?" diye sordum.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_16">-16-</h2>

  <p class="calibre"><span style="font-size: 1em;">Roy akşama kadar kafasını ofisime uzatıp durdu, bana kile bulanmış parmaklarını gösterdi.</span><br /></p>

  <p class="calibre">"Boş!" diye bağırdı. "Canavar yok!"</p>

  <p class="calibre">Daktilomdaki kâğıdı çektim. "Boş! Bende de Canavar yok!"</p>

  <p class="calibre">Ama sonunda, o gece saat onda, Roy'la Brown Derby'ye gittik.</p>

  <p class="calibre">Yolda 'Ozymandias'ın ilk yansını yüksek sesle okudum:</p>

  <p class="calibre">Eski bir ülkede bir seyyaha rastladım</p>

  <p class="calibre">Dedi: iki büyük ve çıplak taş bacak</p>

  <p class="calibre">Çölde duruyor... Yanlarında, kumun içinde</p>

  <p class="calibre">Yarı gömülü, parçalanmış bir yüz yatıyor, çatık kaşları,</p>

  <p class="calibre">Alayla bükülmüş dudağı ve soğuk hâkimiyeti</p>

  <p class="calibre">Heykeltıraşın tanıdığını gösteriyor bu duygulan</p>

  <p class="calibre">Ki hâlâ yaşıyor bu cansız şeylerde</p>

  <p class="calibre">Alay eden el, besleyen yürek.</p>

  <p class="calibre"><br class="calibre1" /></p>

  <p class="calibre">Roy'un yüzünde gölgeler oynaştı.</p>

  <p class="calibre">"Gerisini de oku," dedi.</p>

  <p class="calibre">Okudum:</p>

  <p class="calibre"><br class="calibre1" /></p>

  <p class="calibre">Ve kaidesinde şu sözler yazıyor:</p>

  <p class="calibre">"Adım Ozymandias, krallar kralı:</p>

  <p class="calibre">Eserlerime bakın, ey büyükler ve utanın!"</p>

  <p class="calibre">Başka bir şey yok yanında. Etrafında ise</p>

  <p class="calibre">Bu muhteşem enkaz kalıntısının,</p>

  <p class="calibre">Sınırsız, çıplak</p>

  <p class="calibre">Yalnız ve dümdüz kumlar uzanıyor.</p>

  <p class="calibre"><br class="calibre1" /></p>

  <p class="calibre">Bitirdikten sonra, Roy iki üç tane karanlık uzun bloğu geride bıraktı.</p>

  <p class="calibre">"Hadi dön, eve gidelim," dedim. "Neden?"</p>

  <p class="calibre">"Bu şiir tıpkı stüdyoya ve mezarlığa benziyor. Hani cam küreler olur ya, sallayınca içindeki karlar havalanıp uçuşur? Kemiklerim aynen öyle hissediyor şu anda."</p>

  <p class="calibre">"Saçma," oldu Roy'un cevabı.</p>

  <p class="calibre">Gece havasını pençeleyen iri kartal profiline baktım, sadece sanatkârlarda olan o ne pahasına olursa olsun kendi istedikleri gibi bir dünya yaratabilmenin iyimserliğiyle doluydu.</p>

  <p class="calibre">İkimiz de on üç yaşındayken King Kong'un Empire State'ten düşüp üstümüze çöktüğünü hatırladım. Kalktığımızda, artık eskisi gibi değildik. Bir Kong kadar büyük, muhteşem ve güzel bir Canavar yazıp yaratacağımızı yoksa öleceğimizi söylemiştik birbirimize.</p>

  <p class="calibre">"Canavar," diye fısıldadı Roy. "İşte geldik."</p>

  <p class="calibre">Brown Derby'nin yakınma park ettik; bu restoranın tepesinde, beş mil ilerde Wiltshire Bulvarı'ndaki aynı isimli restoranın tepesinde duran ve Paskalya'da Tanrı'nın veya cuma akşamları stüdyo kodamanlarının bile başına uyacak kadar büyük o derby şapkadan yoktu. Bu Brown Derby'nin önemli olduğunu gösteren tek şey, içerdeki her duvarın üstündeki 999 çizgi-karikatür portreydi. Dışarıda ise İspanyol tarzı hiçbir şey yoktu. Hiçbir şeyi geçip içerdeki 999'la karşı karşıya gelmek üzere girdik.</p>

  <p class="calibre">Brown Derby'nin metrdoteli biz içeri girer girmez sol kaşını kaldırdı. Önceden köpek hastası olan bu adam artık sırf kedi seviyordu. Tuhaf koktuk herhalde.</p>

  <p class="calibre">"Rezervasyonunuz yok tabii?" dedi isteksiz isteksiz.</p>

  <p class="calibre">"Burda mı? Şaka mı ediyorsun!" dedi Roy.</p>

  <p class="calibre">Metrdotelin ensesindeki kıllar dikildi ama bizi içeri aldı yine de.</p>

  <p class="calibre">Restoran hemen hemen boştu. Birkaç masada insanlar oturmuş, tatlı ve konyaklarını bitiliyorlardı. Garsonlar bazı masalara temiz peçete ve çatal bıçak koymaya başlamışlardı bile.</p>

  <p class="calibre">İlerden bir kahkaha sesi geldi; bir masanın yanında durmuş üç kadın gördük, bir adamın üstüne eğilmişlerdi, adam belli ki gecenin faturasını ödemek için para sayıyordu. Genç kadınlar güldüler, o parayı öderken dışarıda vitrinlere bakacaklarını söylediler ve bir parfüm kokusuyla beraber Roy'la benim yanımızdan geçip çıktılar, ama biz bölmedeki adama gözümüzü dikip bakakalmıştık.</p>

  <p class="calibre">Stanislau Groc.</p>

  <p class="calibre">"Allahım!" diye bağırdı Roy. "Sen!"</p>

  <p class="calibre">"Ben mi?!"</p>

  <p class="calibre">Groc'un sonsuz ateşi sönüverdi.</p>

  <p class="calibre">"Ne arıyorsunuz burda?" diye haykırdı.</p>

  <p class="calibre">"Davet edildik."</p>

  <p class="calibre">"Birini arıyorduk," dedim. . "Ama beni bulup fena halde hayal kırıklığına uğradınız," diye gözlemledi Groc.</p>

  <p class="calibre">Roy geri çekiliyordu, Siegfried sendromundan muzdarip. Bir ejderha vaat edilmişken, karşısında bir sivrisinek bulmuştu. Gözlerini Groc'tan alamıyordu.</p>

  <p class="calibre">"Niye bana öyle bakıyorsun?" diye çıkıştı küçük adam.</p>

  <p class="calibre">"Roy," diye uyardım.</p>

  <p class="calibre">Çünkü Roy'un da benimle aynı şeyi düşündüğünü anlamıştım. Bu bir şakaydı. Groc'un bazı geceler burda yediğini bilen biri bizi de yollamıştı. Bizi de Groc'u da utandırmak için. Ama Roy hâlâ küçük adamın kulaklarına, burnuna, çenesine bakıyordu.</p>

  <p class="calibre">"I-ıh," dedi Roy. "Sen olmazsın."</p>

  <p class="calibre">"Ne için? Dur bakiyim! Evet! Araştırmanız için mi?" Göğsünde sessiz, ufak bir makineli tüfek kahkahası başladı ve sonunda ince dudaklarından patladı.</p>

  <p class="calibre">"Ama niye Brown Derby? Buraya gelen insanlarda sizin aradığınız türden bir korkunçluk yoktur. Kâbuslar, evet. Ya ben, bu yamalı maymun avucu? Kimi korkutabilirim ki?"</p>

  <p class="calibre">"Boşver," dedi Roy. "Korku sonradan geliyor, seni sabahın üçünde düşündüğüm zaman."</p>

  <p class="calibre">Bu son damla oldu. Groc şimdiye dek duyduğum en kocaman kahkahasını savurarak bizi bölmenin içine çağırdı.</p>

  <p class="calibre">"Geceniz mahvolduğuna göre, için!"</p>

  <p class="calibre">Roy'la ben sinirli sinirli restorana bakındık.</p>

  <p class="calibre">Canavar yoktu.</p>

  <p class="calibre">Şampanyalar konulduğunda Groc kadehini kaldırdı.</p>

  <p class="calibre">"Ölü bir adamın kirpiklerini kıvırmamanızın, ölü bir adamın dişlerini temizlememenizin, sakalını mumyalamamanızın, frengili dudaklarını düzeltmemenizin şerefine." Groc kalktı kadınların çıktığı kapıya baktı.</p>

  <p class="calibre">"Yüzlerini gördünüz mü?" Groc arkalarından gülümsedi. "Benim eserim! Bu kızların neden bana deli gibi aşık olduklarını ve beni terk etmeyeceklerini biliyor musunuz? Ben Mavi Ay Vadisi'nin yüce rahibiyim. Giderlerse, bir kapı çarpar yüzlerine, benim kapım, ve yüzleri düşer. Çenelerinin ve gözlerinin altına incecik teller yerleştirdiğime dair uyardım onları. Telin ucuna doğru fazla hızlı koşarlarsa, etleri ayrışır. Otuz olacakları yerde kırk iki olurlar!"</p>

  <p class="calibre">"Fafner," diye homurdandı Roy. Parmaklarıyla masayı kavradı, sanki hamle yapacakmış gibi.</p>

  <p class="calibre">"Ne?"</p>

  <p class="calibre">"Bir arkadaş," dedim. "Bu gece belki görürüz diye ummuştuk."</p>

  <p class="calibre">"Bu gece bitti," dedi Groc. "Ama kalın daha. Şampanyanızı bitirin. Bir tane daha isteyin, bana yazsınlar. Mutfak kapanmadan önce bir salata alır mıydınız?"</p>

  <p class="calibre">"Ben aç değilim," dedi Roy, gözlerinde vahşi, düş kırıklığına uğramış Shrine Operası Siegfried bakışıyla.</p>

  <p class="calibre">"Evet!" dedim ben.</p>

  <p class="calibre">"İki salata," dedi Groc garsona. "Mavi peynir sosu?"</p>

  <p class="calibre">Roy gözlerini kapadı. "Evet!" dedim ben.</p>

  <p class="calibre">Groc garsona döndü ve eline gereğinden fazla bir bahşiş sıkıştırdı.</p>

  <p class="calibre">"Dostlarımı şımartın," dedi sıntarak. Sonra, kadınların sivri topuklarıyla yürüyüp çıktığı kapıya doğru bakarak başını salladı. "Gitmem lazım. Yağmur yağıyor. Onca su kızlarımın yüzüne damlayacak. Erirler sonra! Hoşça kaim. Arrivederci!"</p>

  <p class="calibre">Ve gitti. Ön kapı fısıltıyla kapandı.</p>

  <p class="calibre">"Biz de gidelim. Kendimi aptal gibi hissediyorum!" dedi Roy.</p>

  <p class="calibre">Kıpırdanınca şampanyası döküldü. Bir küfür savurdu ve temizlemeye çalıştı. Ona bir tane daha koydum ve yavaş yavaş içerek sakinleşmesini seyrettim.</p>

  <p class="calibre">Beş dakika sonra, restoranın arkasında, beklediğimiz şey oldu.</p>

  <p class="calibre">Baş garson en dipteki masanın etrafına bir paravana yerleştiriyordu. Elinden kaymış, sert bir sesle geri katlanmıştı. Garson kendi kendine bir şey söyledi. Sonra, mutfak kapısında bir hareket oldu, bir adamla bir kadının birkaç saniyedir orda durduklarını fark ettim. Garson paravanayı yeniden gererken, onlar da ışığa adım atıp hızla ilerlediler, sadece paravanaya, masaya doğru bakarak.</p>

  <p class="calibre">"Aman Allah," diye fısıldadım boğuk bir sesle. "Roy?"</p>

  <p class="calibre">Roy gözlerini kaldırdı.</p>

  <p class="calibre">"Fafner!" diye fısıldadım.</p>

  <p class="calibre">"Hayır." Roy durdu, baktı, tekrar oturdu, hızla yürüyen çifti seyretti. "Evet."</p>

  <p class="calibre">Ama Fafner değildi bu, o efsanevi ejderha, o korkunç yılan değildi kadını elinden tutmuş, mutfaktan masaya doğru hızla peşinden sürükleyen.</p>

  <p class="calibre">Uzun ve çetin haftalar boyunca aramış olduğumuz şeydi bu. Bir kâğıda karalarken veya bir daktilo sayfasına yazarken kolumdan yukarı çıkıp boynumu donduran buz gibi bir su hissiydi.</p>

  <p class="calibre">Uzun parmaklarını kile her daldırışında Roy'un aradığı şeydi. İlkel bir çamur çanağından yükselip bir yüz şeklini alan kan kırmızısı bir kabarcıktı.</p>

  <p class="calibre">Ve bu yüz, dünyada savaşlar başlayalı beri yapılan on binlerce savaşta yaralanmış, vurulmuş, gömülmüş adamın parçalanmış, kesik kesik, ölü yüzüydü.</p>

  <p class="calibre">Yaşlanmış bir Quasimodo'ydu, cüzamı atlatamadan kansere yakalanmış.</p>

  <p class="calibre">Ve bu yüzün arkasında orda sonsuza dek yaşamak zorunda olan bir ruh vardı.</p>

  <p class="calibre">Sonsuza dek! diye düşündüm. Hiç çıkamayacak!</p>

  <p class="calibre">Bu bizim Canavarımızdı.</p>

  <p class="calibre">Bir anda her şey bitmişti.</p>

  <p class="calibre">Yaratığın bir fotoğrafını çektim beynimde, gözlerimi kapadım ve korkunç yüzün ağ tabakamda yandığını gördüm; öylesine derin yandı ki gözlerime yaşlar doldu ve boğazımdan acayip bir ses çıktı.</p>

  <p class="calibre">İki tane sıvı gözün boğulduğu bir yüzdü bu. Kendinden geçmişcesine yüzen bu gözlerin bir kıyı, rahat bir nefes, bir kurtuluş bulamadığı bir yüz. Dokunacak kayda değer bir şey olmadığını gören bu gözler, umutsuzlukla pırıl pırıl, oldukları yerde yüzüyor, bir et karmaşasının kenarına tutunmuş, batmayı, vazgeçmeyi, yok olmayı reddediyorlardı. Son bir umut ışığı vardı, belki etrafta bir cankurtaran, bir öz-güzellik izi, her şeyin göründüğü kadar kötü olmadığına dair bir ipucu bulabiliriz diye bir o yana bir bu yana dönüyorlardı. 'Gözler öylece duruyordu, mahvolmuş bir etin kızıl, sıcak lavına gömülü, ne kadar cesur olursa olsun hiçbir canın tahammül edemeyeceği bir kalıtım erimesi içinde. Ve aynı anda burun deliklerinden giren nefes sessizce "Yıkım" diye bağıran yaralı bir ağızdan çıkıyordu.</p>

  <p class="calibre">Roy'un vurulmuş gibi bir öne bir arkaya sallandığını fark ettim, sonra eli hızla, içgüdüsel olarak cebine gitti.</p>

  <p class="calibre">Ama bu mahvolmuş, tuhaf adam gitmiş, paravana yerleştirilmişti; Roy'un eli cebinden küçük çizim bloknotuyla kalemini çıkardı, gözleri hâlâ paravanaya dikili, sanki içerisini görüyormuş gibi, hiç eline bakmadan/korkuyu, kâbusu, yıkımı ve umutsuzluğun çiğ etini çizdi.</p>

  <p class="calibre">Ondan çok uzun zaman önce yaşamış Dore gibi, Roy'un da dolaşan, koşan, mürekkepleyen, çiziktiren parmaklarında aynı hızlı hatasızlık vardı; Londra kalabalığına şöyle bir bakması yeterliydi, her göz, her burun deliği, her ağız, her çene, her yüz sanki yeni baskıdan çıkmış gibi kusursuz olarak, açılan musluktan, ters dönen bardaktan ve hafızanın hunisinden boşalarak tırnaklarından fışkırır, kaleminden akardı. Roy'un eli on saniye kadar, kaynar suya düşen bir örümcek gibi hatıra nöbetleri içinde dans etti, çırpındı. Bir anda boş olan bloknotta bir canavar, tamamı değilse de büyük bir kısmı, beliriverdi!</p>

  <p class="calibre">"Kahretsin!" diye mırıldandı Roy ve kalemini fırlattı.</p>

  <p class="calibre">Bir oryantal paravanaya, bir de hızla yapılan portreye baktım.</p>

  <p class="calibre">Kâğıdın üstünde duran şey, kısacık bir an içinde görülmüş bir korkunçluğun yan-pozitif yan-negatif çiziktirilmesiydi.</p>

  <p class="calibre">Gözlerimi Roy'un taslağından alamıyordum; Canavar saklanmış, metrdotel paravananın arkasında sipariş alıyordu.</p>

  <p class="calibre">"Az kaldı," diye fısıldadı Roy. "Ama tam değil. Arayış bitti, ufaklık."</p>

  <p class="calibre">"Hayır."</p>

  <p class="calibre">"Evet."</p>

  <p class="calibre">Her nedense ayağa kalktım. "İyi geceler."</p>

  <p class="calibre">"Nereye gidiyorsun?" Roy şaşırmıştı.</p>

  <p class="calibre">"Eve."</p>

  <p class="calibre">"Nasıl gideceksin? Otobüsle bir saat tutar. Otur."</p>

  <p class="calibre">Roy'un eli bloknota gitti yine.</p>

  <p class="calibre">"Kes şunu," dedim.</p>

  <p class="calibre">Yüzüne bir tüfek boşaltsam daha iyiydi.</p>

  <p class="calibre">"Haftalarca bekledikten sonra mı? Biraz zor. Ne oluyor sana?"</p>

  <p class="calibre">"Kusacağım."</p>

  <p class="calibre">"Ben de. Hoşuma mı gidiyor sanıyorsun?" Düşündü. "Evet, ben de kusacağım, ama önce bu." Biraz daha kâbus ekledi ve korkunun altını çizdi. "Ee?"</p>

  <p class="calibre">"Şimdi sahiden korkuyorum."</p>

  <p class="calibre">"Paravananın arkasından çıkıp üstüne saldırır diye mi?"</p>

  <p class="calibre">"Evet!"</p>

  <p class="calibre">"Otur ve salatanı ye. Hani Hitchcock, dekorcu sahnelerin dekorunu çizmeyi tamamladığında filmin bittiğini söyler ya? Bizim film de bitti. Bu onu bitiriyor. Tamamdır."</p>

  <p class="calibre">"Öyleyse neden utanç duyuyorum?" Sandalyeye tekrar oturdum, kurşun gibi ağır, Roy'un bloknotuna bakmıyordum.</p>

  <p class="calibre">" Çünkü sen o değilsin, o da sen değil. Otur kalk Allaha şükret. Peki bunu yırtıp gittik diyelim. Daha kaç ay bunun kadar üzücü, bunun kadar korkunç bir şey aramamız gerekecek?"</p>

  <p class="calibre">Zorla yutkundum. "Asla."</p>

  <p class="calibre">"Doğru. Bu gece bir daha gelmez. Şimdi otur oturduğun yerde, ye ve bekle."</p>

  <p class="calibre">"Beklerim ama öylece oturamam ve de çok üzülüyorum."</p>

  <p class="calibre">Roy dimdik bana baktı. "Bu gözleri görüyor musun?"</p>

  <p class="calibre">"Evet."</p>

  <p class="calibre">"Ne görüyorsun?"</p>

  <p class="calibre">"Gözyaşı."</p>

  <p class="calibre">"Yani senin kadar ben de üzülüyorum ama elimde değil. Sakinleş biraz. İç."</p>

  <p class="calibre">Biraz daha şampanya koydu.</p>

  <p class="calibre">"Tadı iğrenç," dedim.</p>

  <p class="calibre">Roy çizdi ve yüz ortaya çıktı. Çöküşün son safhasında olan bir yüzdü; sanki sahibi, hayaletin arkasındaki akıl, binlerce mil koşmuş, yüzmüştü ve şimdi düşüp ölüyordu. Etin içinde kemik varsa parçalanmış, böcek şekilleri ve yıkıntı maskesinin ardına saklanmış yabancı cepheler halinde yeniden birleşmişti. Kemiğin içinde de ağ tabaka ve orta kulak mağaralarında dolaşan bir akıl varsa, fırıl fırıl dönen gözlerden delicesine sinyal veriyordu.</p>

  <p class="calibre">Ama yemekler gelip de şampanyalar konulduğunda paravananın arkasında patlayan ve duvarlarda çınlayan inanılmaz kahkahalar içimize işleyerek Roy'la öylece oturduk. Kadın önce katılmadı ama vakit ilerledikçe, önce sessiz sessiz gülerken nerdeyse adam kadar yükseldi sesi. Adamın kahkahaları bir çan sesini andırıyordu, kadınınkilerse isteri krizine tutulmuş gibiydi.</p>

  <p class="calibre">Yerimde oturabilmek için durmadan içiyordum.</p>

  <p class="calibre">Şampanya şişesi boşaldığında metrdotel bir tane daha getirdi, ben boş cüzdanımı aranırken elimi usulca itti.</p>

  <p class="calibre">"Groc," dedi, ama Roy işitmedi. Sayfa üstüne sayfa dolduruyor-du; zaman geçip kahkahalar yükseldikçe taslakları da groteskleşiyordu, sanki hoşça vakit geçiren insanların sesleri hafızasını kamçılıyormuş gibi. Ama sonunda kahkahalar duruldu. Paravananın arkasında gitme hazırlıkları başladı ve metrdotel masamıza geldi.</p>

  <p class="calibre">"Lütfen," diye mırıldandı. "Artık kapatıyoruz, bir sakıncası yoksa." Kapıya doğru işaret etti, yana çekildi.</p>

  <p class="calibre">Roy ayağa kalktı. Oryantal paravanaya baktı.</p>

  <p class="calibre">"Hayır," dedi metrdotel. "Önce sizin gitmeniz gerekir."</p>

  <p class="calibre">Kapıya doğru giderken durup arkama baktım. "Roy?" dedim. Roy, sanki henüz Oyun bitmeden tiyatrodan çıkan seyirci gibi, peşimden geldi yan yan.</p>

  <p class="calibre">Roy'la ben çıkarken, bir taksi yanaşıyordu. Uzun deve tüyü bir palto giymiş, arkası bize dönük, kaldırıma yakın duran orta boylu bir adam dışında cadde bomboştu. Sol kolunun altındaki evrak çantası kimliğini ele veriyordu. Bu çantayı çocukluğumun ve delikanlılığımın yazlarında, gün be gün, Columbia, Paramount, MGM, ve diğer bütün stüdyoların önünde görmüştüm. İçi Garbo'nun, Colman'ın, Gable'ın, Harlow'un güzelim portreleriyle ve hepsi pembe mürekkeple imzalı diğer binlercesiyle doluydu. Artık yaşlanmış, çılgın bir imza toplayıcısınındı hepsi.</p>

  <p class="calibre">Tereddüt ettim, sonra durdum.</p>

  <p class="calibre">"Clarence?" diye seslendim.</p>

  <p class="calibre">Adam büzüldü, tanınmak istemiyormuş gibi.</p>

  <p class="calibre">"Sensin, değil mi?" diye seslendim hafifçe, gittim koluna dokundum. "Clarence, di mi?"</p>

  <p class="calibre">Adam irkildi ama bu kez başını çevirdi. Yüzü değişmemişti, gri çizgiler ve soluk kemikler eklenmişti sadece.</p>

  <p class="calibre">"Ne var?" dedi.</p>

  <p class="calibre">"Beni hatırladın mı?" dedim. "Nasıl hatırlamazsın? Şu üç çılgın kız kardeşle Hollywood'da dolaşırdım hani. Biri Bing Crosby'nin ilk filmlerinde giydiği şu çiçekli Hawaii gömleklerini yapardı. 1934 yazında her öğlen Maximus'un önündeydim. Sen de ordaydın. Nasıl unuturum. Garbo'nun gördüğüm tek imzalı resmi sendeydi-"</p>

  <p class="calibre">Konuşmam işi daha da bozdu. Her kelimede Clarence kalın deve tüyü paltosuna gömülüyordu.</p>

  <p class="calibre">Sinirli sinirli başını salladı. Aynı sinirle Brown Derby'nin kapısına göz attı.</p>

  <p class="calibre">"Bu saatte burda ne yapıyorsun?" dedim. "Herkes eve gitti."</p>

  <p class="calibre">"Belli olmaz. Başka işim yok zaten-" dedi Clarence.</p>

  <p class="calibre">Belli olmaz. Belki Douglas Fairbanks canlanıp bulvar boyunca sallanabilir, Brando'dan daha yakışıklı. Fred Allen, Jack Benny ve George Burns Legion Stadyumu'ndan çıkıp her an köşeyi dönebilirler, boks maçı bitmiş, halk coşku içinde, tıpkı bu geceden veya gelecek tüm gecelerden çok daha güzel olan eski günlerdeki gibi.</p>

  <p class="calibre">Başka işim yok zaten. Evet.</p>

  <p class="calibre">"Ya," dedim. "Belli olmaz. Beni hiç mi hatırlamadın? Kaçığı? Süper-kaçığı? Marslı'yı?"</p>

  <p class="calibre">Clarence'in gözleri alnımdan burnuma ordan çeneme baktı, ama gözlerime değil.</p>

  <p class="calibre">"Yoo," dedi.</p>

  <p class="calibre">"İyi geceler," dedim.</p>

  <p class="calibre">"Güle güle," dedi Clarence.</p>

  <p class="calibre">Roy kolumdan tutup beni külüstürüne götürdü, bindik, sabırsızlıkla iç geçiriyordu. Biner binmez kâğıdını kalemini çıkarıp beklemeye başladı.</p>

  <p class="calibre">Brown Derby'nin kapıları açılıp Çirkin kolunda Güzel'le dışarı çıktığında Clarence hâlâ kaldırımda, taksinin bir yanında duruyordu.</p>

  <p class="calibre">Çok güzel, az rastlanır, ılık bir geceydi, yoksa biraz sonra olacaklar hiç olmayabilirdi.</p>

  <p class="calibre">Canavar durup derin derin soludu, şampanya ve unutkanlıkla dolu. Eski, çoktan kaybedilmiş bir savaştan çıkma bir yüzü olduğunu biliyor idiyse de hiç belli etmiyordu. Hanımefendinin elinden tutup onu taksiye doğru yürüttü, cıvıl cıvıl, gülerek. İşte o zaman fark ettim, yürüyüşünden ve hiçbir şeye bakmamasından-- "Kadın kör!" dedim.</p>

  <p class="calibre">"Ne?" dedi Roy.</p>

  <p class="calibre">"Kadın kör. Onu göremiyor. Niye beraber oldukları belli! Onu hep yemeğe çıkarıyor ama kadın onun neye benzediğini bilmiyor!"</p>

  <p class="calibre">Roy öne eğilip kadını inceledi.</p>

  <p class="calibre">"Tanrım," dedi, "haklısın. Kör."</p>

  <p class="calibre">Adam gülüyor, kadın da kahkahayı taklit ediyordu, şaşkın bir papağan gibi.</p>

  <p class="calibre">Tam o anda onlara sırtı dönük olan Clarence kahkahalara ve konuşmalara kulak vermiş olsa gerek, yavaşça dönüp çifte baktı. Gözleri yarı kapalı, yine dinledi, dikkatle, sonra yüzünü inanılmaz bir şaşkınlık ifadesi kapladı. Ağzından bir kelime fırladı.</p>

  <p class="calibre">Canavar gülmeyi kesti.</p>

  <p class="calibre">Clarence öne bir adım atıp adama bir şey söyledi. Kadın da gülmeyi kesmişti. Clarence başka bir şey sordu. Bunun üzerine Canavar yumruklarını sıktı, bağırdı, kollarını havaya kaldırdı, sanki Clarence'a vuracakmış, onu ezip kaldırıma gömecekmiş gibi.</p>

  <p class="calibre">Clarence diz çöktü yal vararak.</p>

  <p class="calibre">Canavar kule gibi tepesinde duruyordu, yumrukları titriyor, vücudu ileri geri sallanıyordu, her an kontrolden çıkmaya hazır.</p>

  <p class="calibre">Clarence bağırdı ve kör kadın, ellerini havaya uzattı, arandı, bir şey söyledi, bunun üzerine Canavar gözlerini kapadı, kollarını aşağıya bıraktı. O anda Clarence ayağa fırladı ve koşup karanlıkta kayboldu. Ben de atlayıp peşinden gidecek gibi oldum nerdeyse, neden bilmiyorum. Bir an sonra, Canavar kör arkadaşını taksiye bindirdi ve taksi gürültüyle bastı gitti.</p>

  <p class="calibre">Roy da gazı kökledi, peşlerine takıldık.</p>

  <p class="calibre">Taksi Hollywood Bulvarı'nda sağa döndü, kırmızı ışık ve birkaç yaya bizi durdurdu. Roy gazı bağırttı, yolu açmak istermiş gibi, sövdü saydı ve nihayet yaya geçidi boşalınca kırmızı ışıkta geçti.</p>

  <p class="calibre">"Roy!"</p>

  <p class="calibre">"Adımı söyleyip durma. Kimse görmedi. Onu kaybedemeyiz! O bana lazım. Nereye gittiğini görmemiz gerek! Kim olduğunu. İşte!"</p>

  <p class="calibre">İleride, taksinin Gower'a doğru sağa döndüğünü gördük. Ve yine ilerde Clarence koşuyordu, ama biz geçerken görmedi. Elleri boştu. Evrak çantasını Derby'nin dışında düşürmüş ve orda bırakmış olmalıydı. Acaba ne zaman fark edecek dedim kendi kendime.</p>

  <p class="calibre">"Zavallı Clarence."</p>

  <p class="calibre">"Niye zavallı?" dedi Roy.</p>

  <p class="calibre">"O da bu işin içinde. Yoksa neden Brown Derby'nin önünde bekliyordu? Tesadüf mü? Hiç sanmam. Biri ona da gelmesini söyledi. Tanrım, bütün o muhteşem portreleri kaybetti şimdi, Roy, geri dönüp onları kurtarmamız lazım."</p>

  <p class="calibre">"Bizim," dedi Roy, "dümdüz ileri gitmemiz lazım."</p>

  <p class="calibre">"Acaba," dedim, "Clarence nasıl bir not aldı? Ona ne dedi?"</p>

  <p class="calibre">"Ne ne dedi?" dedi Roy.</p>

  <p class="calibre">Roy Sunset'te bir kırmızı ışıkta daha geçti, Santa Monica Bulvarı'nı yarılamış olan taksiye yetişsin diye.</p>

  <p class="calibre">"Stüdyoya gidiyorlar!" dedi Roy. "Yok. Hayır."</p>

  <p class="calibre">Çünkü taksi, Santa Monica'dayken sola dönüp mezarlığın önünden geçmişti.</p>

  <p class="calibre">Los Angeles'ın hemen hemen en önemsiz Katolik kilisesi olan St. Sebastian'a vardık. Taksi aniden sola kırdı ve kilisenin biraz ötesindeki bir ara sokağa saptı.</p>

  <p class="calibre">Taksi ara sokakta yüz metre kadar ilerleyip durdu. Roy frene bastı ve park etti. Canavarın kadını pek iyi seçilmeyen küçük, beyaz bir binaya götürdüğünü gördük. Gideli bir dakika olmamıştı ki bir yerde bir kapı açılıp kapandı ve Canavar taksiye döndü; taksi bir sonraki köşeye doğru süzülüp hızlı bir U dönüşü yaptı ve bize doğru geldi. Allahtan ışıklarımız sönüktü. Taksi geçip gitti yanımızdan. Roy bir küfür savurdu, arabayı sertçe çalıştırdı, gazı kökledi, tehlikeli bir U dönüşü yaptı, benim itirazlarım arasında Santa Monica Bulvarı'na geri çıktık, taksinin St. Sebastian'ın önüne çektiğini ve yolcusunu indirdiğini gördük; yolcu hızla yürüyüp kilisenin aydınlık girişine geldi arkasına bakmadan. Taksi uzaklaştı.</p>

  <p class="calibre">Roy bizim arabayı yavaş yavaş, bir ağacın altına, karanlığa çekti, ışıklarımızı söndürdü.</p>

  <p class="calibre">"Roy, sen ne-"</p>

  <p class="calibre">"Sus!" diye fısıldadı Roy. "Önsezi. Önsezi her şeydir. Benim bir striptiz şovunda ne kadar işim varsa bu adamın da gece yarısı bir kilisede işi var."</p>

  <p class="calibre">Dakikalar geçti. Kilisenin ışıkları sönmedi.</p>

  <p class="calibre">"Git bir bak," diye önerdi Roy.</p>

  <p class="calibre">"Ne yapayım?!"</p>

  <p class="calibre">"Peki, ben giderim!"</p>

  <p class="calibre">Roy arabadan indi, ayakkabılarını çıkardı.</p>

  <p class="calibre">"Geri dön!" diye bağırdım.</p>

  <p class="calibre">Ama Roy, ayağında çoraplar, gitmişti bile. Dışarı fırladım, ayakkabılarımı çıkardım ve peşinden koştum. Roy on saniyede kilisenin kapısına vardı, ben de arkasından, kendimizi bir dış duvara yapıştırdık. Kulak kabarttık. Bir sesin yükseldiğini, alçaldığını, tekrar yükseldiğini duyduk.</p>

  <p class="calibre">Canavar'ın sesi! Acele acele felaketler anlatıyordu, müthiş sorumluluklar, korkunç hatalar, üstümüzdeki ve altımızdaki mermer gökten daha karanlık günahlar.</p>

  <p class="calibre">Rahibin sesi kısa ve aynı ölçüde acele cevaplar veriyordu, bağışlama, daha iyi bir hayat vaatleri, Canavar'ın Güzel olarak yeniden dünyaya gelemese de, pişmanlık yoluyla bulabileceği küçük, tatlı mutluluklarla dolu bir hayatı.</p>

  <p class="calibre">Fısıl fısıl, gecenin derinliklerinde.</p>

  <p class="calibre">Gözlerimi kapadım, duymaya can atıyordum.</p>

  <p class="calibre">Fısıl fısıl. Sonra- hayretle gerildim.</p>

  <p class="calibre">Ağlama. Ardı arkası kesilmeyen bir inilti.</p>

  <p class="calibre">Kilisenin içindeki yalnız adam, korkunç yüzlü ve onun arkasındaki kayıp ruhlu adam, büyük üzüntüsünü koyuverdi, günah çıkarma bölmesini, kiliseyi, beni sarsarak. Ağlıyor, iç geçiriyor, yine ağlıyordu. Gözkapaklarım bu sesle zonkluyordu. Sonra, sessizlik ve- bir kıpırtı. Ayak sesleri.</p>

  <p class="calibre">Fırlayıp koştuk.</p>

  <p class="calibre">Arabaya varıp içeri daldık.</p>

  <p class="calibre">"Allah aşkına!" diye tısladı Roy.</p>

  <p class="calibre">Benim de kafamı aşağıya bastırarak çömeldi. Canavar çıkmış, boş sokakta yalnız başına koşuyordu.</p>

  <p class="calibre">Mezarlık kapısına gelince döndü. Geçen bir arabanın ışığında, üstüne bir tiyatro spotu düşmüş gibi çakıldı. Donakaldı, bekledi, sonra mezarlığın içinde kayboldu.</p>

  <p class="calibre">Uzakta, kilisenin kapılarının arkasında bir gölge hareket etti, mumlar söndü, kapılar kapandı.</p>

  <p class="calibre">Roy'la ben birbirimize baktık.</p>

  <p class="calibre">"Allahım," dedim. "Gecenin bu saatinde itiraf edecek kadar büyük günahlar ne olabilir? Ya ağlama?! Duydun mu? Acaba - ona öyle bir yüz verdiği için Tanrı'yı bağışlamaya mı geliyor."</p>

  <p class="calibre">"O yüz. Evet, evet," dedi Roy. "Neler çevirdiğini öğrenmem lazım. Onu kaybedemem!"</p>

  <p class="calibre">Ve Roy yine arabadan indi.</p>

  <p class="calibre">"Roy!"</p>

  <p class="calibre">"Anlamıyor musun, aptal!" diye bağırdı Roy. "O bizim filmimiz, bizim canavarımız. Eğer elimizden kaçırırsak-!? Allahım!"</p>

  <p class="calibre">Ve Roy koşarak sokağı geçti.</p>

  <p class="calibre">Sersem! diye düşündüm. Ne yapıyor?</p>

  <p class="calibre">Ama gecenin bu saatinde bağırmaya çekindim. Roy mezarlığın kapısının üstünden atlayıp boğulan biri gibi gölgelere gömüldü. Koltuğumdan öyle bir doğruldum ki başımı arabanın tavanına çarptım ve geri düştüm, söverek; Roy, Allah cezanı versin, Roy!</p>

  <p class="calibre">Ya bir polis arabası gelse şimdi, diye düşündüm, bana sorsa, ne yapıyorsun burda? dese. Cevabım ne olur? Roy'u bekliyorum. Mezarlığa gitti, birazdan gelir. Gelir, değil mi? Tabii, biraz bekle.</p>

  <p class="calibre">Bekledim. Beş dakika. On.</p>

  <p class="calibre">Ve sonra, Roy kapıdan çıktı, ama elektrik çarpmış gibiydi.</p>

  <p class="calibre">Ağır ağır yürüdü, uyur gezer gibi, sokağı geçti. Kapının kolundaki elini bile görmüyordu, açtı, içeri girdi. Arabanın ön koltuğuna oturdu, gözlerini mezarlığa dikti.</p>

  <p class="calibre">"Roy?"</p>

  <p class="calibre">İşitmedi.</p>

  <p class="calibre">"Ne gördün orda, Roy?"</p>

  <p class="calibre">Cevap yok.</p>

  <p class="calibre">"O da geliyor mu?"</p>

  <p class="calibre">Sessizlik.</p>

  <p class="calibre">"Roy!" Koluna vurdum. "Konuşsana, ne oldu!"</p>

  <p class="calibre">"O," dedi Roy.</p>

  <p class="calibre">"Evet?"</p>

  <p class="calibre">"İnanılmaz," dedi Roy.</p>

  <p class="calibre">"Ben inanırım."</p>

  <p class="calibre">"Hayır. Dur. O artık benim. Ne biçim bir Canavarımız olacak ama, ufaklık." Sonunda dönüp bana baktı, gözlerinde fenerler yanıyordu, ruhu yanaklarını yakıyor, dudaklarına renk veriyordu. "Ne film olacak ama!"</p>

  <p class="calibre">"Öyle mi?"</p>

  <p class="calibre">"Öyle ya!" diye bağırdı, yüzünde mucizevi bir ışıltı.</p>

  <p class="calibre">"Bütün söyleyeceğin bu mu? Mezarlıkta neler oldu, neler gördün söylemeyecek misin? Sadece, öyle ya?"</p>

  <p class="calibre">"Yaa," dedi Roy, gözlerini yeniden mezarlığa çevirerek. "Öyle."</p>

  <p class="calibre">Taşlı avludaki kilise ışıklan söndü. Kilise karardı. Sokak karardı. Arkadaşımın yüzündeki ışıklar da söndü. Mezarlık şafağa doğru gölgelenen geceyle dolmuştu.</p>

  <p class="calibre">"Evet," diye fısıldadı Roy.</p>

  <p class="calibre">Eve doğru sürmeye başladı.</p>

  <p class="calibre">"Kilime dokunmaya can atıyorum," dedi.</p>

  <p class="calibre">"Olmaz!"</p>

  <p class="calibre">Roy dönüp bana baktı şok olmuş halde. Sokak lambalarından bir nehir aktı yüzünde. Deniz altındaki birine benziyordu, dokunulmaz, ulaşılmaz, kurtarılmaz.</p>

  <p class="calibre">"Yani sen açık açık o yüzü filmimizde kulanamaz mıyım demek istiyorsun?"</p>

  <p class="calibre">"Mesele sırf yüz değil, içimde bir his var... eğer yaparsan mahvolduk demektir. Roy, gerçekten korkuyorum. Biri sana bu gece gelip onu bulasın diye not yazdı, unutma. Biri onu görmeni istedi. Biri Clarenee'a da bu gece gelmesini söyledi. Her şey çok çabuk oluyor. Ne olur, hiç Brown Derby'ye gitmedik farz et."</p>

  <p class="calibre">"Bunu nasıl farz edebilirim ki?" diye sordu.</p>

  <p class="calibre">Daha hızlı sürmeye başladı.</p>

  <p class="calibre">Rüzgâr camlara çarpıyor, saçıma, gözlerime, dudaklarıma vuruyordu.</p>

  <p class="calibre">Roy'un alnından aşağı iri kartal burnuna ordan da zaferli ağzına gölgeler iniyordu. Groc'un ağzına benziyordu, Gülen Adam'ın ağzına.</p>

  <p class="calibre">Roy ona baktığımı hissetti: "Benden nefret mi ediyorsun?"</p>

  <p class="calibre">"Hayır. Nasıl seni bunca yıldır tanıyıp da aslında tanıyamadığımı merak ediyorum."</p>

  <p class="calibre">Roy, Brown Derby çizimleriyle dolu sol elini kaldırdı. Camın dışındaki rüzgârda hışırdayıp uçuştular.</p>

  <p class="calibre">"Bırakayım mı?"</p>

  <p class="calibre">"Sen de ben de biliyoruz ki bunları bıraksan da, kafanın içindeki fotoğraf makinesinde, sol gözünün arkasında yenileri bekliyor."</p>

  <p class="calibre">Roy kâğıtları salladı. "Evet. İkinci baskı çok daha iyi olacak." Bloknotun sayfalan ardımızdaki geceye dağıldı.</p>

  <p class="calibre">"Kendimi daha iyi hissetmiyorum ama," dedim.</p>

  <p class="calibre">"Ben hissediyorum. Canavar artık bizim. Bize ait."</p>

  <p class="calibre">"Öyle mi? Kim verdi onu bize? Kim bizi oraya yolladı? Onu seyretmemizi kim seyrediyor?"</p>

  <p class="calibre">Roy uzanıp pencerenin buğusuna yarım, korkunç bir yüz çizdi.</p>

  <p class="calibre">"Şu anda, düşündüğüm tek şey sadece İlham Perim."</p>

  <p class="calibre">Başka bir şey konuşmadık. Yolun geri kalanı soğuk bir sessizlik içinde geçti.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_17">-17-</h2>

  <p class="calibre"><span style="font-size: 1em;">Sabahın ikisinde telefon çaldı.</span><br /></p>

  <p class="calibre">Peg'di, şafaktan biraz önce Connecticut'tan arıyordu.</p>

  <p class="calibre">"Hiç Peg isminde bir karın oldu mu?" diye bağırdı. "On gün önce evden Hartford'daki Öğretmenler Konferansı'na katılmak için giden hani? Niye hiç aramadın?"</p>

  <p class="calibre">"Aradım. Ama odanda değildin. Adımı bıraktım. Keşke burda olsaydın Peg."</p>

  <p class="calibre">"Vah yavrucuğum, vah," dedi yavaş yavaş, heceleye heceleye. "Ben gider gitmez derin üzüntülere mi gark oldun. Annen eve dönsün mü istiyorsun?"</p>

  <p class="calibre">"Evet. Hayır. Her zamanki stüdyo dertleri işte." Durdum.</p>

  <p class="calibre">"Ona kadar mı sayıyorsun?" diye sordu.</p>

  <p class="calibre">"Allahım," dedim.</p>

  <p class="calibre">"Bir O'ndan bir de benden kaçamazsın işte. Uslu çocuklar gibi rejim yaptın mı bakiyim? Git şu tartılarda bir tartıl, hani kilonu mor mürekkeple basıp verenlerden, sonra da kâğıdı bana postala. Hey," diye ekledi, "ciddiyim. Geleyim mi, yarın?"</p>

  <p class="calibre">"Seni seviyorum Peg," dedim. "Planın nasılsa o zaman gel."</p>

  <p class="calibre">"Ama ya geldiğimde orda olmazsan? Mesele hâlâ Hortlaklar Yortusu mu?"</p>

  <p class="calibre">Kadınlar ve önsezileri!</p>

  <p class="calibre">"Bir hafta daha uzatıyorlar."</p>

  <p class="calibre">"Sesinden belli. Mezarlıklardan uzak dur."</p>

  <p class="calibre">"Niye öyle dedin?"</p>

  <p class="calibre">Kalbim bir anda hızlandı.</p>

  <p class="calibre">"Anne babanın mezarına çiçek koydun mu?"</p>

  <p class="calibre">"Unuttum."</p>

  <p class="calibre">"Nasıl unutursun?"</p>

  <p class="calibre">"Boşver, zaten onların olduğu mezarlık daha iyi bir mezarlık."</p>

  <p class="calibre">"Neyden daha iyi?"</p>

  <p class="calibre">"Başka mezarlıklardan, çünkü orda onlar var."</p>

  <p class="calibre">"Benim için de bir çiçek koy," dedi. "Seni seviyorum. Hoşça-</p>

  <p class="calibre">Telefonu sessizce kapattı.</p>

  <p class="calibre">Sabahın beşinde, güneş daha doğmadan, Pasifik'ten gelen bulut " tüsü çatımın tepesindeki her zamanki yerinde, gözlerimi tavana dikmiş yatıyordum; kalktım, gözlüklerimi takmadan, daktiloma doğru gittim.</p>

  <p class="calibre">Şafaktan önceki loş ışıkta oturdum ve yazdım. "CANAVARIN DÖNÜŞÜ."</p>

  <p class="calibre">Hiç gitmiş miydi ki?</p>

  <p class="calibre">Hayatım boyunca her yere benden bir adım önde gidip beni fısıltıyla çağırmamış mıydı?</p>

  <p class="calibre">Yazdım: "BÖLÜM 1"</p>

  <p class="calibre">"Kusursuz bir Canavarı bu denli güzel yapan nedir? Neden erkek çocuklar ve erkekler ona yakınlık duyarlar?"</p>

  <p class="calibre">"Hayatımız boyunca bizi Yaratıklar, Canavarlar, Ucubelerle yöneten nedir?"</p>

  <p class="calibre">"Ve şimdi de, dünyanın en korkunç yüzünü kovalamak ve yakalamak için duyulan delice bir arzu!"</p>

  <p class="calibre">Derin bir nefes aldım, ve Roy'un numarasını çevirdim. Sesi su altından, çok uzaklardan geliyordu.</p>

  <p class="calibre">"İstediğin gibi olsun Roy, benim için bir sakıncası yok," dedim.</p>

  <p class="calibre">Telefonu kapattım ve yattım.</p>

  <p class="calibre">Ertesi gün Roy Holdstrom'un Sahne 13'ünün önünde durup boyadığı! tabelayı okudum.</p>

  <p class="calibre">DİKKAT. RADYOAKTİF ROBOTLAR.</p>

  <p class="calibre">AZGIN KÖPEKLER. BULAŞICI HASTALIKLAR.</p>

  <p class="calibre"><br class="calibre1" /></p>

  <p class="calibre">Kulağımı Sahne 13'ün kapısına dayadım ve onu o kocaman, ses-'tedral karanlığının içinde hayal ettim, hantal bir örümcek gibi kiliyle uğraştığını, kendi sevgisinin ve sevgisinin çocuklarının içinde hapsolmuş.</p>

  <p class="calibre">"Hadi Roy," diye fısıldadım. "Hadi Canavar." Ve beklerken dünya şehirleri arasında dolaştım.</p>

  <h2 class="sgc1 sigil_not_in_toc"><br /></h2>

  <h2 class="sgc1" id="sigil_toc_id_18">-18-</h2>

  <p class="calibre"><span style="font-size: 1em;">Ve yürürken düşündüm: Allahım, Roy beni korkutan bir Canavar'a ebelik yapıyor. Nasıl tir tir titremeyi kesip Roy'un hummasını kabul edeceğim? Nasıl bunu bir senaryo haline getireceğim? Nereye yerleştireceğim? Hangi kasabaya, hangi şehre, dünyada bir yere mi?</span><br /></p>

  <p class="calibre">Şimdi anlıyorum, diye düşündüm yürürken, neden Amerikan mekânlarında bu kadar az korku filmi yazıldığını. Sisi, yağmuru, kırları, eski evleri, Londra hayaletleri, Karın Deşen Jack'leriyle İngiltere. Evet!</p>

  <p class="calibre">Ama Amerika! Burda av ve tazılara dair gerçek bir tarih yok ki. New Orleans, belki, yeterince sisi, yağmuru, insanı soğuk soğuk terletecek bataklık malikâneleri var. Ve sis düdüklerinin her gece çınladığı San Francisco.</p>

  <p class="calibre">Los Angeles, belki. Chandler ve Cain ülkesi. Ama...</p>

  <p class="calibre">Bütün Amerika'da bir katili saklayacak veya bir hayatı kaybedecek tek bir yer vardı.</p>

  <p class="calibre">Maximus Filmleri!</p>

  <p class="calibre">Gülerek bir sokağa saptım, notlar alarak bir sürü arka plato setinden geçtim.</p>

  <p class="calibre">İngiltere burda saklanıyordu, uzak Galler, dağlık İskoçya ve yağmurlu İrlanda, eski şato harabeleri ve karanlık filmleri kubbeleyen mezarlıklar, projeksiyon odalarının duvarlarında bütün gece oynayan hayaletler, ağızları kıpır kıpır ve cenaze havaları söyleyerek geçen gece nöbetçileri, başlan tüylerle süslü atların çektiği eski deMille arabaları üstünde.</p>

  <p class="calibre">Bu gece de böyle olacaktı, hayalet figüranlar saat kartlarına basıp çıkacak, hâlâ gündüzün sıcaklığını taşıyan mezarların üstüne soğuk su damlacıkları serpen çayır musluklarının yaptığı sis mezarlığın duvarına çökecekti. Burda her gece Londra'ya uğrayıp, hayalet demiryolu makasçısını görebilirdiniz, bir kale gibi Sahne 12'ye dalan ve Silver Screen mecmuasının eski bir ekim sayısının sayfalarına karışıp giden lokomotifi aydınlatan feneriyle.</p>

  <p class="calibre">İşte böylece dolaştım sokaklarda, güneşin batmasını ve Roy'un ortaya çıkmasını bekliyordum, elleri kızıl kille kanlanmış, bir doğum müjdesi vermesini!</p>

  <p class="calibre">Saat dörtte uzaktan silah sesleri duydum.</p>

  <p class="calibre">Ses Roy'un 7 numaralı arka platoda ordan oraya vurduğu kroke topundan geliyordu. Topa durmadan vuruyordu, seyrettiğimi hissedince donakaldı. Başını kaldırıp gözlerini kırpıştırdı. Yüzünde bir doğum doktorunun değil, biraz önce avını öldürüp afiyetle yemiş bir etoburun ifadesi vardı.</p>

  <p class="calibre">"Başardım, Tanrım!" diye bağırdı. "Onu kıstırdım! Bizim Canavarımız, senin Canavarın, benim! Bugün kil, yarın film! İnsanlar soracak : Kim yaptı bunu? diye. Biz oğlum, biz!"</p>

  <p class="calibre">Roy uzun kemikli parmaklarıyla havayı avuçladı.</p>

  <p class="calibre">Öne doğru yürüdüm yavaşça.</p>

  <p class="calibre">"Kıstırdın mı? Roy, daha anlatmadın ama. Geçen gece onun peşinden koştuğun zaman ne gördün Roy?"</p>

  <p class="calibre">"Sabırlı ol, dostum. Bak, yarım saat önce bitirdim. Bir bakıcan ve deliler gibi daktilona sarılıcan. Manny'yi çağırdım. Yirmi dakikaya kadar gelir. Beklerken delirecek gibi oldum. Gelip toplardan çıkardım hırsımı. Al!" Bam diye vurunca kroke topu uçtu. "Beni tut yoksa birini öldürücem!"</p>

  <p class="calibre">"Roy, sakin ol."</p>

  <p class="calibre">"Hayır, sakin olamam. Tarihin en büyük korku filmini yapıcaz. Manny-"</p>

  <p class="calibre">Bir ses bağırdı: "Hey, siz ikiniz burda ne yapıyorsunuz?"</p>

  <p class="calibre">Manny'nin Rolls-Royce'u, ayaklı beyaz bir tiyatro gibi kayarak geçti, alttan alta mırıldanarak. Patronumuzun yüzü tiyatronun bir penceresinden bize baktı hışımla.</p>

  <p class="calibre">"Toplantı yapıcak mıyız, yapmayacak mıyız?"</p>

  <p class="calibre">"Yürüyecek miyiz, arabaya mı binicez?" dedi Roy.</p>

  <p class="calibre">"Yürüyün!"</p>

  <p class="calibre">Rolls kaydı geçti.</p>

  <p class="calibre"></p>
</body>
</html>
