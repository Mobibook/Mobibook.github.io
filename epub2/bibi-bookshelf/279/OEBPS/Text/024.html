<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>15</b></span></p>

  <p class="p10"><span class="t5"><b>Gwilan'ın Arpı</b></span></p>

  <p class="p1"><span class="t6"><b>A</b></span>rp, Gwilan'a annesinden kalmıştı, onu çalmaktaki ustalığı da. "Ah, nasıl da belli oluyor; Diera'nın dokunuşu bu" derdi herkes Gwilan çaldığında, tıpkı onların anne ve babalarının da Diera çaldığında "Ah, işte tam Penlin'in dokunuşu!" demesi gibi. Arp, Gwilan'ın annesine Penlin'den kalmıştı; ölmek üzere olan müzisyenin bunu en çok hak eden öğrencisine bir hediyesiydi. Penlin de onu bir müzisyenin ellerinden almıştı. Arp asla satılmamış veya takas edilmemişti; rakamlarla ifade edilecek bir değer de biçilmemişti ona. Yoksul bir arpçının sahip olacağı en soylu ve inanılmaz müzik aletiydi. Şekli mükemmel, her parçası güçlü ve zarifti: ahşabı tunç kadar sert ve düz, akşamı fildişi ve gümüştendi. Gövdesinin görkemli kıvrımları üzerinde gümüş kakma, birbirine dolanan çizgiler vardı. Bu çizgiler dalgalara, dalgalar yapraklara dönüşüyor, tanrıların ve geyiklerin gözleri bu yaprakların arasından bakıyor ve yapraklar tekrar dalgalara ve dalgalar çizgilere dönüşüyordu. Usta zanaatkârların elinden çıktığı bir bakışta anlaşılıyordu ve bakıldıkça bu daha açık görülüyordu. Ama tüm bu güzellik uygulanabilirdi, itaatkârdı, sesin hizmetine koşulmuştu. Gwilan'ın arpının sesi akan suydu, yağmurdu, suyun üzerindeki gün ışığıydı, kahverengi kumsallara çarpan dalgalar ve köpüktü, ormanlardı, ormanın yaprakları ve dallarıydı ve rüzgâr vadilerde eserken yaprakların arasından parlayan, tanrıların ve geyiklerin gözleriydi. Bunların hepsiydi ve hiçbiriydi. Gwilan çaldığında, arp müzik yapardı. Ve müzik nedir zaten, havanın biraz oynaşmasından öte?</p>

  <p>Ne zaman istenirse çalardı. Şarkı söylediğinde düzgün söylerdi ama sesi yumuşak değildi; bu yüzden, şarkılarda ve baladlarda şarkıcılara eşlik ederdi. Güçsüz sesler onun eşliğinde canlanır, güzel sesler onunla ihtişama kavuşurdu; en gür sesli, en mağrur şarkıcılar onun tek başına çalışını duymak için arada bir susardı. Flütle birlikte çalardı, kamış flütle ve davulla birlikte de ve arpın çalması için yapılmış müzikle de ve parmakları tellere değdiğinde müzik kendiliğinden çıkardı ortaya. Düğünlerde ve şenliklerde "Gwilan çalacak" derlerdi ve müzik yarışmalarında sorarlardı: "Ne zaman Gwilan çalacak?"</p>

  <p>Gençti; elleri demirden, dokunuşu ise ipektendi. Bütün gece boyunca ve ertesi gün çalabilirdi. Vadiden vadiye, kentten kente seyahat eder, arada bir durur, bir yerlerde kalır ve sonra da diğer müzisyenlerle birlikte yola devam ederdi. Bazen yürürlerdi, bazen onları almak için bir araba gelirdi, bazen de bir çiftçinin at arabasına binerlerdi. Nasıl giderlerse gitsinler, Gwilan arpını ipek ve deri kutusunda, sırtında ya da elinde taşırdı. Arabaya bindiğinde arpıyla biner, yürüdüğünde arpıyla yürürdü ve uyuduğunda, hayır, arpıyla uyumazdı ama arpı uzanıp dokunabileceği bir yerde olurdu. Onu kimseden kıskanmaz, başka bir arpçının aletiyle kendininkini memnuniyetle değiştirirdi ve sonunda ona arpını iade edip ağırbaşlı bir imrenmeyle, "Hayatımda bu kadar iyi bir alet çalmamıştım" dediklerinde büyük haz duyardı bundan. Onu temiz tutar, cilalar ve ihtiyar Uliad'ın imal ettiği, her biri sıradan arp tellerinin komple bir seti kadar pahalı olan arp tellerinden takardı ona. Yaz sıcağında ona bedeniyle gölge yapar, soğuk kış aylarında pelerinini onunla paylaşırdı. Ateş yanan bir odada ateşin çok yakınına oturmaz ama çok uzağa da gitmezdi; çünkü sıcak ve soğuk geçişleri arpın sesini değiştirebilir, belki kasasına da zarar verebilirdi. Kendine bu özenin yarısını göstermezdi. Pek gerek de görmezdi buna. Başka arpçılar olduğunu ve başka arpçılar olacağını bilirdi; çoğu onun kadar iyi değil, kimileriyse daha iyi. Ama arp en iyisiydi. Daha iyisi olmamıştı ve olmayacaktı. Zevk ve hizmet onun hakkıydı ve ona uygundu. Arpın sahibi değil icracısıydı o. Arp onun müziği, coşkusu, hayatı, soylu enstrümanıydı.</p>

  <p>Gwilan gençti; kentten kente seyahat eder, düğünlerde <i>Güzel Uzun Bir Yaşam</i>'ı, şenliklerde <i>Yeşil Yapraklar</i>'ı çalardı. Sonra cenazeler de olurdu: Cenaze yemekleri verilir, mersiyeler söylenir ve Gwilan, <i>Orioth'un Ağıtı</i>'ını çalardı; deniz ve deniz kuşları gibi çarpan ve çığlık atan, kedere gömülmüş yürekleri teskin eden ve gözyaşları akıttıran müziği. Arpçıların yarıştığı, kemancıların kemanlarını gıcırdattığı ve güçlü tenorların birbirlerinin sesini bastırdığı müzik günleri olurdu. Güneşte ve yağmurda, arpı sırtında ya da elinde, kentten kente giderdi. Gene bir gün, Comin'deki her yıl düzenlenen müzik şenliğine gidiyordu ve Torm Vale'nin çiftlik sahibi onu arabasına almıştı; bu adam müziğe o kadar düşkündü ki iyi bir ineği kötü bir atla değiş tokuş etmişti çünkü inek onu müziğin olduğu yere götürmezdi. O ve Gwilan sallanan bir at arabasındaydı ve ince boyunlu kırat güneşin aydınlattığı dik yokuşu çıkıyordu.</p>

  <p>Yolun kenarındaki ormanda bir ayı veya bir ayının hayaleti ya da bir şahinin gölgesi belirdi; at ürkerek yolun karşı tarafına kaçtı. Torm, Gwilan ile müzik hakkında derin bir tartışmaya dalmış, bir koroyu yönetir gibi ellerini sallarken dizginler ellerinden kaçıverdi. At bir kedi gibi zıplayıp kaçtı. Yolun keskin dönemecinde araba savruldu ve kenardaki kayalıklara çarptı. Tekerleklerden biri yerinden çıktı, yuvarlandı, sıçrayarak birkaç yarda gitti. Kırat, parçalanan arabanın yarısını arkasında sürükleyip yol boyunca koşarak uzaklaştı. Yol gün ışığında, ormanın ağaçları arasında, sessizce uzanıyordu.</p>

  <p>Torm arabadan düşmüştü; bir-iki dakika baygın kaldı.</p>

  <p>Gwilan at ürktüğünde arpını sımsıkı kavramıştı ama kargaşada onu elinden düşürdü. Araba arpın üstünden geçmiş, onu sürüklemişti. Arp deri ve ipek işlemeli kutusundaydı hâlâ, ama tek eliyle kutuyu tekerleğin altından çıkarıp açtığında Gwilan'ın bulduğu bir arp değil birkaç tahta parçası, bir tel yumağı ve üzerine çizgiler, dalgalar ve gözler işlenmiş, kasadan kalan bir parçaya gümüş bir çiviyle tutturulmuş, eğri bir gümüş levhaydı.</p>

  <p class="p1"><br/></p>

  <p>Kolu bileğinden kırıldığı için o günden sonra altı ay çalamadı. Bileği yeterince iyileşti ama arpı onarmak imkânsızdı; o sırada, Torm çiftliğinin sahibi ona evlenme teklif etti ve o da evet dedi. Kimi zaman neden evet dediğini merak ediyordu; daha önce evliliği hiç düşünmemişti. Ne var ki kendi zihnine daha dikkatle bakınca bunun nedenini gördü. Torm'un yolda, gün ışığı altında kırık arpın başında diz çökmüş olduğunu görmüştü; yüzü baştan aşağı kan ve tozla kaplıydı ve ağlıyordu. O zaman gezginlik ve avarelik çağının sonunun geldiğini, artık bittiğini anladı. Bir gün yolculuk günüdür, gece olur ve ertesi gün artık yola devam etmenin faydası yoktur; çünkü gittiğin yere varmışsındır.</p>

  <p>Gwilan evlenirken geçen yıl Dört Vadi Müzik Gününde ödül olarak kazandığı altın parçayı getirdi. Onu elbisesine tıpkı bir broş gibi dikmişti; zira başka nerede harcayabilirsiniz bir altın parçasını. Ayrıca iki parça gümüşü, beş bakırı ve iyi bir kışlık pelerini vardı. Torm ev ve ev eşyalarını, tarlaları ve ormanları, ondan bile daha yoksul dört kiracı çiftçi, yirmi tavuk, beş inek ve kırk koyun getirdi.</p>

  <p>Derenin başladığı su kaynağında, eski usulde, kendi başlarına evlendiler ve gelip ev halkına söylediler. Torm asla şarkı söylenen ve arp çalınan bir düğün önermedi, hatta bunun sözünü bile etmedi. Güvenilir bir adamdı Torm.</p>

  <p>Acı içinde, gözyaşları içinde başlayan şey asla acıdan kurtulamadı. İkisi birbirine karşı iyiydi. Otuz yılı birlikte, kavga gürültüden uzak geçirdiler desek yalan olur elbette. Yan yana duran iki kaya bile otuz yılda birbirinden bıkar ve arada bir, kimse dinlemiyorken neler diyorlardır kim bilir... Ama insanlar birbirlerine güvenirlerse yakınıp söylenebilirler ve biraz söylenmek öfkenin yakıtını tüketir. Onların kavgaları da başlayıp kâğıt parçaları gibi yanarak sönüp gitti ve biraz kül ya da karanlıkta, yatakta bir gülüş kaldı geride sadece. Torm'un toprağı asla yeterli olandan fazlasını vermiyordu ve hiç para artılmıyorlardı. Ama güzel bir evdi; o yüksek taşlı tarlalar üzerinde ışıyan gün ışığı güzeldi. İki oğulları doğdu; büyüdüler, neşeli ve akıllı birer adam oldular. Bunlardan biri gezip dolaşmayı seviyordu, diğeriyse doğuştan bir çiftçiydi; ama ikisinin de müziğe yeteneği yoktu.</p>

  <p>Gwilan asla başka bir arp istediğini söylemedi. Ama bileği iyileştiğinde, yaşlı Uliad bir gezgin müzisyenle ona ödünç bir arp göndermişti; birisi onu gerçek değerini verip satın almayı teklif edince geri istetti. O sırada Torm, Corning High Çiftliği'nin sahibine üç iyi düveyi satmanın pek kazanç getirmeyeceğini ve o parayla bir arp alınabileceğini düşündü. Alındı da. Bir ya da iki yıl sonra, eski bir dost, hâlâ gezginliğe ve avareliğe devam eden bir flütçü ona hediye olarak Güney'den bir arp getirdi. Uç düve parası tutan arp sıradan bir aletti; düz ve ağırdı. Güney'den gelen arp ise ince işlenmiş ve süslüydü ama sesi tuhaf ve zayıftı. Gwilan birinden yumuşaklık, ötekinden güç elde edebilirdi. O bir arpı eline aldığında ya da bir çocuğa bir şey söylediğinde, karşısındaki ona itaat ederdi.</p>

  <p>Yöredeki tüm şenliklerde ve cenazelerde çaldı ve kazandığı parayla iyi teller aldı. Uliad'ın tellerinden değil ama; çünkü o daha ikinci çocuğunu doğurmadan Uliad ötedünyaya gitmişti. Yakınlarda bir yerlerde bir müzik günü olduğunda, oraya Torm ile birlikte gidiyordu. Yarışmalarda çalmıyordu; ama kaybetme korkusundan değil artık bir arpçı olmadığı için. Bunu onlar bilmese bile kendisi biliyordu. Onlar da Gwilan'a yarışmalarda hakemlik yaptırıyor ve o da bu görevi son derece iyi ve acımasızca yerine getiriyordu. İlk yıllarda çoğu zaman, gezgin müzisyenler oraya uğrar, iki-üç gece Torm'da kalırlardı, Gwilan onlarla birlikte Orioth'un Av Şarkılarını, Cail Danslarını, Kuzey'in zor ve çaba isteyen müziğini çalar, onlardan da yeni şarkılar öğrenirdi. Kış akşamları bile Torm'un evinde müzik olurdu: Gwilan arp çalardı; çoğu zaman üç düve parası tutan arpı, bazen de Güney'den gelen ince sesliyi. Torm güzel tenor sesiyle, oğulları da önceleri melodik soprano, sonraları boğuk, güvenilmez bariton sesleriyle ona eşlik ederdi. Çiftlikte çalışanlardan biri becerikli bir kemancıydı. Çoban Keth de orada olduğu zaman kaval çalardı, onun çaldığı kimsenin çaldığına uymasa da. "Bu gece kendi müzik günümüz" dedi Gwilan. "Ateşe bir odun daha at, Torm ve sonra benimle birlikte <i>Yeşil Yapraklar</i>'ı söyle; çocuklar da eşlik etsin."</p>

  <p>Kırık bileği yıllar geçtikçe giderek daha sertleşti ve sonra ellerinde kireçlenme başladı. Evde ve çiftlikte yaptığı işler kolay işler değildi. Ama kim bir ele bakıp da o elin kolay işler için olduğunu söyleyebilir ki? Görünüşünden zor işler için olduğunu anlayabilirsiniz, yani yüreğin ve aklın soylu ve söz dinleyen hizmetçisi. Ama en iyi hizmetçiler yıllar geçtikçe sakar olurlar. Gwilan hâlâ arp çalabiliyordu ama eskisi kadar iyi değildi; üstelik bir işi yarım yamalak yapmayı pek sevmiyordu. Bu yüzden, onları akort etmesine rağmen her iki arp da duvarda asılı duruyordu. Sonra bir gün, küçük oğulları Kuzey'de neler olduğunu görmek için gezmeye gitti; büyüğü ise evlenip gelini Torm'a getirdi. İhtiyar Keth ilkyaz yağmurunda dağda ölü bulundu; köpeği sessizce yanına çökmüştü, koyunlar da etraftaydı. Sonra kuraklık oldu, sonra iyi bir yıl, sonra da kötü bir yıl. İyi yılda da kötü yılda da yenilecek ve pişirilecek yiyecekler; giyilecek ve yıkanacak giysiler vardı. Kışın tam ortasında Torm hastalandı. Öksürüğü yüksek ateşe, sessizliğe dönüştü ve Gwilan yanı başında otururken öldü.</p>

  <p>Otuz yıl: Bunun ne kadar uzun olduğunu nasıl anlatabilirsiniz?.. Yine de bunu söylemekten uzun değildir oysa: otuz yıl. Otuz yılın ağırlığını nasıl anlatabilirsiniz?.. Oysa hepsini birden elinizde tutabilirsiniz ve bir parça külden daha hafif, karanlıkta bir gülüşten daha kısadır. Otuz yıl acı içinde başladı, huzur, saadet içinde geçti. Ama orada bitmedi. Başladığı yerde bitti.</p>

  <p>Gwilan oturduğu iskemleden kalktı, ocağın olduğu odaya gitti. Evde diğer herkes uyuyordu. Mum ışığında duvarda asılı duran iki arpı gördü: üç düvelik arp ve işlemeli Güney arpı, sıkıcı müzik ve hatalı müzik. "Sonunda onları alıp ocak taşında parçalayacağım" diye düşündü. "Geride tahta parçaları ve tel yığınından başka bir şey kalmayana kadar kıracağım, tıpkı benim arpım gibi." Ama yapmadı. Onları hiç çalamıyordu artık, elleri çok sertleşmişti. Çalamadığınız bir müzik aletini parçalamak aptalcadır.</p>

  <p>"Çalabileceğim hiçbir müzik aleti kalmadı" diye düşündü Gwilan ve bu düşünce bir süre zihninde asılı kaldı, uzun bir melodi gibi, ta ki onu oluşturan notaları tanıyana kadar. "Arpımın kendim olduğunu düşünüyordum. Ama değildi. O yok oldu; ben olmadım. Torm'un karısının kendim olduğunu düşünüyordum. Torm öldü; ben ölmedim. Kendimden başka hiçbir şeyim kalmadı. Rüzgâr vadiden eser ve rüzgârda bir ses vardır, biraz melodi. Sonra rüzgâr diner ya da değişir. Yapılması gerekenler vardı, yaptık. Şimdi sıra onlarda, çocuklarda. Benim şarkı söylemekten başka yapabileceğim şey kalmadı. Hiçbir zaman şarkı söyleyemedim oysa. Ama insan elinde hangi müzik aleti varsa onu çalar."</p>

  <p>Soğumuş ocağın yanında durdu ve Orioth'un Ağıtı'nın melodisini söylemeye başladı. Evdeki herkes uyandı ve şarkısını duydu; Torm dışında herkes. Ama o bu şarkıyı biliyordu zaten. Duvarda asılı arpların telleri gevşedi ve hafifçe cevap verdiler, sesten sese, rüzgâr eserken yapraklar arasında parlayan gözler gibi.</p>
</body>
</html>