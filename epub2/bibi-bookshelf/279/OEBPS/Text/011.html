<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>5</b></span></p>

  <p class="p10"><span class="t5"><b>SQ</b></span></p>



  <p class="p1"><span class="t6"><b>D</b></span>r. Speakie'nin harika bir iş yaptığını düşünüyorum. Harika bir insan o. Buna inanıyorum. İnsanların inançlara gerek duyduğuna inanıyorum. İnançlarım olmasaydı ne yapardım gerçekten bilmiyorum.</p>

  <p>Dr. Speakie de yaptığı işe inanmasaydı bu yaptıklarını yapamazdı belki de. Bu cesareti nereden bulacaktı? Yaptıkları samimiyetini kanıtlıyor.</p>

  <p>Bir zaman oldu ki bir sürü insan onun hakkında şüphe uyandırmak için bir hayli uğraştı. İktidar peşinde koştuğunu söylediler. Kesinlikle doğru değildi bu. Baştan beri tüm istediği insanlara yardım etmek ve daha iyi bir dünya kurmaktı. Onun iktidar hırsı olduğunu söyleyenler, ona diktatör diyenler, Hitler'in deli olduğunu, Nixon'ın deli olduğunu ve dünyanın bütün liderlerinin deli olduğunu, silahlanma yarışının delice olduğunu, doğal kaynakları kullanışımızın delice olduğunu ve tüm dünya medeniyetinin delice ve bir nevi intihar olduğunu söyleyenlerle aynı kişilerdi. Bunu söyleyip duruyorlardı. Dr. Speakie için de bunu söylediler. Ama bütün bu deliliği durduran da o olmadı mı? Demek ki hep haklıymış. Demek ki inançlarına inanmakta haklıymış.</p>

  <p>Onun yanında çalışmaya başladığımda Psikometri Bürosu'nun başına getirilmişti. Daha önce BM'de çalışıyordum. Dünya Hükümeti New York'taki BM binasını devraldığı zaman beni otuz beşinci kata, Dr. Speakie'nin ofisine yönetici sekreter olarak yolladılar. Bunun büyük sorumluluk gerektiren bir görev olduğunu biliyor ve heyecan içinde yeni işime başlamayı bekliyordum. Dr. Speakie ile karşılaşmak için nasıl da sabırsızlanıyordum; ne de olsa daha o zamandan meşhur olmuştu. Pazartesi sabahı saat tam dokuzda oradaydım; o geldiğinde her şey tam anlamıyla harikaydı! Son derece kibar görünüşlüydü. Sorumluluğunun ağırlığını bir an bile unutmadığını hissedebiliyordunuz; öte yandan bir hayli sağlıklı ve olumlu bir görünüyordu ve sanki pabuçlarının altında kauçuk toplar varmış gibi sıçrayarak yürüyordu. Gülümsedi, elimi sıktı ve son derece dostça, güven verici bir ses tonuyla konuştu benimle: "Siz Bayan Smith olmalısınız! Hakkınızda harika şeyler duydum. Sizinle harika bir ekip olacağız, Bayan Smith!"</p>

  <p>Sonraları bana ilk adımla hitap etmeye başladı, tabii ki.</p>

  <p>O ilk yıl tamamıyla, bilgilendirme çalışmalarıyla geçti. Dünya Hükümeti Prezidyumu'na ve bütün Üye Devletlere, SQ testinin niteliği ve amaçları hakkında, uygulamaya geçilmeden önce tüm bilgilerin verilmesi gerekiyordu. Bu benim için de iyi olmuştu çünkü o çalışmalar esnasında kendim de her şeyi öğrenmiştim. Sık sık, bana dikte ettirdiği sırada bizzat Dr. Speakie'nin ağzından öğreniyordum. Mayıs ayı geldiğinde ben de kendi çapımda bir "uzman" olmuştum; öyle ki Temel SQ Bilgi Broşürünü, Dr. Speakie'nin notlarına bakarak kendi başıma hazırlayabilmiştim. Eğlenceli bir işti. SQ Testi Planını anlamaya başladıkça ben de inanır oldum Test'e. Ofisteki ve Büro'daki herkes için geçerliydi bu. Dr. Speakie'nin samimiyeti ve bilimsel coşkusu bulaşıcıydı. Baştan itibaren her birimiz, üç ayda bir Teste girmek zorundaydık; sekreterlerden bazıları Test öncesinde gergin oluyordu ama ben asla. Test'in doğru olduğu besbelliydi. Eğer 50'den az aldıysanız akıl sağlığınızın yerinde olduğunu öğreniyordunuz ki bu hoş bir şeydi. Öte yandan, 50'den yüksek aldığınızı bilmek de kötü değildi çünkü hiç olmazsa yardım göreceğinizi biliyordunuz. Her ne olursa olsun kendi hakkınızdaki hakikati bilmek her zaman en iyisidir.</p>

  <p>Bilgilendirme çalışmaları rayına oturduktan sonra Dr. Speakie zamanının çoğunu Değerlendirmeci eğitimi ile Tedavi Merkezlerinin kurulmasına ayırmaya başladı. Ancak bu arada, merkezlerin adlarını SQ Geliştirme Merkezleri olarak değiştirdi. Daha o zamandan büyük bir iş olacağı belliydi. Ama işlerin ne kadar büyüyebileceğini hiç tahmin edememişiz.</p>

  <p>Dr. Speakie'nin dediği gibi çok iyi bir ekiptik. Çok çalışıyor ama karşılığını da alıyorduk.</p>

  <p>O harika günü hiç unutamıyorum. Psikometri Bürosu Yönetim Kurulu toplantısına giderken Dr. Speakie'ye eşlik ediyordum. Brezilya'dan gelen heyet Büronun Genel Test önerilerini kabul ettiğini bildirmişti; bunun ilan edileceğini zaten biliyorduk. Ama Libya ve Çin delegeleri de Test'i kabul ettiklerini bildirmezler mi! Ah, bir an için Dr. Speakie'nin yüzü güneş gibi parıldadı. Keşke tam olarak neler dediğini hatırlayabilsem, özellikle de Çin delegesine söylediklerini. Çünkü ne de olsa Çin büyük bir devletti ve kararı da çok etkili olacaktı. Maalesef söylediklerini tamı tamına hatırlayamıyorum çünkü o sırada teyp bandını değiştiriyordum. Şöyle bir şeyler söylemişti: "Baylar, bu insanlık için tarihi bir gün." Sonra, hemen Testlerin yapılacağı Uygulama Merkezleri ile 50'den yüksek alanların gönderileceği Geliştirme Merkezlerinin nasıl oluşturulacağını ve Test Yönetimi ve Değerlendirme altyapısının büyük ölçekte nasıl kurulacağını anlatmaya girişti. Her zaman mütevazı ve pratikti. İşin nasıl yapılacağını anlatmayı ne kadar önemli olduğunu anlatmaya yeğlerdi. Şöyle derdi hep: "Ne yaptığınızı bildikten sonra düşünmeniz gereken tek şey onu nasıl yapacağınızdır." Bunun kesinkes doğru olduğuna inanıyorum.</p>

  <p>Ondan sonra bilgilendirme programını bir alt bölüme devrettik ve Nasıl Yapmalı sorunu üzerine yoğunlaştık. Ne heyecan verici günlerdi onlar! Bir sürü devlet, peşi sıra Plan'ı kabul ediyordu. Neler yapmak zorunda kaldığımızı düşündüğümde nasıl oldu da kafayı üşütmedik diye şaşıyorum! Doğrusu, personel arasında üç aylık Test'i geçemeyenler oldu. Ama yönetim bürosunda Dr. Speakie'yle birlikte çalışan biz, sabahtan gece yarılarına kadar çalışmak zorunda kaldığımız günlerde bile kendimize mukayyet olduk. Sanırım, onun varlığı bize ilham veriyordu. Her zaman sakin ve olumluydu; üç ay içinde 113.000 Çinli Değerlendirme uzmanını eğitmek gibi işleri planlamak gerektiğinde bile! " 'Nedenini' biliyorsan 'nasılını' da bulursun!" derdi hep. Öyle de oluyordu gerçekten.</p>

  <p>Şimdi geriye baktığımda ne kadar büyük bir iş olduğunu görüp hayrete düşüyorum. Kimsenin, hatta Dr. Speakie'nin bile düşünemediği kadar büyük. Her şeyi baştan aşağı değiştirdi. Eskiden işlerin nasıl yürüdüğünü hatırladınız mı anlıyorsunuz bunu. Düşünebiliyor musunuz, Çin için Genel Test uygulamasını başlattığımızda sadece 1.100 Geliştirme Merkezi ile 68.000 personel tahsis etmişler bize. Şaka gibi geliyor. Ama değil. Dün, her şeyin yolunda gittiğinden emin olmak için bazı eski dosyalara göz attım ve bu rakamların yazılı olduğu ilk Çin Uygulama Planı'nı buldum.</p>

  <p>Sanırım, Dr. Speakie'nin operasyonun muazzam büyüklüğünü fark etmekte geç kalmış olmasının nedeni ne kadar büyük bir bilim adamı olsa da iyimser bir insan oluşu. Boşu boşuna, ortalamaların düşmeye başlayacağını umut edip durdu ve bu yüzden, SQ Testinin genel uygulaması sonucunda herkesin ya hasta ya da hastabakıcı olarak işe dahil olacağını göremedi.</p>

  <p>Rusların çoğu ve Afrika devletlerinin tamamı önerileri kabul edip uygulamaya giriştiğinde Dünya Hükümeti Genel Kurulundaki tartışmalar iyice kızıştı. İşte o zaman Dr. Speakie ve Test hakkında o kötü sözler söylenmeye başladı. <i>World Times</i>'ın tartışmalar hakkında yazdığı raporlar okunurken çok sinirlendim. Sekreteri sıfatıyla Genel Kurul toplantılarında Dr. Speakie'ye eşlik ettiğim zamanlar yanında oturup onun şahsına saldıran, niyetleri hakkında kuşku yaratmaya ve onun bilimsel dürüstlüğünü, hatta samimiyetini sorgulamaya çalışan o insanları dinlemek zorunda kalırdım. Bu insanların çoğu güvenilmez ve belli ki aklen dengesiz kişilerdi. Ama o hiç kendini kaybetmezdi. Sadece ayağa kalkar ve onlara tekrar tekrar SQ Testi'nin, onu gerçeğe uygun biçimde, tamı tamına, bilimsel olarak yapıp geçenlerin aklen sağlıklı olup olmadığını gösterdiğini, sonuçların kanıtlanabilir olduğunu ve bunun bütün psikometristlerce kabul edildiğini anlatırdı. Test'i yasaklamak isteyenler ise özgürlük nameleri atıp, Dr. Speakie ile Psikometri Bürosunu "dünyayı dev bir tımarhaneye çevirmek" istemekle suçlamaktan başka bir şey yapamazlardı. Her zaman sakin ve kendinden emin bir şekilde yanıt verir, akıl sağlığı olmayan bir insanın nasıl "özgür" olabileceğini sorardı onlara. Onların özgürlük dedikleri aslında gerçeklikle hiçbir bağlantısı olmayan bir kandırmaca sistemi de olabilirdi pekâlâ. Bunu öğrenmek için yapmaları gerekense testten geçmekti. "Akıl sağlığı özgürlüktür" derdi." 'Özgürlüğün bedeli ebedi gözetimdir' derler ve işte ebedi bir bekçimiz var artık: SQ Testi. Yalnızca testten geçenler hakikaten özgür olabilirler."</p>

  <p>Buna verebilecekleri bir cevap yoktu. Çok geçmeden Testi Yasaklama hareketinin güçlü olduğu devletlerin delegeleri, akıl sağlıklarının, yüklendikleri sorumluluklara uygun olduğunu kanıtlamak için gönüllü olarak SQ Testi'ne girdiler. Test'i geçip görevlerinde kalanlar da kendi bölgelerinde Genel Uygulama için çalışmaya başladılar. Yürüyüşler ve gösteriler, yanı sıra Kuzey Avrupa SQ Merkezi'nin bulunduğu İngiltere'de, Londra'daki Parlamento binasının yakılması, Vatikan Ayaklanması ve Şili H-Bombası gibi olaylarsa halkın en dengesiz kesimlerine seslenen fanatik delilerin işiydi. Dr. Speakie ile Dr. Waltraute'nin Prezidyum'a verdiği Memorandum'da belirttiği üzere, bu fanatikler kasıtlı olarak kalabalıkların malum dengesizliğini, "kitle psikozunu" harekete geçiriyor ve kullanıyordu. Bu türden bir kitle psikozuna verilebilecek tek karşılık olay çıkan yerlerde Test Programının derhal uygulanması ve Tımarhane Programı'nın yaygınlaştırılması olmalıydı.</p>

  <p>Bu arada SQ Geliştirme Merkezi'ne "Tımarhane" denmesi de bizzat Dr. Speakie'nin kararıydı. Bu sözcüğü, düşmanlarının ağzından kapıp aldı. Şöyle diyordu: 'Tımarhane sığınılan yerdir, bakım görülen yerdir. 'Deli' sözcüğünden, 'tımarhane' sözcüğünden korkmayalım. Hayır! Çünkü tımarhane bir akıl sağlığı ocağıdır, tedavi yeridir; huzursuzların huzur bulduğu, zayıfların güç kazandığı, gerçekliğe yeterince erişmekten aciz olanların özgürlük yolunu bulduğu yerdir. 'Tımarhane' sözcüğünü gururla kullanalım. Tanrının bize bağışladığı ruh sağlığını yeniden kazanabilmek ya da vazgeçilmez bir hak olan ruh sağlığı hakkını kendi başına elde edecek denli talihli olmayanlara yardım etmek için gururla gidelim tımarhanelere. Ve dünyanın her köşesindeki her bir tımarhanenin kapısına kocaman harflerle 'HOŞ GELDİNİZ' yazalım."</p>

  <p>Bu sözler Prezidyum'un Test'in dünya çapında uygulanmasına karar verdiği gün Genel Kurul'da yaptığı meşhur konuşmadan alıntı. Her yıl bir ya da iki kez teypten bu konuşmayı dinliyorum. Dertlenmeye bile vaktim olmadığı halde, arada bir biraz moral kazanmam gerekti mi bu bandı dinlerim. Her zaman yeni bir ilham ve şevkle görevimin başına dönmemi sağlar.</p>

  <p>Test sonuçları daima Psikometri Bürosu analistlerinin tahmininden biraz daha yüksek çıkıyordu. Bu yüzden Dünya Hükümeti Prezidyumu, yapılacak ne kadar çok iş olduğu göz önünde tutulursa, Genel Test'i yönettiği iki yıl boyunca harika çalıştı. Sonuçların istikrar kazanıp 50'nin üstünde ve altında puan alanların sayılarının denkleşmesi için altı ay gibi uzun bir süre geçmesi gerekti. O zamanlar, aklen sağlıklı olanların yüzde kırkı Tımarhane kadrolarında görevlendirilirse geri kalan yüzde altmışın tarım, enerji, ulaşım gibi temel işleri yerine getirebileceği düşünülmüştü. Ancak, aklen sağlıklı olanların yüzde altmışının Tımarhane'deki sevdikleriyle birlikte olabilmek için bu işlere başvurması üzerine bu oranın tersine çevrilmesi gerekti. O zaman da rutin işlerde bazı sorunlar çıktı. Neyse ki Tımarhane alanlarında çiftlikler, fabrikalar, enerji santralları vs kurulması ve Rehabilitasyon amacıyla temel rutin işlerin yürütülerek gereğinde Tımarhanelerin kendi kendine yetmesi planlanmıştı. Başkan Kim bununla bizzat ilgilendi ve görevi süresince bunun için çok uğraştı. Olaylar onun planlarının ne kadar akıllıca olduğunu kanıtladı. Çok tatlı, akıllı, ufacık bir adamdı. Hâlâ hatırımda; bir gün Dr. Speakie büroya öyle bir girdi ki bir şeylerin ters gittiğini hemen anladım. Yo, terslenmiş ya da uygunsuz bir hareket yapmış değildi; yalnızca pabuçlarının tabanındaki kauçuk toplar hafif düzleşmişti sanki. "Mary Ann, korkarım kötü bir haber var" dediğinde sesinde içten bir hüznün belli belirsiz titreşimleri vardı. Sonra beni yatıştırmak için gülümsedi; çünkü nasıl bir baskı altında çalıştığımızı biliyor ve bizde şok etkisi yaratıp bir dahaki testte puanlarımızın artmasına yol açmak istemiyordu! "Başkan Kim" deyince hemen anladım. Kastettiği şeyin hastalık ya da ölüm olmadığını biliyordum.</p>

  <p>"50'nin üzerinde mi?" diye sordum. Sakin ve üzgün bir ses tonuyla yanıtladı: <i>"55."</i></p>

  <p>Zavallı Başkan Kim, üç aydır, bir yandan akıl hastalığı ilerlerken nasıl da gayretle çalışmıştı. Çok üzücü ama bir o kadar da yararlı bir uyarıydı bu. Başkan Kim yatırılır yatırılmaz derhal üst düzey konsültasyonlar başlatıldı ve yönetici konumunda bulunanlara Test'in üç ayda bir değil, her ay uygulanması kararlaştırıldı.</p>

  <p>Bu karardan önce bile her yerde puanlar gene yükselmeye başlamıştı. Ama Dr. Speakie moralini bozmadı. Bu yükselişin "Dünya Akıl Sağlığı"na giden yolda ortaya çıkabilecek bir geçiş dönemi olduğunu çok önceden öngörmüştü. Tımarhanelerin dışında yaşayan aklen sağlıklı kişilerin sayısı azaldıkça bunu koruma çabasının yarattığı gerginlik, onları hastalık karşısında zayıf düşürüyordu, aynen zavallı Başkan Kim'in başına geldiği gibi. Daha sonra diyordu, Rehabilite olanlar Tımarhanelerden çıkmaya başladıkça bu gerginlik azalacaktır. Tımarhanelerdekilerin sayısı da azalacak, böylece görevliler kişiye yönelik tedaviye daha fazla zaman ayırabilecek ve bu da taburcu edilenlerin sayısını hızla artıracaktı. Sonunda, tedavi süreci mükemmel halini aldığında dünyada tek bir Tımarhane bile kalmayacaktı. Herkes ya aklen sağlıklı ya da Rehab, yani Dr. Speakie'nin deyimiyle "neonormal" olacaktı.</p>

  <p>Hükümet krizini doğuran, Avustralya'daki sorun oldu. Bazı Psikometri Bürosu görevlileri Avustralyalı değerlendirmecileri Test sonuçlarını tahrif etmekle suçladılar; oysa bu imkânsızdır zira tüm bilgisayarlar Keokuk'taki Dünya Hükümeti Merkez Bilgi Bankası'na bağlıydı. Dr. Speakie Avustralyalı Değerlendirmecilerin Test'in kendisini tahrif etmiş olabileceğinden kuşkulandı ve derhal Test'ten geçirilmelerini istedi. Tabii ki haklı çıktı. Bir komploydu bu ve Avustralya'daki kuşku verecek derecede düşük Test sonuçları sahte bir Test'in kullanılmasından kaynaklanıyordu. Komplocuların çoğu asıl Test'e sokulduklarında 80'in üzerinde puanlar aldılar! Canberra'daki Eyalet Hükümeti bağışlanamaz bir ihmalde bulunmuştu. Bunu kabullenselerdi her şey yoluna girecekti. Ama isterik bir şekilde davranıp Eyalet Hükümetini Queensland'deki koyun çiftliğine taşıdılar ve Dünya Hükümetinden çekilmeye yeltendiler. (Dr. Speakie bunun tipik bir kitle psikozu olduğunu söyledi: Gerçeklikle bağın kopması, ardından da sanrı ve otistik kapanış.) Ne yazık ki Prezidyum'un da eli kolu bağlanmış gibiydi. Avustralya ayrılmaya kalktığında Başkan ve Prezidyum üyeleri, aylık Test'ten geçmek üzereydiler ve muhtemelen, ciddi kararlar alıp gerilerek SQ puanlarını yükseltmekten korkmuşlardı. Bu yüzden bu işi Psikometrik Büro üstlendi. Bizzat Dr. Speakie, Hidrojen bombalarıyla birlikte uçağa atladı, enformasyon kitapçıklarının dağıtılmasına yardım etti. Çok cesur bir insandı.</p>

  <p>Avustralya krizi sona erdiğinde, Başkan Sing de dahil Prezidyum üyelerinin çoğunun, 50'nin üzerinde puan aldığı ortaya çıktı. Böylece Psikometri Bürosu onların yetkilerini geçici bir süre için elinden aldı. Uzun dönemli bile olsa bu akıllıcaydı çünkü o anda Dünya Hükümetinin karşı karşıya olduğu bütün sorunlar Test'in uygulanması ve değerlendirilmesi, personelin eğitimi ve Tımarhanelerin tümüyle kendi kendine yeten bir yapıya kavuşturulması sorunlarıyla bağlantılıydı.</p>

  <p>Bunun anlamı şuydu: Dr. Speakie, Psikometri Bürosu'nun başı sıfatıyla geçici olarak Dünya Birleşik Devletler Başkanlığı görevini üstleniyordu. İtiraf etmeliyim ki onun özel sekreteri olarak ben büyük gurur duydum bundan. Ama o hiç önemsemedi.</p>

  <p>Öylesine alçakgönüllüydü ki kimi zaman beni diğer insanlarla tanıştırırken "Bu Mary Ann, sekreterim" der ve gülümseyerek eklerdi hemen: "O olmasaydı çoktan 50'nin üzerine çıkmıştım."</p>

  <p>Zaman zaman, dünya SQ puanları yükseldikçe cesaretim kırılır gibi oluyordu. Bir keresinde haftalık Test sonuçları gelip de ortalamanın 71 olduğunu görünce şöyle dedim: "Doktor, bazen bütün dünyanın delirdiğine inanasım geliyor!"</p>

  <p>Ama o şöyle dedi bana: "Bir de bu açıdan bak Mary Ann. Şu Tımarhanelerdeki insanlara bak: 3.1 milyar hasta ve 1.8 milyar görevli! Ama şöyle bir bak onlara. Ne yapıyorlar? Tedavilerini sürdürüyor, çiftliklerde ve fabrikalarda Rehabilitasyon işleri yapıyor ve hiç durmaksızın akıl sağlığı uğruna birbirlerine yardım etmeye çalışıyorlar. Şu anda, akıl sağlığı katsayısı, olumsuz manada gerçekten yüksek, çoğu deli onların, evet. Ama onları takdir etmelisin. Akıl sağlığı için uğraşıp didiniyorlar. Bir gün, bir gün kazanacaklar!" Sonra da kendi kendine konuşur gibi sesini alçalttı, pencereden dışarı bakıp ayaklarının altındaki kauçuk topların üstünde hafifçe yaylanarak şöyle dedi: "Buna inanmasaydım devam edemezdim."</p>

  <p>Ve o an biliyordum ki karısını düşünüyordu.</p>

  <p>Bayan Speakie, Amerika'daki ilk Genel Test'ten 88 almıştı. Yıllardan beri Los Angeles Büyük Tımarhane Bölgesi'ndeydi.</p>

  <p>Hâlâ Dr. Speakie'nin samimiyetinden kuşkulanan varsa durup bir an bunu düşünmeli! İnançları uğruna her şeyini feda etti.</p>

  <p>Öte yandan Tımarhaneler düzene girip, Güney Afrika'daki salgın, Texas ve Ukrayna'daki kıtlık sorunu çözüldüğünde bile Dr. Speakie'nin işi biraz olsun hafiflemedi. Her ay Psikometri Bürosu personeli daha da azalıyordu, çünkü sürekli içlerinden bazıları aylık testi geçemiyor ve Bethesda'ya gönderiliyordu. Yardımcılarım arasında bir-iki aydan fazla işini sürdürebilen yoktu. Yerlerine yenilerini bulmak da gittikçe güçleşiyordu, çünkü sağlıklı genç insanların çoğu Tımarhanelerdeki daha kolay ve daha sosyal hayatı tercih edip oralarda çalışmak istiyordu. Orası çok rahattı ve arkadaşları, akrabaları hep oralardaydı! Bu kızlara gerçekten imrenirdim! Ama kendi görevimin ne olduğunu biliyordum.</p>

  <p>Hiç olmazsa burada, BM binasında ya da bir süre önce verilen yeni adıyla Psikometri Kulesi'nde daha az karışıklık vardı. Gün boyu genellikle Dr. Speakie ile benden ve bazen de kapıcı Bill'den (tıpkı bir saat gibi tıkır tıkır, her üç ayda bir daima 32 alırdı testten) başka kimse olmazdı binada. Bütün restoranlar kapanmıştı. Hatta Manhattan'ın çoğu kapanmıştı, ama eski Genel Kurul Salonunda piknik yapmak eğlenceli oluyordu. Arada bir de Buenos Aires ya da Reykjavik'ten biri, Geçici Başkan Dr. Speakie'ye, bir meslek hakkında danışıp tavsiye almak üzere telefon ettiğinde sessizliği bozardı.</p>

  <p>Ama en son 8 Kasım'da, tarihi asla unutamam, o sırada Dr. Speakie önümüzdeki beş yıllık dönem için Dünya Ekonomik Gelişme Planını dikte ettiriyordu, birden durup, "Sahi, Mary Ann" dedi, "son puanın kaçtı?"</p>

  <p>Teste iki gün önce, ayın altısında girmiştik. Teste her ayın ilk pazartesi günü girerdik. Genel Test kurallarından kendini muaf tutmak Dr. Speakie'nin aklının ucundan bile geçmemişti.</p>

  <p>"12 aldım" dedim; bir yandan da bunu sormasının ne kadar tuhaf olduğunu düşünüyordum. Sırf sormuş olması değildi tuhaf olan; çünkü Test puanlarımızdan birbirimize sık sık söz ederdik. Bunu, önemli bir hükümet işinin ortasındayken yapmış olması garipti.</p>

  <p>"Harika" dedi başını sallayarak. "Harikasın Mary Ann! Geçen aykinden 2 puan düşük, değil mi?"</p>

  <p>"Her zaman 10 ile 14 arasında bir puan alırım" dedim. "Yeni bir şey değil bu, Doktor."</p>

  <p>"Bir gün" dedi, yüzünde Tımarhaneler hakkındaki o büyük konuşmayı yaptığı ifadeyle, "bir gün dünyamız ona layık insanlar tarafından yönetilecek. SQ puanı sıfır olan insanlar tarafından. Sıfır, Mary Ann!"</p>

  <p>"Aman Tanrım!" dedim şaka yollu; bu yoğun heyecanı zaten beni daima bir parça panikletirdi. "Siz bile 3 un altına inmediniz; üstelik bir yıldan beri aynı bu!"</p>

  <p>Görmeyen gözlerle süzdü beni. Çok ürkütücüydü. "Bir gün" dedi gene aynı şekilde, "dünyada katsayısı 50'den yüksek kimse kalmayacak. Bir gün, dünyada katsayısı 30'dan yüksek kimse de kalmayacak! 40'dan yüksek de! Tedavi mükemmel olacak. Ben sadece tanı koyucuyum. Ama tedavi mükemmelleşecek! Çare bulunacak! Bir gün!" Ve beni süzmeye devam ederek ekledi: "Pazartesi günü kaç puan aldığımı biliyor musun?"</p>

  <p>"7" diye tahmin de bulundum derhal. Bana söylediği puan 7'ydi.</p>

  <p>"92" dedi.</p>

  <p>Güldüm çünkü o da gülüyor gibiydi. Her zaman garip bir mizah anlayışı vardı. Ama Dünya Ekonomik Büyüme Planı ile ilgilenmemiz gerektiğini düşünüyordum; bu yüzden gülerek şöyle dedim: "Bu hiç de hoş bir şaka değil, Doktor!"</p>

  <p>"92" dedi, "ve bana inanmayacaksın Mary Ann ama kantulup kavunu yüzünden bu."</p>

  <p>"Ne kantulup kavunu, Doktor?" dememe kalmadı, masanın üstünden atlayıp tam şahdamarımdan boynumu ısırmaya çalıştı.</p>

  <p>Bir judo numarası yapıp kapıcı Bill'e seslendim ve o gelir gelmez de robo-ambulansı çağırıp Dr. Speakie'yi Bethesda Tımarhanesine gönderdim.</p>

  <p>Altı ay önceydi bu. Her cumartesi Dr. Speakie'yi ziyaret ediyorum. Çok üzücü. McLean Bölgesi'nde, tehlikeliler koğuşunda ve beni her gördüğünde bağırıp inliyor. Ama ben alınmıyorum buna. Akıl hastalarının yaptıklarına alınmamak lazım. Tedavi mükemmelleştiğinde o da iyileşecek. Bu arada ben burada kalıyorum. Bill temizlik yapıyor, ben de Dünya Hükümetini yönetiyorum. Hiç de sandığınız kadar zor değil.</p>
</body>
</html>