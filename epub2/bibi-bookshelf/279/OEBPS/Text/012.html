<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>6</b></span></p>

  <p class="p10"><span class="t5"><b>Metelik</b></span></p>



  <p class="p1"><span class="t6"><b>M</b></span>etelik, dedi teyzem, ben bakır sikkeyi dilinin üzerine yerleştirirken. "Gittiğim yerde bundan fazlası gerekecek."</p>

  <p>Gerçekten de metelik çok ufaktı. Teyzem birkaç saat önceki gibi görünüyordu; sadece nefes almıyordu.</p>

  <p>"Hoşça kal, Teyze" dedim.</p>

  <p>"Daha gitmiyorum!" diye atıldı. Hep sabrını zorlardım onun. "Bu evde daha kapısını hiç açmadığım odalar var!"</p>

  <p>Neden bahsettiğini bilmiyordum. Evimiz iki odalıydı.</p>

  <p>"Bu sikkenin tadı acayip" dedi uzun bir sessizlikten sonra. "Nerden buldun onu?"</p>

  <p>Onun, duvarcının kapısında bulduğumdan beri, bir yıldır veya daha uzun zamandır cebimde taşıdığım, bir para gibi yuvarlak olmasına rağmen aslında bir uğur parçası, bir bakır pul olduğunu söylemek istemedim. Onu temizlemiştim elbette ama teyzemin hassas bir dili vardı ve bakır kurumuş kan tadı bir yana, çamur, köpek dışkısı, tuğla tozu ve cebimin içinde ne varsa onların tadını da almıştı. Sorusunu anlamamış gibi yaptım.</p>

  <p>"Bunun sende olmasına şaşırdım" dedi teyzem. "Benden sonra cebinde bir metelik bile olursa şaşarım. Zavallıcık!" Nefes alıyor olsaydı iç çekerdi. Öldükten sonra da benim için endişelenmeye devam edeceğini bilmiyordum. Ağlamaya başladım.</p>

  <p>"Bu iyi" dedi teyzem memnuniyetle. "Ama çok uzatma. Şimdi çok uzağa gitmiyorum. Sadece şu kapının hangi odaya açıldığını görmek istiyorum."</p>

  <p>Kalktığında daha genç görünüyordu; benim doğduğum zamankinden de genç. Oda boyunca hafifçe ilerledi ve orada olduğunu bilmediğim bir kapıyı açtı.</p>

  <p>Gayet memnun ve şaşkınlık dolu bir ses tonuyla, "Lila" dediğini duydum. Lila kız kardeşinin, annemin adıydı.</p>

  <p>"Tanrı aşkına, Lila" dedi teyzem, "on bir yıldır burada mı bekliyorsun?"</p>

  <p>Annemin ne dediğini duyamadım.</p>

  <p>"Kızı yalnız bıraktığım için çok üzgünüm" dedi teyzem. "Elimden geleni yaptım. İyi bir kız o. Ama şimdi ne olacak!"</p>

  <p>Teyzem hiç ağlamazdı, şimdi de gözleri yaşlı değildi ama kaygısı beni telaş ve kendime acıma duygusuyla ağlattı.</p>

  <p>Annem o yeni odadan bir zarkanatlı sinek olarak geldi ve beni ağlarken gördü. Gözyaşları yaşayanlara tuzlu ama ölülere tatlı gelir ve onlar tatlıyı severler, başlangıçta. Bütün bunları o zaman henüz bilmiyordum. Sadece annemin benimle olmasından memnundum, küçük bir sinek görüntüsünde olsa bile. Bir sinek boyutunda memnuniyetti bu.</p>

  <p>Evde annemden kalanın tümü oydu ve istediğini almıştı; böylece teyzem devam etti.</p>

  <p>Bulunduğu oda geniş ve oldukça loştu, sadece gökyüzünün ışığıyla aydınlanıyordu; bir kileri andırıyordu. Bir duvar boyunca, eğrilmiş iplik sarılı eğirme çubukları sıralıydı ve gökyüzünden gelen ışığın düştüğü yerde bir çıkrık vardı. Teyzem tüm ömrü boyunca dikkate değer bir çıkrıkçı ve dokumacı olmuştu ve şimdi de bu, kendisinin dokuduğu kadar iyi dokunmuş, ince, düzgün yumaklar çok cazip geliyordu ona; iplik çözülmeye başlamıştı ve çıkrık hazır bekliyordu. Ama keten dokumacılığı dikkat isteyen bir zanaattır. Şimdi bir dokumaya başlasa, uzun süre onunla uğraşması gerekecekti ve iyi bir dokumayı ne denli arzu ediyor olsa da hiçbir zaman bir işe başlayıp sonra yarım bırakmamıştı. Bu yüzden, bana ne olacağı konusunda endişelenmeye devam etti. Ama ev işlerini yapmamaya çoktan karar vermişti (çünkü ev işleri hiç yapılmaz zaten) ve şimdi de diğer insanların, kefenini görmesine izin vermesi gerektiğini kabul ediyordu. En azından temiz ve düzgün bir kefen seçme konusunda bana güvenebileceğini umuyordu. Ama eğirme çubuklarının birinden ipliğin ucunu alıp, başparmağı ile işaretparmağı arasından geçirerek düzgünlüğünü ve sağlamlığını sınamadan edemedi; yürürken de ipliğin başparmağı ile işaretparmağı arasında kaymasına izin verdi.</p>

  <p>İyi ki de öyle yapmıştı çünkü yeni oda her biri diğer koridorlara ve odalara açılan birçok kapısı olan bir koridora açılıyordu ve iplik olmadan bu dehlizde yolunu kaybederdi kesinlikle.</p>

  <p>Odalar temiz ama biraz tozluydu ve mobilyasızdı. Teyzem odalardan birinde, yerde bir oyuncak buldu, tahta bir at. Kabaca oyulmuştu, ön ayakları tek parçaydı ve arka ayakları da; bu bir tür iki bacaklı, yuvarlak gözlü atı bir yerlerden hatırlıyor gibiydi, pek emin olmasa da.</p>

  <p>Bir diğer uzun, dar odada, bir tezgâh üzerinde bir sürü kullanılmamış mutfak gereci ve tava ve bir de, sıra halinde üç boynuz düğme duruyordu.</p>

  <p>Dipteki bir ışıltı ya da yansımanın onu çektiği uzun koridorun sonunda, teyzemin daha önce kesinlikle görmediği bir tür makine vardı.</p>

  <p>Gün ışığı almayan küçük bir odada, yoğun, keskin bir koku havada asılıydı; orada tıkılı kalmış bir canlı yaratık gibi dolduruyordu odayı. Teyzem canı sıkkın bir halde, odayı hızla terk etti.</p>

  <p>Evinde daha önce bilmediği bu odaları bulmak merakını uyandırsa da, keşifleri ve sessizlik bir sıkıntı ve huzursuzluk veriyordu ona. Karar vermeye çalışarak, keskin kokunun olduğu odanın kapısı dışında biraz durakladı. Bu asla uzun sürmezdi, ipliği, başlangıçtaki gibi sol elinin parmakları arasında kaydırarak geri gitmeye başladı. Bu iş daha fazla dikkat gerektiriyordu; iplikteki düğümlerden birini kaçırdığında, kendini daha önce içinden geçtiğini hatırlamadığı bir odada buldu şaşkınlıkla; oysa fark etmeden geçmesi çok zordu çünkü oda çok büyüktü. Duvarlar soluk gri tonda, güzel, ince damarlı taştan yapılmıştı; üzerilerine, astrologların yıldız çizelgeleri gibi bazı şekiller, yıldızları ya da yıldız kümelerini birbirine bağlayan ince çizgiler altınrengi tellerle nakşedilmişti. Tavan ışıklı ve yüksekti; zemin aşınmış, koyu renk mermerdendi. Tıpkı kilise gibi diye düşündü teyzem ama dini bir kilise değil (böyle düşünmüştü o). Duvarlardaki şekiller öğretici kitaplardaki çizimler gibiydi. Odanın kendisi de şehirdeki büyük kütüphanenin salonuna benziyordu; kitap yoktu ama oda görkemli ve dingindi. Teyzemin ruhunu okşayan bir sükuneti vardı. Yürümekten yorulmuştu, burada dinlenmeye karar verdi.</p>

  <p>Odada mobilya olmadığından, ipliğin onu getirdiği kapıya en yakın köşede, yere oturdu. Teyzem sırtını duvara vermeyi seven bir kadındı. İstilalardan beri açık alanlarda huzursuz oluyor, hep başını çevirip arkasına bakıyordu. Oysa, kim incitebilirdi artık onu? Oturup bunu sordu kendine. Ama kendi kendine söylediği gibi, asla emin olamazsınız.</p>

  <p>Dinlenirken gözleriyle duvarlardaki altınrengi çizgileri takip ediyordu. Oluşturdukları şekillerden bazıları tanıdık geliyordu. Bu şekillerin ya da örüntülerin içinde bulunduğu labirentin bir haritası olduğunu düşünmeye başlamıştı: Çizgiler geçitleri gösteriyordu, yıldızlar da odaları; ya da belki, yıldızlar duvarları resmedilmemiş odalara giriş kapılarını gösteriyordu. İlk koridordan eğirme çubuklarının olduğu odaya kadar geri iz sürebilirdi rahatlıkla; ama örüntüler oradan ötede, evimizin eski kısmının olması gereken yerde devam ediyor, kış mevsiminin ilk günlerinde havada asılı duran bildik yıldız kümelerini daha çok andırıyordu. Haritayı anladığından pek emin değildi ama yolunu görmeye başlayana kadar, yıldızdan yıldıza çizgileri takip etmek için incelemeyi sürdürdü. Sonra kalktı, keten ipliği sol eliyle takip ederek geri geldi.</p>

  <p>O sırada aynı odadaydım ve hâlâ ağlıyordum. Annem gitmişti. Zarkanatlı sinekler doğmak için yıllarca bekler ama sadece bir gün yaşarlar. Cenaze levazımatçıları daha yeni ayrılıyordu ve ben de onları izlemek zorundaydım; böylece teyzem evden ayrılmak istemese de kendi cenazesine gelmiş oldu. İplik yumağını da getirmeye çalışmıştı ama eşiği geçer geçmez koptu. Yavaşça küfür ettiğini duyabiliyordum; tıpkı bir iplik koptuğunda veya şeker döküldüğünde yaptığı gibi "Lanet olsun!" dedi fısıltıyla.</p>

  <p>İkimiz de cenazeden hoşlanmamıştık. Mezara toprak serpmeye başladıklarında teyzem telaşlandı. Bağırıyordu: "Nefes alamıyorum! Nefes alamıyorum!" Bu beni o kadar korkuttu ki kendim konuşuyormuşum gibi geldi bana, kendim boğuluyormuşum gibi ve yere yığıldım. Kalkmama ve eve dönmeme yardım ettiler. O kadar utanmış ve şaşırmıştım ki onlar arasında teyzemi kaybettim.</p>

  <p>Bize hiçbir zaman cana yakın davranmayan bir komşu bana acıdı ve çok nazik davrandı. O kadar bilgece konuştu ki ona, "Teyzem nerede? Geri gelecek mi?" diye sormaya cesaret ettim. Ama bilmiyordu; sadece beni rahatlatacak şeyler söyledi. Çoğu insan kadar zeki değilimdir ben ama beni rahatlatacak hiçbir şey olmadığını biliyordum.</p>

  <p>Komşumuz kendime bakabilecek duruma gelmemi sağladı ve o akşam çocuklarından biriyle bana yemek gönderdi. Yemeği yedim; gayet güzeldi. Daha önce, teyzem evin diğer kısmındayken bir şey yememiştim.</p>

  <p>Gece, karanlık çökünce, yatak odasında tek başıma uzanıp yattım. Başta, karnım doyduğu için keyfim yerindeydi, neşeliydim ve teyzemin de eskiden olduğu gibi aynı odada uyuyor olduğunu fark ettim. Sonra korktum ve korku karanlıkta daha da büyüdü.</p>

  <p>Teyzem odanın ortasından, yerden çıkageldi. Kırmızı yer karoları kalktı ve ortadan ikiye ayrıldı. Önce saçları ve kafası yer karolarının arasından uzandı, sonra da bedeni. Tıpkı toprak gibi, çok karanlık görünüyordu ve eskisinden çok daha ufaktı.</p>

  <p>"Bırak beni" dedi.</p>

  <p>Konuşamayacak kadar korkmuştum.</p>

  <p>"Gitmek istiyorum" dedi teyzem. Ama aslında teyzem değildi o; onu istediğim için mezarından, yeraltından gelmiş bir parçasıydı sadece. O parçasını sevmedim; ya da onu burada istemiyordum. "Git!" diye bağırdım. "Geri dön!" Ve başımı kollarımın arasına gömdüm.</p>

  <p>Teyzem örme bir sepet gibi hafif bir çıtırtı çıkardı. Gözlerimi o kadar uzun süre kapamıştım ki neredeyse uyuyakalacaktım. Baktığımda orada kimse yoktu ya da boşlukta sadece daha karanlık bir yer vardı ve yer karoları da parçalanmamıştı. Uykuya daldım.</p>

  <p>Ertesi sabah uyandığımda güneş ışığı pencereden içeri girmişti ve her şey yolundaydı; ama teyzemin karoların arasından çıktığı yerden geçemedim.</p>

  <p>O geceden sonra ağlamaya korktum; çünkü ağlarsam hoş tadı almak veya beni azarlamak için geri gelebilirdi. Öte yandan, artık o gömüldüğü ve gittiği için evde yalnızdım. Onsuz ne yapacağımı bilmiyordum. Komşu geldi, bana iş bulmaktan bahsetti ve yine yiyecek bir şeyler verdi; ama ertesi gün, kendisini bir alacaklının gönderdiğini söyleyen bir adam geldi. Elbise sandığını ve yatak takımlarını alıp götürdü. O gün, akşam vakti geri geldi çünkü orada yalnız olduğumu görmüştü. Bu kez kapının kilidini açmadım. Önce yumuşak konuştu ve kendisini içeri almamı istedi; sonra alçak bir sesle canımı yakacağını söylemeye başladı. Bense kapının kilidini açmadım ve asla cevap vermedim. Ertesi gün başka biri geldi; ama karyolayı kapıya dayamıştım. Gelen, komşunun çocuğu da olabilirdi ama bakmaya korktum. Arka odada kendimi güvende hissediyordum. Başka gelenler de oldu; kapıyı çaldılar ama hiç yanıt vermedim. Onlar da gittiler.</p>

  <p>O gün, sonunda teyzemin geçip gittiği kapıyı görene kadar arka odada kaldım. Gidip açtım kapıyı. Orada olacağından emindim. Ama oda boştu. Çıkrık gitmişti, eğirme çubukları gitmişti ve orada kimse yoktu.</p>

  <p>Koridorda yürümeye devam ettim ama daha öteye gidemedim. Bütün bu koridorlar ve odalar arasında yolumu asla bulamaz, yıldızların örüntüsünün ne anlama geldiğini anlayamazdım. O kadar korkmuş ve çaresizdim ki kendi ağzıma girdim ve orada gizlendim.</p>

  <p>Teyzem beni almaya geldi. Çok kızmıştı. Hep sabrını zorlardım onun. Sadece "Hadi, gel!" dedi ve beni eliyle tutup çekti. Bir kez, "Ne kadar ayıp!" dedi. Nehir kıyısına vardığımızda, bana çok sert baktı. O nehrin karanlık suyuyla yüzümü yıkadı ve avuçlarıyla saçlarımı yatırdı. "Bilmeliydim" dedi.</p>

  <p>"Özür dilerim, Teyze" dedim.</p>

  <p>"Ah, evet" dedi. "Şimdi benimle gel. Gözünü dört aç!"</p>

  <p>Çünkü kayık gelmişti ve iskeleye yanaşmaya çalışıyordu. Alacakaranlıkta, sazların arasından iskeleye yürüdük. Güneş batmıştı; ay ya da yıldızlar yoktu ve rüzgâr esmiyordu. Nehir o kadar genişti ki karşı yakayı göremiyordum.</p>

  <p>Teyzem kayıkçıyla pazarlık etti. Bu işi ona bıraktım çünkü beni hep kandırırlardı. Bakır sikkeyi dilinin altından çıkardı; hızlı hızlı konuşuyordu. "Benim yeğenim o; nasıl olduğunu görmüyor musun? Elbette, yol parasını vermemişler ona! Onun suçu değil! Onunla ilgilenmek için geldim. İşte yol parası. Evet, ikimiz için. Hayır, daha değil" dedi ve ona bakırın sadece ucunu gösterip elini geri çekti. "Her ikimiz de güvenle karşıya geçmeden olmaz!"</p>

  <p>Kayıkçı dik dik baktı ama yine de halatı çözmeye başladı.</p>

  <p>"Gel hadi!" dedi teyzem. Kayığa atladı ve elini bana uzattı. Ben de peşinden gittim.</p>
</body>
</html>