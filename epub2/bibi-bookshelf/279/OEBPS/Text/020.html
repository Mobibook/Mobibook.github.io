<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>12</b></span></p>

  <p class="p10"><span class="t5"><b>Değiştiren Göz</b></span></p>

  <p class="p1"><span class="t6"><b>M</b></span>iriam revir koğuşunun geniş penceresi önünde durmuş, dışarıdaki manzarayı seyrediyor ve düşünüyordu. Yirmi beş yıldır bu pencerenin kenarında duruyor ve bu manzarayı seyrediyorum. Ama bir kez bile görmek istediğimi görmedim.</p>

  <p>Eğer seni unutursam, Yeruşalem...</p>

  <p>Acı unutuldu, evet. Nefret ve korku unutuldu. Sürgündeyken gri günleri ve kara günleri hatırlamazsın. Gün ışığını, meyve bahçelerini, beyaz şehirleri hatırlarsın. Unutmaya çalışsan bile Kudüs'ün altından olduğunu hatırlarsın.</p>

  <p>Koğuş penceresinin dışında gökyüzü sisle bulanıklaşmıştı. Ararat adı verilen alçak tepe üzerinde güneş batıyordu. Yavaş batıyordu çünkü Yeni Siyon Eski Yeryüzünden daha yavaş dönüyordu ve gün yirmi sekiz saatti, güneş batmaktan çok yavaşça çöküyordu tekdüze ufka doğru tekdüze bir şekilde. Günbatımı renklerini toplayacak bulutlar yoktu. Pek bulut da yoktu. Sis kalınlaştığında, puslu, boğucu bir yağmur olurdu; sis şimdi olduğu gibi ince olduğundaysa yükseklerde, belirsiz, şekilsizce asılı kalırdı. Gökyüzünün rengini asla göremezdiniz. Ve sisin içinde güneş, hayır güneş değil, NSC 641 (Sınıf G) şişkin ve buharlı yanardı, bir portakal gibi kabarcıklarla kaplı. Portakalları hatırlıyor musun? Dildeki tatlı suyu? Hayfa'nın meyve bahçelerini? NSC 641 sulanmış bir göz gibi bakardı. Sen de ona bakabilirdin. Gözünü kör edecek altınrengi ışıltı yoktu onda. Birbirine gözünü dikip bakan iki aptal.</p>

  <p>Gölgeler vadi boyunca, Yerleşim'in binalarına doğru uzuyordu. Karanlıkta tarlalar ve ormanlar siyahtı; ışıktaysa kahverengi, mor ve koyu kırmızı. Kirli renkler, suluboyana çok fırça sürdüğünde ortaya çıkan ve öğretmenin gelip de biraz su ekle, Mimi, çamur gibi oluyor dediği renkler. Çünkü öğretmen on yaşındaki çocuğa, "Bu resim bir şeye yaramaz, Mimi, onu at ve baştan başla" diyemeyecek kadar nazikti.</p>

  <p>Bunu daha önce de düşünmüştü, bütün düşüncelerini daha önce düşünmüştü, bu pencerenin kenarında dikilip; ama şimdi resim nedeniyle Genya'yı hatırlamıştı ve ne yaptığını görmek için dönüp baktı. Şok belirtileri neredeyse kaybolmuştu, yüzü artık o kadar solgun değildi ve nabzı düzenli atıyordu. Nabzını sayarken hafifçe iç çekti ve gözlerini açtı. Güzel gözleri vardı; ince bir yüzde gri gözler. Gözleri dışında pek bir şeyi yoktu, zavallı Genya'nın. Onun en eski hastasıydı. Yirmi dört yıldır hastasıydı onun, doğduğu andan beri; iki buçuk kilogram, bir fare cenini gibi morumsu-mavi, bir ay prematüre ve siyanozdan yarı ölü gibi: Yeni Siyon'da, ilk Ararat Yerleşiminde doğan beşinci çocuk. Bir yerli. Güçsüz ve umutsuz bir yerli. Bu yabancı havayı ilk soluduğunda ağlayacak gücü veya duygusu bile yoktu. Sofia'nın diğer çocukları zamanında doğmuş ve sağlıklıydı: İki kız, ikisi de şimdi evli ve bir de on beş yaşındayken yetmiş kiloluk tahıl çuvalını kaldırabilen şişko Leon. Sağlam, genç koloniciler, güçlü tohumlar. Ama Miriam hep Genya'yı sevmişti; üstelik, bunca yıl zarfında gerçekleşen kendi düşükleri ve ölü doğanlarından ve son doğurduğu, iki saat yaşayan, Genya'nın gözleri gibi berrak gri gözleri olan kızdan sonra daha da çok. Bebeklerin gözleri gri olmaz, yenidoğanların gözleri mavidir: Tamamen duygusal bir saçmalıktı bu. Ama bu berbat kabarcıklı, portakalrengi güneş altında renklerden nasıl emin olunabilirdi ki!.. Hiçbir şey düzgün görünmüyordu. "İşte buradasın, Gennady Borisovich" dedi, "eve döndün demek?"</p>

  <p>Çocukluğundan kalma bir şakaydı bu; koğuşta o kadar çok zaman geçirmişti ki ne zaman gene ateşi yükselip, bayılıp ya da astımı tutup oraya gelse bunu söylerdi: "İşte, eve döndüm, Doktor Teyze..."</p>

  <p>"Ne oldu?" diye sordu.</p>

  <p>"Bayıldın. Güney Tarlası'nı çapalarken. Aaron ve Tina seni traktörle buraya getirdi. Nasıldı durumun?"</p>

  <p>Omuz silkip başını eğdi.</p>

  <p>"Baş dönmesi? Nefes darlığı?"</p>

  <p>"Arada bir."</p>

  <p>"Neden kliniğe gelmedin?"</p>

  <p>"Bir faydası yok, Miriam."</p>

  <p>Büyüdüğünden beri ona Miriam diyordu. "Doktor Teyze"yi özlüyordu Miriam. Bu son yıllarda ondan uzaklaşmış, kendini resme vermişti. Her zaman bir şeyler çizip boyardı; ama şimdi bütün boş vakitlerini ve Yerleşim'deki görevlerini yerine getirdikten sonra artakalan bütün enerjisini bir tür stüdyoya dönüştürdüğü jeneratör binasının çatı katında, kayalardan renkler öğüterek ve yerel bitkilerden elde ettiği boyaları karıştırarak, küçük kızların örülü saçlarının uçlarından fırçalar imal ederek ve resim yaparak geçiriyordu; kereste deposundan gelen tahta artıkları, bez parçaları, daha uygun bir şey bulamazsa da Ararat'taki taşocağından gelen düz taş parçaları üzerine resim yaparak. Portreler, Yerleşim hayatından manzaralar, binalar, makineler, natürmortlar, bitkiler, kır manzaraları, içsel dünyaya ilişkin hayaller çizerek. Ne olursa, her şey çizerek. Portrelerine çok talep vardı —insanlar Genya'ya ve diğer hastalıklılara iyi davranıyordu— ama son zamanlarda pek portre çizmemişti; yarı yaratılmış dünyalar gibi, karanlık bir sis içinde garip bulanık şekiller ve çizgiler karalıyordu. Kimse bu resimleri sevmiyor ama kimse de Genya'ya zamanını boşa harcadığını söylemiyordu. Hastalıklı biriydi o; bir sanatçıydı, tamam. Sağlıklı insanların sanatçı olmak için vakti yoktu. Yapılacak çok iş vardı. Ama bir sanatçının olması da iyiydi. İnsani bir şeydi bu. Yeryüzündeki gibi. Öyle değil mi?</p>

  <p>Mide sorunları yüzünden on altı yaşında kırk kilonun altında olan Toby'ye de çok iyi davranıyorlardı. Altı yaşında konuşmayı yeni öğrenen, gözleri gün boyu, gülümserken bile yaşlı olan küçük Shura'ya karşı da iyiydiler. Bütün hastalıklılara, bedenleri bu yabancı dünyaya uyum gösteremeyenlere, mideleri her kolonicinin Yeni Siyon'daki hayatı boyunca günde iki kez alması gereken metabolizma haplarına rağmen yerel proteinleri sindiremeyenlere iyi davranıyorlardı. Yirmi Yerleşim'de hayat ne denli zor olsa da ve çalışacak herkese ne denli ihtiyaç duyulsa da, işe yaramayanlara, onların ıstıraplarına hoşgörüyle yaklaşıyorlardı. Istırabda Tanrı'nın eli görünür. Uygarlık, insanlık kelimelerini hatırlıyorlardı. Yeruşalem'i hatırlıyorlardı.</p>

  <p>"Genya, canım, neden bir faydası yok diyorsun?"</p>

  <p>Genya'nın sessizce konuşması korkutmuştu onu. "Faydası yok" dedi gülümseyerek. Gri gözleri berrak değil, perdeliydi, pusluydu.</p>

  <p>"İlaçlar" dedi. "Haplar. Tedaviler."</p>

  <p>"Elbette, ilaçlar hakkında benden daha bilgilisin" dedi Miriam. "Benden çok daha iyi bir doktorsun. Yoksa bırakıyor musun? Öyle mi, Genya? Bırakıyor musun?" Öfke ona öylesine aniden, öylesine derinden gelmiş, öylesine uzun ve derinde gizli bir endişeden doğmuştu ki tüm vücudunu sarsıyor ve sesini çatlatıyordu.</p>

  <p>"Bir şeyi bırakıyorum: metalar."</p>

  <p>"Metalar mı? Bırakıyor musun? Neden söz ediyorsun?"</p>

  <p>"İki haftadır hiç almadım."</p>

  <p>Çaresizliğin hiddeti Miriam'ın içinde kabardı. Yüzünün kızardığını hissediyordu; yüzü normal halinden iki kat büyümüş gibi geldi ona. "İki hafta! Ve, ve işte buradasın! Ne olacağını sanıyordun, aptal? Ölmediğin için şanslısın!"</p>

  <p>"Onları almayı bıraktığımdan beri daha kötü olmadım, Miriam. Son bir hafta boyunca daha iyiydim. Bugüne kadar. O yüzden olamaz. Güneş çarpması olmalı. Şapka giymeyi unutmuşum... O da hafifçe kızarmıştı, kendini savunma şevkiyle ya da utançtan. Tarlalarda başı açık çalışmak aptallıktı; bütün tekdüze görünümüne rağmen, NSC 641 korumasız insan kafasına alevli Sol kadar şiddetli zarar verebilirdi ve Genya dikkatsizliğinden ötürü pişmandı. "Anlayacağın, bu sabah iyi hissediyordum, gerçekten iyi. Sonra biraz başım dönmeye başladı ama durmak istemedim. Diğerleriyle birlikte çalışabilmek o kadar güzeldi ki güneş çarpması aklıma gelmedi."</p>

  <p>Miriam gözlerinin yaşardığını fark etti ve bu onu o denli çok ve kati bir şekilde kızdırdı ki tek bir söz edemedi. Genya'nın yatağından kalktı ve her iki yanda dörderli sıra halindeki yatakların arasından koğuş boyunca uzun adımlarla yürüdü. Geri geldi ve pencereden çamur renkli, şekilsiz, çirkin dünyaya bakarak durdu.</p>

  <p>Genya bir şeyler söylüyordu —"Miriam, doğru söyle, metalar benim için yerel proteinlerden daha kötü olamaz mı?— ama Miriam onu dinlemiyordu; acısı, öfkesi ve korkusu içinde büyüdü, büyüdü, sonunda patladı ve ağlamaya başladı: "Genya, Genya, nasıl yapabildin bunu? Bu kadar mücadele ettikten sonra nasıl vazgeçtin? Tahammül edemiyorum buna! Tahammül edemiyorum!" Ama sesli söylemezdi bunları. Tek bir kelimesini bile. İçin için ağladı ve gözyaşları yanaklarına aktı ama hastasına arkası dönüktü. Görüşünü bozan yaşların arasından düz vadiye, donuk güneşe baktı ve sessizce, "Sizden nefret ediyorum" dedi onlara. Bir süre sonra, yüzünü Genya'ya dönebildi ve yüksek sesle "Yat" dedi —çünkü Genya uzun sessizliğinden huzursuz olup kalkmıştı— "yat ve sus. Akşam yemeğinden önce iki meta alacaksın. Bir şeye ihtiyacın olursa, Hemşire Geza odasında." Sonra çıkıp gitti.</p>

  <p class="p1"><br/></p>

  <p>Revirden çıkarken Tina'nın tarlalardan gelen patikadan tırmandığını gördü. Genya'yı görmeye geliyordu, şüphesiz. Genya bütün o hırıltılı solumalarına ve ateşlenmelerine rağmen, kız arkadaş yönünden sıkıntı çekmemişti. Tina, Shoshanna, Bela, Rachel; istediğini seçebiliyordu. Ama geçen yıl, Rachel ile birlikte yaşamaya başladıklarında klinikten düzenli olarak doğum kontrol hapı almış ve sonra ayrılmışlardı; onun yaşında, yirmi dördünde, Yerleşim'in gençleri evlenip anne baba olmasına rağmen onlar evlenmemişlerdi. Rachel ile evlenmemişti ve Miriam bunun nedenini biliyordu. Ahlaki genetik. Kötü genler. Onları gelecek nesillere aktarmamak. Hastalıklıları ayıkla. Onun için çoğalma söz konusu değil; o halde evlilik de... Rachel'den, onun aşkı uğruna doğurmadan yaşamasını isteyemezdi. Yerleşimlerin çocuklara ihtiyacı vardı; meta haplarının yardımıyla bu gezegende hayatta kalabilecek bir sürü sağlıklı genç yerliye.</p>

  <p>Rachel başka kimseyle birlikte olmamıştı. Ama daha on sekiz yaşındaydı. Bunun üstesinden gelirdi. Büyük ihtimalle başka bir Yerleşim'den bir gençle evlenir ve Genya'nın iri, gri gözlerinden uzak bir yere taşınırdı. Onun için en iyisi buydu. Genya için de.</p>

  <p>Genya'nın intihara eğilimli olması boşuna değil, diye düşündü Miriam ve bu düşünceyi hiddet ve bıkkınlıkla uzaklaştırdı kafasından. Çok bıkmıştı. Odasına gidip akşam yemeğinden önce yıkanmak, elbiselerini değiştirmek, ruh halini değiştirmek istiyordu; ama Leonid, Salem Yerleşimi'nde olduğu ve daha en az bir ay dönmeyeceği için odasında çok yalnızdı ve buna dayanamazdı. Yerleşim'in tozlu, ana meydanından geçerek doğruca yemekhane binasına ve Oturma Odası'na gitti. Rüzgârsız sisten, gri gökyüzünden ve çirkin güneşten uzaklaşmak, kurtulmak için.</p>

  <p>Oturma Odası'nda, keçeyle kaplanmış tahta divanlardan birinde uyuyan Komutan Marca ve kitap okuyan Reine'den, Yerleşim'in en yaşlı iki üyesinden, başka kimse yoktu. Aslında, Komutan Marca dünyadaki en yaşlı kişiydi. Eski Dünya'dan Yeni Siyon'a, Sürgün Filosuna pilotluk yaptığında kırk dört yaşındaydı; şimdi ise yetmiş yaşına gelmişti ve çok güçsüzdü. İnsanlar burada çabuk yıpranıyordu. Erken yaşlanıyor, elli-altmış yaşında ölüyorlardı. Biyokimyam Reine kırk beş yaşındaydı ama yirmi yaş daha yaşlı görünüyordu. Lanet olası bir ihtiyarlar kulübü diye düşündü Miriam kederle; gerçekten de gençler, Siyon doğumlular Oturma Odası'nı çok az kullanırdı. Kitapların ve mikrofilmlerin bulunduğu Yerleşim'in kitaplığı burada yer aldığından, sadece okumak için gelirlerdi. Ne var ki çoğu pek okumuyordu ya da okumaya zamanları yoktu. Belki de Nisan ışığı ve resimler onları huzursuz ediyordu. Ahlaklı, ağır, ciddi gençlerdi onlar. Hayatlarında eğlenceye yer yoktu; dünyalarında güzellik yoktu. Büyüklerinin ihtiyaç duyduğu bu lüksü, bu sığınağı, evi andıran bu yeri nasıl onaylayabilirlerdi...</p>

  <p>Oturma Odası'nda pencere yoktu. Elektrikle ilgili her şeyde maharetli olan Avram dolaylı aydınlatmayı oluşturmuş, güneş ışığının —NSC 641 ışığı değil, güneş ışığı— rengini ve niteliklerini taklit etmişti; böylece Oturma Odası'na girmek Nisan ya da Mayıs ayında, ılık ve güneşli bir günde Yeryüzü'ndeki bir eve, bir odaya girmek gibiydi. Her şey o berrak, loş ışıkta görülüyordu. Avram ve birkaç kişi resimler üzerinde çalışmış, renkli fotoğrafları bir metre kareye kadar büyütmüş. Yeryüzünden manzaralar, yerleşimcilerin getirdiği fotoğraflar ve resimlerdi bunlar: Venedik, Negev, Kremlin'in kubbeleri, Portekiz'de bir çiftlik, Ölü Deniz, Hampstead Heath, Oregon'da bir kumsal, Polonya'da bir otlak, şehirler, ormanlar, dağlar, Van Gogh'un servileri, Bierstadt'ın Kayalık Dağları, Monet'nin su zambakları, Leonardo'nun mavi gizemli mağaraları. Odanın her bir duvarı resimlerle, düzinelerce resimle, Yeryüzünün bütün güzellikleriyle kaplıydı. Böylece Yeryüzü doğumlular görebiliyor ve hatırlayabiliyor; Siyon doğumlular görebiliyor ve bilebiliyordu.</p>

  <p>Yirmi yıl önce Avram resimleri asmaya başladığında bazı tartışmalar yaşanmıştı: Gerçekten akıllıca mıydı bu? Geriye bakmalı mıydık? Ve bunun gibi şeyler. Ama Komutan Marca ziyarete geldiğinde Ararat Yerleşimi'nin Oturma Odasını görmüş ve "İşte, burada kalacağım" demişti. Yerleşimler onu kapmak için yarışırken o Ararat'ı seçmişti. O odadaki Yeryüzü resimlerinden ötürü; o odadaki yeşil tarlalar, karlı zirveler, sonbahardaki altın ormanlar, denizin üstünde uçuşan martılar, beyaz ve kırmız güller ve mavi göllerde su zambaklarının üzerinde ışıyan, Yeryüzünün ışığından ötürü; berrak renkler ve Yeryüzünün gerçek, saf renklerinden ötürü.</p>

  <p>Orada uyuyordu artık; yakışıklı bir yaşlı adamdı. Dışarıda, sert, donuk, turuncu gün ışığında hasta ve yaşlı görünebilirdi; yanakları damarlı ve lekeliydi. Burada ise onu göründüğü gibi görebiliyordunuz.</p>

  <p>Miriam onun yanına oturdu, en sevdiği resmin karşısına: Corot'nun dingin bir manzara resmiydi bu, gümüşrengi bir derenin üzerine ağaçlar yansıyordu. O kadar yorgundu ki hafifçe kendinden geçmiş bir halde bir kere olsun oturmak istedi. Bu kendinden geçmiş halde, yarı baygın ve sakin, sözler akmaya başladı. Acaba... Dürüstçe söyle; metalar daha kötü belki de... Miriam, doğru söyle; olamaz mı?..</p>

  <p>"Bunu hiç düşünmedim mi sanıyorsun?" diye sertçe karşılık verdi sessizlik içinde. "Aptal! Metaların sindirim sistemine ağır geldiğini bilmediğimi mi sanıyorsun? Sen küçükken yan etkileri önlemek için elli farklı bileşim denemedim mi? Ama lanet olası gezegenin tamamına alerjik olmak kadar kötü değil! Bunu doktordan daha iyi biliyorsun, değil mi? Bana numara yapma. Senin yapmaya çalıştığın..." Ama sessiz diyalogu birden kesti. Genya kendini öldürmeye çalışmıyordu. Bunu istemiyordu. İstemezdi. Cesareti vardı onun. Ve beyni.</p>

  <p>'Tamam" dedi kafasının içinde sessiz genç adama. "Tamam! Revirde kalırsan, gözlem altında —ve dediklerimi yaparsan— tamam, bir denerim!"</p>

  <p>Çünkü diyordu içindeki daha da derin bir ses, gerçekte fark etmez. Ne yaparsan yap, o ölecek. Bu yıl, gelecek yıl. İki saat, yirmi dört saat. Hastalıklılar bu dünyaya uyum gösteremez. Ve biz de gösteremeyiz, biz de. Burada yaşamak için uygun değiliz, Genya. Bu dünya için yapılmadık. Biz Yeryüzünden yapıldık, Yeryüzü tarafından, Yeryüzünde mavi göğün ve altınrengi güneşin altında yaşamak için.</p>

  <p>Akşam yemeği zili çalmak üzereydi. Yemekhaneye giderken küçük Shura ile karşılaştı. Çocuk, dünyada bir çocuk tarlalardan toplanmış beyaz papatyaları, kırmızı gelincikleri nasıl taşırsa aynı şekilde bir demet iğrenç, siyahımsı—mor yerel ot taşıyordu. Shura'nın gözleri her zamanki gibi yaşlıydı ama Doktor Teyzeye gülümsedi. Dudakları pencerelerden giren, günbatımının kırmızı—turuncu ışığında solgun görünüyordu. Herkesin dudakları solgun görünüyordu. Uzun bir iş gününden sonra, Yerleşim'in yemekhanesine gelen herkesin yüzü yorgun, bitkin, çilekeş görünüyordu. Hepsi bir aradaydı, Siyon'da Ararat'ın üç yüz sürgünü, on birinci kayıp kabile.</p>

  <p class="p1"><br/></p>

  <p class="p0">* * *</p>

  <p class="p1"><br/></p>

  <p>İyi görünüyordu. Miriam bunu kabul etmeliydi. "İyi görünüyorsun" dedi ve o da sırıtarak cevap verdi: "Sana söylemiştim!"</p>

  <p>"Bunun nedeni başka bir şey yapmaman olabilir, seni ukala şey" dedi.</p>

  <p>"Bir şey yapmıyor muyum? Bütün sabah Ceza için sağlık kayıtlarını dosyaladım, iki saat Rosie ve Moishe ile oyun oynadım. Bütün öğleden sonra renk elde etmek için uğraşıp durdum. Bu arada biraz daha madeni yağ lazım; bir litre daha alabilir miyim? Bitkisel yağdan çok daha iyi bir pigment aracı o."</p>

  <p>"Elbette. Ama dinle. Senin için daha iyi bir şeyim var. Küçük Tel Aviv, kâğıt selüloz imalathanesini tam gün çalıştırmaya başladı. Dün kâğıt yüklü bir kamyon gönderdiler..."</p>

  <p>"Kâğıt mı?"</p>

  <p>"Hem de yarım ton! Senin için iki yüz yaprak aldım. Ofiste." Aniden fırladı ve daha Miriam oraya gitmeden kâğıt yığınına ulaştı. "Tanrım" dedi bir yaprağı tutarak, "ne güzel bu, ne güzeli" Ve Miriam, onun basit, faydalı şeyler için ne kadar sık "güzel" sözcüğünü kullandığını düşündü. Güzelliğin ne olduğunu bilmiyordu o; hiç görmemişti. Kâğıt kalın, ağır, grimsi renkteydi, büyük yapraklar halindeydi, kesilerek küçük parçalara ayrılacak ve israf etmeden kullanılacaktı elbette; ama o, resimleri için istediği kadar alabilirdi. Ona verebileceği başka pek az şey vardı.</p>

  <p>"Buradan çıkmama izin verdiğinde" dedi Genya, havaleli yığına iki koluyla sarılarak, "Tel Aviv'e gideceğim ve selüloz imalathanelerini boyayacağım ve böylece ölümsüzleştireceğim!"</p>

  <p>"Yatıp uzansan daha iyi olur."</p>

  <p>"Hayır, dinle, Moishe'ye onu satrançta yeneceğime söz verdim. Sahi, nesi var onun?"</p>

  <p>"Döküntü, ödem."</p>

  <p>"Benim gibi mi?"</p>

  <p>Miriam omuz silkti. "Bu yıla kadar iyiydi. Ergenlik bir şeyi tetikledi. Alerjik semptomlarda olağandışı bir şey değil."</p>

  <p>"Alerji ne peki?"</p>

  <p>"Bir uyum eksikliği diyebiliriz. Dünyada insanlar bebekleri şişelerden inek sütüyle beslerdi. Bebeklerden bazıları buna uyum gösterebilirdi; ama bazılarında döküntü, solunum güçlüğü, karın ağrısı olurdu. İneklerin anahtarı onların metabolik kilidine uymuyordu. İşte, Yeni Siyon'un protein anahtarları da bizim kilitlerimize uymuyor; bu yüzden metalarla metabolizmamızı değiştirmemiz gerekiyor."</p>

  <p>"Moishe ya da ben Yeryüzünde alerjik olur muyduk?"</p>

  <p>"Bilmiyorum. Prematüreler genellikle alerjiktir. Irving'in, yirmi yıl önce öldü o, Yeryüzünde aklına ne gelirse ona alerjisi vardı. Buraya gelmesine izin vermemeliydiler. Zavallıcık, Yeryüzünde hayatını yarı boğularak geçiriyor, sonra buraya geliyor ve burada normal dozun dört misli meta aldıktan sonra bile açlıktan ölecek hale geliyor.</p>

  <p>"Eee" dedi Genya, "ona hiç meta vermemeliydin. Sadece Siyon lapası."</p>

  <p>"Siyon lapası mı?" Yerel tahıllardan sadece biri ekilmeye değecek kadar ürün veriyordu ve ondan da fırınlanması mümkün olmayan, tutkala benzer bir yiyecek elde ediliyordu.</p>

  <p>"Öğle yemeğinde üç tas yedim."</p>

  <p>"Bütün gün hastanede yatıp şikâyet ediyor" dedi Miriam, "sonra da midesini o çamurla dolduruyor. Sanatçı bir ruh, jöle haline getirilmiş pis suya benzer bir şeyi nasıl yiyebilir?"</p>

  <p>"Onu kendi hastanende çaresiz çocuk hastalara veriyorsun! Ben sadece artıkları yedim."</p>

  <p>"Of, amma da yaptın!"</p>

  <p>"Öyle ama. Güneş hâlâ tepedeyken biraz resim yapmak istiyorum. Bir parça yeni kâğıda, bir parça yeni kâğıdın tamamına..."</p>

  <p class="p1"><br/></p>

  <p>Klinikte uzun bir gündü ama yatan hasta yoktu. Osip'i dün gece alçı içinde evine yollamış; dikkatsiz davranıp traktörünü devirdiği ve sadece kendi hayatını değil yenilemesi daha bile zor olan traktörü de tehlikeye attığı için onu bir güzel azarlamıştı. Genç Moishe de, döküntülerinin nüks etmesinden memnun olmasa da, çocuk evine geri gitmişti. Rosie'nin astımı geçmişti. Komutanın kalbi ise ümit edilebilecek en iyi durumdaydı; bu yüzden koğuş, son iki haftadır sürekli kalan Genya dışında boştu.</p>

  <p>Genya pencerenin altındaki yatağına uzanmıştı ve o kadar gevşemiş ve hareketsizdi ki Miriam bir an telaşlandı; ama Genya'nın rengi yerindeydi, düzenli nefes alıp veriyordu. Sadece uykudaydı, derin uykuda, insanların tarlalarda geçirilen zor bir günün ardından uyudukları gibi, tükenmiş bir halde.</p>

  <p>Resim yapmakla uğraşmıştı. Bezleri ve fırçaları temizlemişti. Daima hemen ve iyice temizlerdi; ama resim eğreti resim sehpasında dumyordu. Bugünlerde genellikle, resimleri konusunda ketumdu, onları saklıyordu; çünkü artık resimlerine hayran olmayı bırakmışlardı. Komutan, Miriam'a, "Ne çirkin şeyler, zavallı çocuk!" diye fısıldamıştı. Ama Miriam, Genya'yı resim yaparken seyreden genç Moishe'nin, "Nasıl yapabiliyorsun, Genya, nasıl bu kadar güzel yapabiliyorsun?" dediğini ve Genya'nın yanıtını duymuştu: "Güzellik bakan gözdedir, Moishe."</p>

  <p>Evet, doğruydu bu ve Miriam donuk akşamüstü ışığında resme daha yakından bakmak için resmin yakınına gitti. Genya koğuşun büyük penceresinden görünen manzarayı resmetmişti. Belirsiz ve yarım hiçbir şey yoktu bu sefer: gerçekçi, hepsi aşırı gerçekçiydi. Tiksindirici derecede tanıdıktı. Ararat'ın düz sırtı, çamur renkli ağaçlar ve tarlalar, sisli gök, ön planda ambar ve okul binasının bir köşesi. Gözleri resimdeki manzaradan gerçeğine yöneldi. Bunu resmetmek için saatler, günler harcamak! Ne büyük israf, ne büyük israf.</p>

  <p>Artık hiç kimsenin resimlerini görmek istemeyeceğini bilerek onları gizlemek Genya için zordu, üzücüydü; belki sadece Moishe gibi bir çocuk etkilenebilirdi salt el becerisinden, zanaatkârın hünerinden.</p>

  <p>O gece Genya, enjeksiyon dolaplarını düzeltmesine yardım ederken —bugünlerde revirde çok işe yarıyordu— Miriam, "Bugün yaptığın resmi beğendim" dedi.</p>

  <p>"Bugün bitirdim" diye düzeltti onu Genya. "Bütün bir haftamı aldı. Görmeyi öğrenmeye daha yeni başlıyorum."</p>

  <p>"Onu Oturma Odasına asabilir miyim?"</p>

  <p>Genya şırıngaların durduğu tepsinin üzerinden ona baktı; gözleri suskun ve biraz şaşkındı. "Oturma Odasına mı? Ama orada sadece Yurdumuzun resimleri var."</p>

  <p>"Belki de yeni yurdumuzun bazı resimlerini asmanın zamanı gelmiştir."</p>

  <p>"Bir moral hareketi, ha! Elbette. Eğer öyle istiyorsan."</p>

  <p>"Çok isterim" diye kibarca yalan söyledi Miriam.</p>

  <p>"Fena değil" dedi Genya. "Ama kendimi örüntüye uydurmayı öğrendiğimde daha iyisini yapacağım."</p>

  <p>"Ne örüntüsü?"</p>

  <p>"Bilirsin işte, örüntüye onu görene, sana bir anlam ifade edene kadar bakman, ondan sonra da onu eline alman gerekir." Bir saf alkol şişesiyle geniş, belirsiz şekiller çizdi havada.</p>

  <p>"Bir ressama sözcüklerle soru soran, aldığı cevabı hak ediyor, sanırım" dedi Miriam. "Laf, laf!.. Yarın resmi al ve as. Ressamlar resimlerinin nereye asılacağı ve ışıklandırma konusunda hassastır. Ayrıca, dışarı çıkma vaktin de geldi. Biraz. Günde bir ya da iki saat. Daha fazla değil."</p>

  <p>"Öyleyse, yemek salonunda akşam yemeği yiyebilir miyim?"</p>

  <p>"Olur. Böylece senin yalnız kalmaman için Tina'nın buraya gelmesine gerek kalmaz ve revire ayrılan tüm tayını da böylece yemez. Bu kız vakumlu bir pompa gibi yiyor. Dinle, gün ortası dışarı çıktığında, zahmet olmazsa bir şapka giyebilir misin?"</p>

  <p>"Öyleyse, iyi olduğumu düşünüyorsun"</p>

  <p>"İyi mi?"</p>

  <p>"Güneş çarpmasıydı."</p>

  <p>"O benim tanımdı, hatırlayacak olursan."</p>

  <p>"Doğru; ama ben de, metalar olmadan daha iyi olacağımı eklemiştim."</p>

  <p>"Hiçbir fikrim yok. Haftalar boyunca iyi oluyorsun, sonra puff, gene aşağıya! Hiçbir şey kanıtlanmadı."</p>

  <p>"Ama bir örüntü oluştu! Aylarca metalar olmadan yaşadım ve üç kilo aldım."</p>

  <p>"Ve kafanda ödemle, Bay Çok Bilmiş."</p>

  <p class="p1"><br/></p>

  <p>Miriam onu ertesi gün, akşam yemeği saatinden hemen önce, ambarın altındaki yokuşta Rachel ile otururken gördü. Rachel revirde onu görmeye gelmemişti. Yan yana, birbirlerine çok yakın, hareketsiz, konuşmadan oturuyorlardı.</p>

  <p>Miriam, Oturma Odasına gitti. Akşam yemeğinden önce orada yarım saat oyalanmayı alışkanlık haline getirmişti son zamanlarda. Günün yorgunluğunu alıyor gibiydi bu. Ama bu akşam oda her zamanki kadar sakin değildi. Komutan uyanıktı; Reine ve Avram ile konuşuyordu. "Peki, nereden geldi öyleyse?" diyordu belirgin İtalyan aksanıyla; İbranice'yi ancak kırk yaşında, Aktarma Kampında öğrenmişti. "Kim koydu onu oraya?" Sonra Miriam'ı görünce, ses ve tavırlarındaki o her zaman varolan samimiyetle selamladı onu. "Ah, Doktor! Lütfen, bize katıl; gel de şu gizemi bizim için çöz. Bu odadaki her resmi benim kadar iyi bilirsin. Sence nerede ve ne zaman yeni bir resim edindik? Fark ettin, değil mi?"</p>

  <p>Miriam tam o Genya'nın diyecekti ki yeni resmi gördü. Genya'nın resmi değildi o. Bir resimdi, evet, bir manzara ama Yeryüzü'nden bir manzara: geniş bir vadi, yeşil ve altın sarısına çalan çayırlar, çiçeklenen meyvelikler, uzakta bir dağın dik yamacı, ön planda bir kule, belki de bir kale ya da ortaçağ çiftlik binası ve hepsinin üstünde saf, berrak, güneşle aydınlanmış gökyüzü. Karmaşık ve mutlu bir resimdi; ilkyazın kutlanması, ona övgü gibiydi.</p>

  <p>"Ne kadar güzel" dedi sesinde bir tedirginlikle. "Onu sen asmadın mı, Avram?"</p>

  <p>"Ben mi? Ben fotoğraf çekerim, resim yapamam. Baksana, bir reprodüksiyon değil o. Bir tür suluboya ya da yağlıboya, görüyor musun?"</p>

  <p>"Birisi onu Yurdumuzdan getirmiştir. Bavulunda tutuyordur" dedi Reine.</p>

  <p>"Yirmi beş yıldır mı?" dedi Komutan. "Neden? Ve kim? Diğerlerinde ne olduğunu hepimiz biliyoruz!"</p>

  <p>"Hayır. Bence..." —Miriam şaşırmıştı ve kekeliyordu— "...bence Genya yaptı onu. Resimlerinden birini buraya asmasını söylemiştim. Ama bunu değil. Nasıl yaptı bunu?"</p>

  <p>"Bir fotoğraftan kopyalamıştır" dedi Avram.</p>

  <p>"Hayır hayır hayır, imkânsız" dedi yaşlı Marca hiddetle. "Bu bir resim, kopya değil! Bir sanat eseri bu, gözle ve yürekle görülmüş!"</p>

  <p>Gözle ve yürekle.</p>

  <p>Miriam baktı ve gördü. NSC 641'in ışığının ondan gizlediği şeyi gördü, odanın yapay Yeryüzü ışığının ortaya çıkardığı şeyi.</p>

  <p>Genya'nın gördüğünü gördü: dünyanın güzelliğini.</p>

  <p>"Bence Orta Fransa burası, Auvergne" diyordu Reine özlemle. Komutan, "Ah hayır hayır, Como Gölü yakınında bir yer burası, bundan eminim"; Avram ise, "Kafkaslar'da çocukluğumu geçirdiğim yere benziyor" diyordu, hepsi birden dönmüş, Miriam'a bakarken. Miriam tuhaf bir ses çıkardı: bir yutkunma, kahkaha ya da iç çekme. "Burası" dedi. "Burası. Ararat. Dağ. İşte çayırlar, bizim çayırlarımız, bizim ağaçlarımız. Şurası okulun köşesi, işte bu da kule. Görüyor musunuz? Burası Siyon. Genya'nın gördüğü gibi. Gözle ve yürekle."</p>

  <p>"Ama bak, ağaçlar yeşil, renklere bak Miriam. Yeryüzü bu..."</p>

  <p>"Evet! Yeryüzü. Genya'nın Yeryüzü!"</p>

  <p>"Ama imkânsız..."</p>

  <p>"Nereden biliyoruz? Siyon'un bir çocuğunun ne gördüğünü nereden biliyoruz? Yurdumuzdakine benzer bu ışıkta resmi görebiliyoruz. Onu dışarı, gün ışığına çıkarın, her zaman gördüğümüzü göreceksiniz: çirkin renkler, kendi yurdumuz olmayan çirkin gezegen. Ama Genya'nın kendi yurdu burası! Kendi yurdunda o! Asıl biziz..." dedi Miriam, gözyaşları içinde gülerek ve onların kaygılı, yorgun, yaşlı yüzlerine bakarak, "anahtarı olmayan asıl biziz. Biz... biz..." Durakladı. Bu düşünceye, yüksek bir duvardan sıçrayan bir at gibi atladı: "...meta haplarımız!"</p>

  <p>Hepsi birden ona baktı.</p>

  <p>"Biz meta haplarımızla burada ancak hayatta kalabiliyoruz, öyle değil mi? Ama görmüyor musunuz, o burada yaşıyor! Hepimiz Yeryüzüne mükemmel uyum sağladık, tam uyum sağladık ve başka yere uygun değiliz; ama o öyle değil, olamaz; alerjik, uyumsuz... Örüntü biraz yanlış, farkında mısınız? Örüntü. Ama birçok örüntü var, sonsuz sayıda örüntü, o buradakine bizden biraz daha iyi uyuyor..."</p>

  <p>Avram ve Komutan onu süzmeye devam ediyordu. Reine resme endişeli bir bakış attı ama çekinmeden sordu: "Yani diyorsun ki Genya'nın alerjileri..."</p>

  <p>"Sadece Genya değil! Belki de bütün hastalıklılar! Yirmi beş yıldır onlara meta hapları veriyorum ve <i>Yeryüzü</i> proteinlerine alerjileri var. Meta hapları sadece bozuyor onları; onlar farklı bir örüntü. Ah, aptal! Aptal! Ah, Tanrım, o ve Rachel evlenebilir. Evlenmeliler, çocukları olmalı. Ya Rachel hamileyken meta hapları alırsa ne olur, fetüse ne olur?.. Halledebilirim bunu, halledebilirim. Leonid'i aramalıyım.. Ve Moishe, Tanrı'ya şükür! Belki o da öyle! Dinleyin, derhal Genya ve Rachel ile konuşmalıyım. Affedersiniz." Çıktı, bir yıldırım gibi hareket eden ufak tefek, gri bir kadın.</p>

  <p>Marca, Avram ve Reine orada kalıp arkasından baktı, sonra birbirlerine, en sonunda da tekrar Genya'nın resmine.</p>

  <p>Orada, önlerinde asılıydı, dingin ve neşeli, ışık dolu.</p>

  <p>"Anlamıyorum" dedi Avram.</p>

  <p>"Örüntüler" dedi Reine düşünceli bir ifadeyle.</p>

  <p>"Çok güzel" dedi Sürgün Filosunun yaşlı komutanı. "Ama, yurdumu özlüyorum onu gördükçe."</p>
</body>
</html>