<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>8</b></span></p>

  <p class="p10"><span class="t5"><b>Gülün Günlüğü</b></span></p>



  <p class="p0">30 Ağustos</p>



  <p class="p1"><span class="t6"><b>D</b></span>r. Nades çalışmalarım hakkında bir günlük tutmamı salık veriyor. "Günlüğü özenle tutarsan" diyor, "tekrar okuduğunda yaptığın gözlemleri hatırlayabilir, hatalarını görüp ders alır ve olumlu düşünüşteki ilerlemeleri ya da sapmaları gözlemleyebilir ve bu geri besleme süreciyle çalışmanın seyrini düzeltebilirsin."</p>

  <p>Her gece bu deftere yazmaya ve her hafta sonu yazdıklarımı baştan okumaya söz veriyorum.</p>

  <p>Keşke asistanlığım sırasında yapsaymışım bunu; ama artık kendi hastalarım olduğundan bu daha da önemli.</p>

  <p>Dün altı hastam oldu; bir psikoskopçu için ağır bir işgünü ama bunlardan dördü Dr. Nades'in Doğal Psik, Bürosu için yaptığı bir araştırma dahilinde yıl boyu üzerinde çalıştığım otistik çocuklar (onlar hakkındaki notlarım kli. psi. dosyalarında). Öteki ikisiyse yeni gelenlerden.</p>

  <p>Ana Jest, 46, paketleme işçisi, evli, çocuksuz, teşh. depresyon, polis tarafından gönderildi (intihar girişimi).</p>

  <p>Flores Sorde, 36, mühendis, bekâr, teşh. yok, TRTU tarafından gönderildi (Psikopatik davranış. Tehlikeli).</p>

  <p>Dr. Nades her şeyi çalışırken aklıma geldiği biçimiyle, her gece yazmamın önemli olduğunu söylüyor: Kendini gözlemlerken en çok öğretici olan şey kendiliğindenlikmiş (tıpkı otopsikoskopide olduğu gibi). Bunları teybe okumaktansa yazmanın daha iyi olduğunu ve kendimi denetim altında tutmamam için bunların özel olması gerektiğini söylüyor. Zor bir iş. Daha önce hiç özel bir şey yazmamıştım. Sanki bunları aslında Dr. Nades için yazıyormuşum gibi geliyor! Belki de, günlük işe yararsa bir kısmını daha sonra ona gösterir ve tavsiyelerini alırım.</p>

  <p>Tahminimce Ana Jest menopoz depresyonuna girmiş ve hormon tedavisi yeterli olacak. İşte! Şimdi görelim bakalım önteşhislerim ne kadar isabetsiz çıkacak.</p>

  <p>Yarın her iki hastayı da skopa alacağım. Kendi hastalarımın olması heyecan verici; başlamak için sabırsızlanıyorum. Gerçi ekip çalışması da son derece eğitici olmuştu.</p>

  <p class="p1"><br/></p>

  <p class="p0">31 Ağustos</p>

  <p>08.00'de Ana J. ile yarım saatlik skop seansı. 11.00-17.00 skop materyali analiz edildi. Not: Bir dahaki seansta sağ beyin tarayıcısını ayarla! Görsel Somut zayıf. Çok az işitsel, zayıf duyumsal, belirsiz vücut imajı. Yarın hormon dengesiyle ilgili lab. tahlilleri alınacak.</p>

  <p>Çoğu insanın zihninin bu kadar sıradan olması şaşırtıcı bir şey. Elbette kadıncağız ağır bir depresyon geçiriyor. Bilinç boyutundaki girdiler bulanık ve tutarsız. Bilinçdışı boyutu ise son derece açık ama çapraşıktı. Ama bu çapraşıklıktan çıkan şeyler öylesine bayağıydı ki!</p>

  <p>Bir çift eski ayakkabı ve "coğrafya" kelimesi! Ayakkabılar da belirsizdi, yalnızca bir çift ayakkabı taslağı: belki erkek ayakkabısı, belki kadın, koyu mavi de olabilir kahverengi de. Kesinlikle görsel bir tip olmasına rağmen hiçbir şeyi net görmüyor. Çoğu insan da böyledir zaten. Depresif bir şey. Öğrenciliğimin ilk yılında başka insanların zihinlerinin ne denli harika olacağını, bütün o farklı dünyaları, tutkularının ve düşüncelerinin farklı renklerini paylaşmanın ne denli harika olacağını düşünürdüm. Amma da safmışım!</p>

  <p>Bunu ilk kez Dr. Ramia'nın dersinde, çok meşhur ve başarılı birisinin bantlarını incelerken fark ettim ve süjenin hiçbir zaman bir ağaca bakmamış, dokunmamış olduğunu, bir kavak ağacı ile meşe arasındaki, hatta papatya ile gül arasındaki farkı bilmediğini gördüm. Onun gözünde bunlar şematik olarak algıladığı "ağaçlar" ve "çiçekler'di sadece. İnsanların yüzleri konusunda da aynıydı; yalnızca onları ayırt etmek için bazı numaralar bulmuştu: Çoğu kez yüzü değil, bir etiket gibi ismi görüyordu. Bu Soyut zihindi elbette ama Somutlarda daha kötü bile olabiliyordu; algılar karman çorman bir bulamaç gibi geliyordu: içinde bir çift ayakkabı olan fasulye çorbası.</p>

  <p>Ama ben de mi "kaptırıyorum" ne? Gün boyu bir depresifin düşüncelerini inceleye inceleye ben de depresyona girdim. İşte şuraya da yazmışım: "Depresif bir şey." Bu günlüğün ne kadar işe yaradığını şimdiden gördüm. Ne kadar kolay etkilenebildiğimi biliyorum.</p>

  <p>Elbette, işte bu yüzden iyi bir psikoskopistim. Ama yine de tehlikeli bir şey bu.</p>

  <p>Henüz ilaçların etkisinden kurtulamadığından bugün F. Sorde ile seans yapılmadı. TRTU'dan gelenlere o kadar ilaç veriliyor ki günlerce skopa alınamıyorlar.</p>

  <p>Yarın 4.00'te Ana ile REM skop seansı. Artık yatsam iyi olur!</p>

  <p class="p1"><br/></p>

  <p class="p0">1 Eylül</p>


  <p>Dr. Nades dün yazdıklarımın tam da onun düşündüğü gibi olduğunu ve şüpheye düştüğümde günlüğü ona gösterebileceğimi söyledi. Önemli olan zaten dosyalara işlenen teknik veriler değil, spontane düşünceler. Hiçbir şeyi atlama. Asıl olan içtenlik.</p>

  <p>Ana'nın rüyası ilginç ama içler acısıydı. Pastaya dönüşen bir kurt! Üstelik iğrenç, boz bulanık, kıllı bir pasta. Görselliği rüyada daha net ama hissetme tonu hâlâ düşük (ama unutma: duyguyu sen getiriyorsun; ona ait bir şey değil). Bugün hormon tedavisine başlandı.</p>

  <p>F. Sorde ayıldı ama skop seansına giremeyecek kadar sersemlemiş. Korkuyor. Yemek istemedi. Göğsünde ağrılar olduğundan yakındı. Burasının ne tür bir hastane olduğunu anlayamadığını düşündüm ve hiçbir fiziksel rahatsızlığı olmadığını söyledim. "Sen nereden biliyorsun be?" diye yanıtladı. Haksız da değildi; dosyasındaki T işareti yüzünden deli gömleği vardı çünkü üzerinde. Onu muayene ettim, ezikler ve bereler gördüm. Röntgen çekilmesini istedim. İki kaburga kemiğinin kırık olduğu anlaşıldı. Kendisine zarar vermesini önlemek için onu güç kullanarak zapt etmek zorunda kaldıklarını açıkladım hastaya. "Birisi ne zaman soru sorsa ötekisi beni tekmeliyordu" diye karşılık verdi. Bunu birkaç kez öfke ve şaşkınlıkla tekrarladı. Paranoyak sabuklamalar mı? Eğer ilaçların etkisi geçtiğinde de aynı şey devam ederse bu varsayımı dikkate alacağım. Bana bayağı iyi tepki veriyor; röntgen filmlerini alıp onu görmeye gittiğimde adımı sordu ve yemek yemeye razı oldu. Ondan özür dilemek zorunda kaldım; bir paranoyakla işe böyle başlamak iyi bir şey değil. Onu gönderen kurumun ya da girişini yapan doktorun kaburgalardaki hasarı dosyasına işlemiş olması gerekirdi. Böylesi ihmalkârlıklar insanı rahatsız ediyor.</p>

  <p>Ama iyi haberler de var. Rina (otizm incelemesi, süje 4) bugün bir birinci şahıs cümlesi gördü. Yüksek Bilinç zemininde bir anda, kalın koyu harflerle: <i>Büyük odada yatmak istiyorum.</i> (Dışkı sorunu yüzünden tek başına yatıyor.) Cümle beş saniyeden uzun bir süre açıkça göründü. O kafasında okurken ben de holoekranda okuyordum. Zayıf bir alt-sözelleştirme de vardı ama alt-seslendirme olmadı; işitselde bir şey yoktu. Henüz kendi kendine bile birinci şahsın ağzından konuşmadı. Hemen Tio'ya haber verdim ve o da seanstan sonra sordu: "Rina, nerede yatmak istiyorsun?" "Rina büyük odada uyu." Zamir yok, istek ifadesi yok. Ama yakında, yüksek sesle istiyorum diyecek.</p>

  <p>Ve belki de sonunda bu temel üzerinde bir kişilik oluşturacak. İstiyorum, öyleyse varım.</p>

  <p>O kadar çok korku var ki. Neden bu kadar çok korku var?</p>

  <p class="p1"><br/></p>

  <p class="p0">4 Eylül</p>

  <p>İki günlük tatilde şehre indim. B.'nin, kuzey yakasındaki yeni dairesinde kaldım. Sırf kendisine ait üç odası var!!! Ama aslında bu eski binaları sevmiyorum: Fareler ve hamamböcekleri cirit atıyor. Ayrıca çok eski ve garip geliyor; sanki kıtlık yılları hâlâ oralarda bir yerde bekliyormuş gibi. Buradaki küçük odama dönünce mutlu oldum; yalnızca bana ait ama ötekiler de aynı katta, yanı başımda: arkadaşlarım ve meslektaşlarım. Neyse, bu deftere yazmayı özlemişim. Çok çabuk alışkanlık ediniyorum. Takıntılı eğilim.</p>

  <p>Ana bayağı düzelmiş: Giyinmiş, taranmış, örgü örüyordu. Ama seans sıkıcıydı. Pastaları düşünmesini söyledim ve birden o kıllı, ürkütücü, dümdüz kurt-pasta bütün Bilinçdışı boyutunu doldurdu. Bilinç boyutunda ise, son derece itaatkâr bir şekilde, leziz bir peynirli böreği görselleştirmeye çalışıyordu. Hiç de fena değildi: Renkler ve çizgiler şimdiden biraz daha belirginleşmiş. Hâlâ basit hormon tedavisinden yanayım. Onlarsa elektroşok önerecekler. Psikoskopiden elde edilen malzeme de analiz edilse harika olurdu; mesela pasta falan. Ama sahiden gerek var mı buna? 24 yıldır fırında paketleme işçisi olarak çalışıyor ve sağlık durumu da kötü. Hayat tarzını da değiştiremez. İyi bir hormon dengesiyle hiç olmazsa buna katlanabilir.</p>

  <p>F. Sorde: Dinlenmiş fakat hâla şüpheli. İlk seansın vakti geldi dediğimde aşırı korku tepkisi verdi. Onu sakinleştirmek için oturup psikoskopun yapısını ve işleyişini anlattım. Dikkatle dinledi ve bitirince sordu: "Yalnızca psikoskop mu kullanacaksınız?"</p>

  <p>Evet, dedim.</p>

  <p>"Elektroşok yok mu?" dedi.</p>

  <p>Hayır, dedim.</p>

  <p>"Söz mü?" dedi.</p>

  <p>Ona bir psikoskopçu olduğumu ve hiçbir zaman elektroşok tedavi aygıtını kullanmadığımı, bunun tümüyle ayrı bir bölümün işi olduğunu anlattım. Onunla yapacağım çalışmanın tedaviye değil, teşhise yönelik olacağını söyledim! Dikkatle dinledi. Eğitimli bir insan, "teşhis" ile "tedavi" arasındaki ayrımı anlayabiliyor. Benden söz vermemi istemesi ilginç. Bu paranoya kalıplarına uymuyor; güvenemediğiniz insanlardan söz vermelerini istemezsiniz. Uslu uslu benimle geldi ama psikoskop odasına girdiğinde duraksadı ve aygıtı görünce bembeyaz kesildi. Dr. Aven'in gergin hastalara hep yaptığı dişçi koltuğu esprisini yaptım. F.S. şöyle dedi: "Aman elektrikli sandalye olmasın da!"</p>

  <p>Bence zeki hastaların karşısında bir esrar perdesine bürünüp süjeye sahte bir otorite ve çaresizlik hissi dayatmamak gerek (bkz. T.R. Olma Psikoskopi Tekniği). Ben de ona sandalyeyle elektrot başlığını gösterdim ve aletin işleyişini açıkladım. Psikoskop hakkında kulaktan dolma genel bir bilgisi var; sorduğu sorular ise mühendislik eğitimi aldığını gösteriyor. Sandalyeye oturmasını istediğimde hiç duraklamadı. Ben başlığı ve kelepçeleri ayarlarken korkudan su gibi terliyordu ve belli ki bundan utanmıştı, bu kokudan. Bir de Rina'nın bokla yaptığı o resimlerden sonra nasıl koktuğunu bilse. Gözlerini yumdu ve sandalyenin kollarını o kadar sıkı kavradı ki elleri bileklerine kadar bembeyaz kesildi. Ekranlar da beyazdı. Biraz sonra şaka yollu sordum: "Acıtmıyormuş değil mi?"</p>

  <p>"Bilmiyorum."</p>

  <p>"Peki, acıtıyor mu?"</p>

  <p>"Yani açık mı şu anda?"</p>

  <p>"Doksan saniyedir açık."</p>

  <p>O zaman gözlerini açtı ve başına bağlı tellerin izin verdiği oranda etrafa bakındı. "Ekran nerede?" diye sordu.</p>

  <p>Bir süjenin hiçbir zaman ekranı görmemesi gerektiğini çünkü bu nesneleştirmenin onu şiddetli şekilde etkileyebileceğini anlattım. "Bir mikrofondan gelen yankı gibi mi?" diye sordu. Dr. Aven'in yaptığı benzetmenin aynısı bu. F.S. kesinlikle zeki birisi. Not: Zeki paranoyaklar tehlikelidir!</p>

  <p>"Ne görüyorsunuz?" diye sordu. "Susun, söylediğiniz şeyleri değil, ne düşündüğünüzü görmek istiyorum" dedim. O da, "Ama bu sizi ilgilendirmez ki" dedi çok nazikçe, şaka yaparcasına. Bu arada korku beyazı karardı, yoğunlaştı, yerini koyu renk, yoğun istemsel kasılmalar aldı ve birden o suskunluktan birkaç saniye sonra tüm Bilinç boyutunu bir gül kapladı: Tamamen açmış pembe bir gül, güzel bir şekilde hissedilmiş ve görselleştirilmiş, net ve sabit, eksiksiz.</p>

  <p>Hemen, "Ne düşünüyorum, Dr. Sobel?" diye sordu. "Hayvanat bahçesindeki ayıları" dedim. Neden böyle söylediğimi bilmiyorum. Savunma tepkisi mi? Neye karşı? Güldü ve Bilinçdışı billurumsu-siyah rahatlama rengine büründü, gül de kararıp silikleşti. "Şaka yapıyordum. Gülü geri getirebilir misiniz?" dedim. Korku-beyazı geri geldi. "Dinleyin" dedim. "İlk seans sırasında böyle konuşmamız gerçekten iyi bir şey değil. Analize katılmadan önce birçok şey öğrenmeniz gerek. Bu yüzden şakalaşmayı keselim, lütfen. Sadece gevşeyin ve ne isterseniz onu düşünün."</p>

  <p>Bilinç boyutunda bir karışıklık oldu ve alt-sözelleştirme göründü; Bilinçdışı da griye, bastırma rengine büründü. Gül, birkaç kez belli belirsiz görünüp kayboldu. Bunun üzerinde yoğunlaşmaya çalışıyor ama beceremiyordu. Hızlı hızlı geçen birkaç görüntü yakaladım: kendim, üniformam, TRTU üniformaları, gri bir araba, bir mutfak, tehlikeliler koğuşu (güçlü işitsel imgeler-çığlıklar), bir masa, masanın üstünde kâğıtlar. Bunlara takılıp kaldı. Bunlar bir makinenin planlarıydı. Onları incelemeye başladı. Bilinçli bir bastırma çabasıydı ve bayağı da etkili oluyordu. Sonunda sordum: "Ne tür bir makine bu?" Yüksek sesle yanıtlamaya başladı, sonra susup yanıtı kulaklıktan verdi: "Bir çekicinin devirli motor sisteminin planları" ya da buna benzer bir şeyler; tamı tamına ne söylediği bantta kayıtlı. Onu yüksek sesle tekrarlayıp, "Bunlar gizli planlar mı yoksa?" diye sordum. Sesli olarak, "Hayır" dedi ve ekledi: "Hiçbir sırrım yok benim." Bu soruya verdiği tepki yoğun ve karmaşıktı; her bir cümle suya fırlatılmış bir avuç çakıl taşı gibiydi. îç içe geçmiş halkalar hızla Bilinç ve Bilinçdışı boyutunu kaplıyor, bütün düzeylerde yayılıyordu. Birkaç saniye içinde yerini Bilinç boyutunda beliren bir tabela aldı. Gül ve planlar gibi bilinçli olarak görselleştirilmişti ve işitselden sürekli olarak tekrarlanıyordu: YAKLAŞMA! YAKLAŞMA! YAKLAŞMA!</p>

  <p>Bulanıklaşıp titremeye başladı, somatik sinyaller göründü ve sesli olarak "Yoruldum" dedi. Seansı bitirdim (12.5 dak.).</p>

  <p>Başlığı ve kelepçeleri çıkardıktan sonra ona koridordaki personel büfesinden bir fincan çay getirdim. Ona uzattığımda birden irkildi ve gözleri dolu dolu oldu. Elleri sandalyenin kollarına yapışmaktan öyle uyuşmuştu ki fincanı zar zor tutabildi. O kadar gergin olmamasını, korkmamasını, ona herhangi bir zarar vermeye değil, yardım etmeye çalıştığımızı söyledim.</p>

  <p>Kafasını kaldırıp bana baktı. Gözler psikoskop ekranı gibidir ama onları okuyamazsınız. Keşke başlık hâlâ kafasında olsaydı. Zaten en çok görmek istediğiniz şeyler skopa rast gelmez. "Doktor" dedi, "ben neden bu hastanedeyim?"</p>

  <p>"Teşhis ve tedavi için" dedim.</p>

  <p>"Neyin teşhisi ve tedavisi?" dedi.</p>

  <p>Şimdi belki o olayları hatırlamayabileceğim ancak garip davranışlar göstermiş olduğunu söyledim. Nasıl ve ne zaman olduğunu sordu; ben de tedavi ilerledikçe her şeyi hatırlayacağını söyledim. Psikotik evresi hakkında bilgim olsaydı da aynı şeyi söylerdim. Doğru işlem, bu. Ama rahatsız oldum. TRTU raporu gizli olmasaydı olayları bilerek, olgulara yaslanarak konuşuyor olacaktım. O zaman sonraki sorusuna daha iyi bir karşılık verebilirdim.</p>

  <p>"Sabahın ikisinde uyandırıldım, hücreye atıldım. Sorguya çekildim, dayak yedim ve uyuşturuldum. Bu sırada biraz tuhaf davranmışımdır belki. Siz ne yapardınız ki?"</p>

  <p>"Bazen stres altındaki bir insan diğerlerinin yaptıklarını yanlış yorumlayabilir" dedim. "Çayınızı için de sizi koğuşunuza götüreyim. Ateşiniz çıkıyor."</p>

  <p>"Koğuş" dedi büzülür gibi bir hareket yaparak ve umutsuzca ekledi: "Sahiden, neden burada olduğumu bilmiyor musunuz?"</p>

  <p>Garipti bu; sanki sabuklama sisteminde beni kendi tarafında görüyor gibiydi. Rheingeld'de bu olasılık üzerine bir şeyler var mı acaba? Sanırım bunun için bir tür aktarım gerekiyor; oysa daha erken.</p>

  <p>Öğleden sonra Jest ve Sorde hololarını inceledim. O gül kadar güzel ve canlı tek bir psikoskop canlandırmayla, hatta ilaç etkisiyle oluşan bir sanrıyla bile karşılaşmamıştım şimdiye kadar. Taç yapraklarının birbirlerinin üzerine düşen gölgeleri, kadifemsi nemli dokuları, güneş ışığıyla dolu o pembe, ortadaki sarı taç —eminim aygıt açık olsaydı kokuyu da duyardım— bir zihinsel kurgu değil de gerçekte varolan, canlı ve büyüyen bir şey, güçlü kökleri toprakta olan bir şey gibiydi.</p>

  <p>Çok yoruldum; yatmalı.</p>

  <p>Bugün yazdıklarımı yeni baştan okudum. Günlüğü doğru tutuyor muyum? Sadece neler olduğunu ve neler konuşulduğunu yazmışım. Kendiliğindenlik böyle mi oluyor? Ama bence önemliydi.</p>

  <p class="p1"><br/></p>

  <p class="p0">5 Eylül</p>

  <p>Öğle yemeğinde Dr. Nades'le bilinçli direnme sorununu tartıştık. Bilinçdışı engeller (çocuklar ve Ana J. gibi depresifler) üzerinde çalıştığımı ve bunları aşmayı az çok becerebildiğimi ancak F.S.'nin "YAKLAŞMA" tabelası ya da bugün kullandığı ve 20 dakikalık bütün seans boyunca etkili olan numarası gibi bilinçli bir engelle daha önce hiç karşılaşmadığımı söyledim. Soluk alıp verişi, vücut ritimleri, kaburgalarındaki sızı ve skop odasından aldığı görsel girdiler üzerinde yoğunlaşmıştı. Dr. Nades bu numarayı etkisiz kılmak için bir dahaki sefere gözlerini bağlamamı ve orada görüntüler belirmesini nasılsa engelleyemeyeceği için Bilinçdışı boyutuna dikkat etmemi önerdi. Bilinç ve Bilinçdışı alanlarının etkileşim bölgesinin bu kadar geniş olması, bu kadar iç içe geçmiş olması şaşırtıcı oysa. Bence soluk alma ritmi üzerinde yoğunlaşarak "trans'a benzer bir duruma girdi. Tabii, "trans" denen şeylerin çoğu mistik Hint fakirliğinden ibaret; davranış bilimlerinin ilgi alanı dışındaki ilkel bir inanç.</p>

  <p>Bugün Ana'dan "hayatından bir günü" düşünmesini istedim. Her şey ne kadar silik ve sıkıcı. Zavallıcık! Yarı aç yarı tok yaşadığı halde yemeği bile zevkle düşünememiş hiç. Bir an için parlak görünen tek şey bir çocuk yüzüydü. Parlak siyah gözler, pembe bir örme başlık, tombul yanaklar. Seans sonrası görüşmede her gün işe giderken bir okul bahçesinin yanından geçtiğini çünkü "o ufacık şeyleri bağrış çağrış koştururken görmekten hoşlandığını" söyledi. Kocası ekranda kocaman bir iş tulumu ve sızlanıp duran, tehditkâr bir mırıltı olarak beliriyor. Acaba yıllardır kocasının yüzünü bile görmediğini ya da söylediği tek bir sözü duymadığını biliyor mudur? Ama bunu ona söylemenin yararı yok. Belki bilmemesi daha iyi.</p>

  <p>Ördüğü şey, bugün fark ettim, pembe bir başlık.</p>

  <p>De Cam'ın <i>Bağlılık Yitimi Üzerine Bir İnceleme</i>'sini okuyorum. Dr. Nades tavsiye etti.</p>

  <p class="p1"><br/></p>

  <p class="p0">6 Eylül</p>

  <p>Seansın ortasında (gene soluk alıp verme yöntemi) yüksek sesle "Flores!" dedim.</p>

  <p>Her iki psi boyutu da beyazlaştı ama soma gerçekleşmesi pek değişmedi. 4 saniye sonra sesli olarak, uyuklarcasına karşılık verdi. Bu "trans" değil, oto hipnoz.</p>

  <p>"Soluk alıp verişiniz görülüyor ekranda. Hâlâ nefes aldığını bilmeme gerek yok. Çok sıkıcı" dedim.</p>

  <p>"Kendi gözlemimi kendim yapmak isterim, Doktor" dedi.</p>

  <p>Yanına gidip gözbağını çıkardım ve ona baktım. Hoş bir yüzü vardı; genellikle makinelerle uğraşırken gördüğünüz türden biri. Duyarlı ama sabırlı. Tıpkı eşek gibi. Saçma. Ama silmeyeceğim. Bu günlüğü içimden geldiği gibi yazmam gerekiyor. Eşeklerin sahiden güzel yüzleri vardır. Aptal ve inatçı oldukları söylenir ama bilge ve sakin görünüşlüdürler. Sanki çok çekmiş ama kin duymamış gibi, sanki kin duymanın yanlış olduğuna ilişkin bildikleri bir şeyler varmış gibi. Gözlerinin çevresindeki o beyaz halkalar da onları savunmasız gösteriyor.</p>

  <p>"Ama böyle soluk alıp verdiğiniz sürece" dedim, "daha az düşünüyorsunuz. Yardımcı olmanız gerekiyor. Neden korktuğunuzu bulmaya çalışıyorum."</p>

  <p>"Ama ben neden korktuğumu biliyorum" dedi.</p>

  <p>"Neden bana söylemiyorsunuz?"</p>

  <p>"Hiç sormadınız."</p>

  <p>"Çok mantıksız" dedim. Şimdi düşününce ne kadar komik geliyor, bir akıl hastasına mantıksız konuştu diye kızmak. "Pekâlâ, şimdi soruyorum, o halde."</p>

  <p>"Elektroşoktan korkuyorum" dedi. "Zihnimin yok edilmesinden korkuyorum. Hep burada kalmaktan. Ya da hiçbir şey hatırlayamaz hale geldiğim zaman salıverilmekten." Konuşurken soluk soluğa kaldı.</p>

  <p>"Pekâlâ" dedim, "neden bunları ben ekranlara bakarken düşünmüyorsunuz?"</p>

  <p>"Neden düşünecekmişim?"</p>

  <p>"Neden olmasın? Bana söylediğinize göre, neden düşünmeyesiniz ki? Düşüncelerinizin rengini görmek istiyorum."</p>

  <p>"Düşüncelerimin rengi sizi ilgilendirmez" dedi öfkeyle. Ne var ki o konuşurken yüzüm ekrana dönüktü, bu yüzden bastıramadığı beyin faaliyetini görebildim. Zaten konuşmamız sırasında hepsi kaydediliyordu, bütün öğleden sonrayı bunu inceleyerek geçirdim. Müthiş bir şey. Söylenen sözler yanında iki alt-sözel düzey var. Tüm duyumsal-duygusal tepkiler ve sarsıntılar, tutkulu ve karmaşık. Örneğin, beni en az üç, belki de daha fazla ayrı düzeyde "görüyor". Analizi imkânsız denecek kadar zor! Bilinç-Bilinçdışı etkileşimi son derece karmaşık ve bellek izleriyle o anki izlenimler büyük bir hızla iç içe geçiyor. Yine de bütün bu karmaşıklığa rağmen bir bütün oluşturuyor. Üzerinde çalıştığı o makine gibi, çok karmaşık ama matematiksel bir uyum içinde. Gülün yaprakları gibi.</p>

  <p>Birden bağırdı: "Röntgenci! Pis röntgenci! Rahat bırak beni! Defol!" Ardından sinir krizi geçirdi ve ağladı. Ekranda, birkaç saniye içinde kol ve başlık kelepçelerini kırıp aygıtı tekmelediğini, sonra da binadan dışarı fırlayıp uzakta, kısa, kuru çimlerle kaplı bir tepede akşam göğünün altında tek başına durduğunu gösteren çok berrak bir hayal belirdi. O sırada sandalyeye kelepçeli bir halde hıçkırıyordu.</p>

  <p>Seansı kestim, başlığı çıkardım ve çay isteyip istemediğini sordum. Yanıt vermedi. Ben de ellerini çözdüm ve ona bir fincan getirdim. Bugün şeker de vardı, bir kutu dolusu şeker. Bunu ona anlattım ve çayına iki kaşık şeker koyduğumu söyledim.</p>

  <p>Biraz çay içtikten sonra, "Biliyor musunuz, şekeri severim. Herhalde psikoskopunuz şekeri sevdiğimi söylemiştir" dedi.</p>

  <p>"Saçmalamayın" dedim, "şekeri herkes sever, bulabilirse tabii."</p>

  <p>"Hayır, Doktorcuk, sevmez" dedi. Aynı ses tonuyla kaç yaşında olduğumu, evli olup olmadığımı sordu. Bana garezi vardı. "Evlenmeyi düşünmüyor musunuz?" dedi. "Mesleğinizle mi evlisiniz yoksa? Kafayı üşütenlerin Ulusa yararlı bir hale gelmeleri için mi uğraşıyorsunuz?"</p>

  <p>"Mesleğimi seviyorum" dedim, "çünkü zor ve ilginç. Sizinki gibi. Siz de mesleğinizi seviyorsunuz, değil mi?"</p>

  <p>"Severdim" dedi. "Hepsine elveda artık."</p>

  <p>"Neden?"</p>

  <p>Kafasına dokundu: "Zzzzzzzzzt! Hepsi gitti. Tamam mı?"</p>

  <p>"Nereden çıkarıyorsunuz ille de elektroşoka gönderileceğinizi? Daha teşhis bile koymadım size."</p>

  <p>'Teşhis koymadınız mı?" dedi. "Bakın, rol yapmayı bırakın lütfen. Bana teşhis kondu. TRTU'nun allame doktorları tarafından. Şiddetli bağlılık yitimi vakası. Önteşhis: Kötü! Tedavi: Onu çığlık atıp çırpınan bir oda dolusu zavallının arasına kapatın, sonra kâğıtları gibi beynini de iyice tarayın, sonra yakın... Yakın. Tamam mı, Doktor? Bütün bu numaralara, teşhise, fincan fincan çaya ne gerek var? Yakmadan önce benim olan her şeyi kurcalamak zorunda mısınız?"</p>

  <p>"Flores" dedim sabırla, "yok edin beni diyen sensin, anlamıyor musun? Psikoskop hiçbir şeyi yok etmez. Ben de bunu kanıt toplamak için kullanmıyorum. Burası bir mahkeme değil, sen de yargılanmıyorsun. Ben de yargıç değilim. Doktorum."</p>

  <p>Sözümü kesti: "Eğer doktorsan hasta olmadığımı neden göremiyorsun?"</p>

  <p>"O aptalca, üzerinde YAKLAŞMA yazan tabelalarınla beni engellediğin sürece neyi görebilirim?" diye bağırdım. Sahiden bağırdım. Sabrım gerçekten de sahteymiş, anında paramparça oldu. Ama ona ulaştığımı gördüm; bu yüzden devam ettim. "Hasta görünüyorsun, hasta gibi davranıyorsun —iki kırık kaburga kemiği, ateş, iştahsızlık, ağlama nöbetleri— sağlıklı dediğin bu mu? Hasta değilsen kanıtla bunu bana, içinin nasıl olduğunu göreyim, bütün hepsini!"</p>

  <p>Fincanına baktı, tuhaf tuhaf gülümsedi ve omuz silkti. "Faydası yok" dedi. "Seninle neden konuşuyorum ki? Halbuki ne kadar da dürüst görünüyorsun; lanet olsun!"</p>

  <p>Dönüp gittim. Bir hastanın sizi bu kadar incitebilmesi çok şaşırtıcı. Sorun çocuklarla çalışmaya alışık olmamda. Onların reddedişi mutlaktır; korktukları zaman donup kalan ya da kaçan ya da ısıran hayvanlar gibi. Ama bu adam zeki ve benden daha yaşlı; bir bakıyorsunuz aranızda iletişim ve güven var, sonra bir bakıyorsunuz darbe iniyor. Bu daha çok acı veriyor.</p>

  <p>Bütün bunları yazmak bana acı veriyor. Bir kez daha yaralıyor. Söylediği bazı şeyleri şimdi daha iyi anlıyorum. Teşhisi tamamlamadan bunu Dr. Nades'e göstermemeyi düşünüyorum. Bağlılık yitimi suçlamasıyla tutuklanması hakkında söyledikleri doğruysa (ki doğrudur çünkü ağzına geleni söylüyor) Dr. Nades benim tecrübesiz olduğumu düşünüp vakayla kendisi ilgilenmek isteyebilir. Buna üzülürüm. Bu tecrübeye ihtiyacım var.</p>

  <p class="p1"><br/></p>

  <p class="p0">7 Eylül</p>

  <p>Salak! Sana De Cam'ın kitabını neden verdi sanıyorsun? Bal gibi biliyor. Bölüm Başkanı olarak TRTU dosyalarını okuma hakkı var. Bana bu vakayı bilerek verdi.</p>

  <p>Kesinlikle eğitim amacıyla.</p>

  <p>Bugünkü seans: F.S. hâlâ kızgın ve keyifsiz. Kasıtlı olarak bir seks sahnesi düşledi. Bir anıydı ama kadın onun altında kıvranırken birden benim yüzümün bir karikatürünü yapıştırdı kafasına. Etkiliydi. Bir kadının bunu yapabileceğinden kuşkuluyum. Kadınların sevişmeyi hatırlayışı genellikle daha karanlık ve görkemlidir. Ne kendilerini ne de karşılarındakileri böyle kuklalara benzetebilirler; kafaları değiştirilemez. Bir süre sonra bundan sıkıldı (bütün canlılığına rağmen somatik katılım düşüktü, ereksiyon bile olmadı) ve zihni gevşemeye başladı. İlk kez. Masasındaki çizimlerden biri gene belirdi. Tasarımcı herhalde; çünkü kurşunkalemle çizimin üzerinde oynadı. Aynı zamanda işitselden bir melodi duyuluyordu, zihinsel; saf bir tonda ve etkileşim alanına taşan Bilinçdışı kesiminde bir çocuğun bakış açısından görülen büyük, karanlık bir oda belirdi. Pencere pervazları çok yüksekti, pencereden akşam olduğu görülüyordu; ağaç dalları koyulaşmıştı ve odanın içinde bir kadın sesi, yumuşak bir ses yüksek tonda bir şeyler okuyor, zaman zaman müziğe eşlik ediyordu. Bu arada yataktaki fahişe de ekranda tek bir meme başından başka bir şey kalmayana kadar yavaş yavaş silinerek tutkulu sarsılmalarla gelip gitmeyi sürdürdü. Bunu bu öğleden sonra uzun uzun inceledim. Açık bir şekilde ve tamamen inceleyebildiğim 10 saniyenin üzerinde ilk seans.</p>

  <p>Seansı bitirdiğimde alaylı bir ses tonuyla sordu: "Neler öğrendiniz?"</p>

  <p>Islıkla melodinin bir parçasını çaldım.</p>

  <p>İrkildi.</p>

  <p>"Çok hoş bir melodi" dedim, "daha önce hiç duymamıştım bunu. Eğer seninse başka yerlerde ıslıkla çalmam."</p>

  <p>"Bir kuartetten" dedi gene o "eşek" simasıyla, savunmasız ve sabırlı. "Klasik müziği severim. Sen..."</p>

  <p>"Kızı gördüm" dedim. "Yüzü benim yüzümdü. Ne görmek isterdim, biliyor musun?"</p>

  <p>Başını salladı. Suratı asıktı; utanmıştı.</p>

  <p>"Çocukluğunu."</p>

  <p>Bu şaşırttı onu. Biraz duraksadıktan sonra, "Pekâlâ" dedi. "Çocukluğuma bakabilirsin. Neden olmasın? Geri kalanını da alacaksın nasıl olsa. Dinle. Hepsini kaydediyorsun, değil mi? Ben de görebilir miyim? Sizin ne gördüğünüzü görmek istiyorum."</p>

  <p>"Tabii" dedim. "Ama sandığın kadar anlamlı olmayacaktır. Ben gözlemlemeyi sekiz yılda öğrendim. Önce kendi kayıtlarınla başlarsın. Ben kendi kayıtlarımdan ancak aylar sonra bir şeyler anlayabildim."</p>

  <p>Onu kendi koltuğuma götürdüm, kulaklığı taktım ve 30 saniye kadar son seansı seyrettirdim.</p>

  <p>Bittiğinde son derece düşünceli ve saygılıydı. "O arkadaki inip çıkan şeyler neydi? Artalan diyorsunuz galiba, değil mi?" diye sordu.</p>

  <p>"Görsel tarama —gözleriniz kapalıydı— ve bilinçaltı ön algı girdileri. Bilinçdışı boyutu ve Beden boyutu her zaman büyük ölçüde iç içe geçer. Üç boyutu da ayrı ayrı alırız çünkü bebekler haricinde zaten pek de tam olarak çakışmazlar. Holonun solundaki parlak üçgen devinim de muhtemelen kaburgalarınızdaki sızıydı."</p>

  <p>"Ben öyle bir şey görmüyorum!"</p>

  <p>"Görmüyorsun; o sırada bunu bilinçli olarak hissetmiyordun. Kaburga sızısını holoekranda gösteremiyoruz zaten; bu yüzden görsel bir simge kullanıyoruz. Bütün algılar, duyumlar, duygular için aynı şey geçerli."</p>

  <p>"Hepsini bir anda mı seyrediyorsunuz?"</p>

  <p>"Bunun için sekiz yıl çalıştığımı söylemiştim. Ve inanır mısın bu sadece bir parçası. Hiç kimse bütün bir psişeyi bir metrelik bir ekrana sığdıramaz. Kimse psişenin sınırları olup olmadığını bilmiyor. Evrenin sınırları içinde olduğunu biliyoruz bir tek."</p>

  <p>Biraz duraksadıktan sonra, "Belki de aptal değilsiniz, Doktor. Belki de sadece mesleğinize fazla gömülmüşsünüz. Bu tehlikeli olabilir. Yani işine o kadar gömülmek" dedi.</p>

  <p>"İşimi seviyorum ve yararlı olduğunu umuyorum" dedim. Bağlılık yitimi semptomlarını gözlüyordum.</p>

  <p>Hafifçe gülümseyip, hüzün dolu bir sesle "Hı-hı" dedi.</p>

  <p>Ana toparlanıyor. Hâlâ iştahsız: Onu George'un karşılıklı-tedavi grubuna soktum. Onun arkadaşa ihtiyacı var; en azından ihtiyacı olan şeylerden birisi de bu. Hem neden yesin ki? Onun yaşaması kimin umurunda? Psikoz dediğimiz şey bazen gerçekçilikten başka bir şey değil. Ama insanlar sırf gerçekçilikle yaşayamazlar.</p>

  <p>F.S'ninkiler, Rheingeld'deki klasik paranoya psikoskopik kalıplarının hiçbirine uymuyor.</p>

  <p>De Cam'ın kitabını anlamakta zorluk çekiyorum. Politik terminoloji psikolojiden o kadar farklı ki. Her şey geriye dönük gibi. Bundan sonra pazar akşamları düzenlenen O.D. seanslarına katılmalıyım. Şimdiye dek tembellik ettim. Ya da hayır, daha doğrusu F.S.'nin dediği gibi işime fazla gömüldüm, içeriğine ilgisiz kaldım. Demek istediği buydu, ne için çalıştığını düşünmemek.</p>

  <p class="p1"><br/></p>

  <p class="p0">10 Eylül</p>

  <p>İki gecedir o kadar yoruluyorum ki bu günlüğü de aksattım. Neyse ki bütün veriler bantlarda ve analiz notlarında kaydedilmiş durumda. F.S. analizi ile cidden çok uğraştım. Çok heyecan verici. Gerçekten alışılmışın dışında bir zihin. Çok parlak değil, zekâ testleri ortalama düzeyde; çok özgün biri ya da sanatçı değil, şizofrenik derinlemesine bakışları yok; tam olarak nedir bilemiyorum. Çocukluğunu hatırlayarak benimle paylaşmasından onur duydum. Tam olarak nedir bilemiyorum. Acı ve korku vardı elbette. F.S. on iki yaşındayken babasının kanserden ölümü, aylar boyu yaşadıkları sefalet, son derece korkunç; ama sonunda acı yok. Bunları ne unutmuş ne de bastırmış ama hepsi değişmiş; anne ve babasına ve kardeşine ve müziğe ve eşyaların biçimlerine, ağırlıklarına ve uyumlarına duyduğu sevgi ve geçmiş günlerdeki ışıklara ve mevsimlere ilişkin anıları ve hep sessizce çalışıp bütünlüğe erişmeye çalışan zihni.</p>

  <p>Henüz resmen analize katılması söz konusu değil. Bunun için çok erken. Ama o kadar zekice katkılarda bulunuyor ki bugün Bilinçdışı boyutundaki bazı Bilinç anılarında beliren o Karanlık Kardeş figürünün farkında olup olmadığını sordum. Dimdik, diken gibi saçları var diye tarif ettiğimde irkilip, "Dokkay mı yani?" diye sordu.</p>

  <p>Bu kelime alt-sözel işitselden gelmişti bir kere; ama bu figürle bağlantı kuramamıştım.</p>

  <p>Dokkay'ın beş ya da altı yaşlarındayken sık sık rüyalarında gördüğü ve düşlediği bir ayıya verdiği ad olduğunu anlattı bana. "Onun sırtına binerdim" dedi. "O büyüktü, bense küçük. Duvarları yıkıp geçer, her şeyi yok ederdi. Kötü şeyleri yani, kötü adamları, casusları, annemi korkutanları, hapishaneleri, geçmeye korktuğum karanlık sokakları, tabancalı polisleri, tefeciyi. Ezer geçerdi. Sonra da onların üstüne basarak tepeye tırmanırdı. Ben de sırtında olurdum. Orası sessizdi. Daima akşam vaktiydi ve yıldızlar henüz ortaya çıkmamış olurdu. Bunu hatırlamam garip. Otuz yıl oldu! Sonra da bir ayı gibi tüyleri olan bir arkadaşa, çocuk ya da adama dönüştü. Hâlâ her şeyi ezip geçiyordu ve ben de onunla birlikteydim. Eğlenceliydi."</p>

  <p>Bunlar banda kaydedilmediği için aklımdan yazıyorum. Elektrikler kesildiği için seans yarıda kalmıştı. Hastanenin Devletin öncelikler listesinde bu kadar altta yer alması çok sinir bozucu.</p>

  <p>Bu akşam Olumlu Düşünme toplantısına katıldım ve notlar aldım. Dr. K. liberalizmin tehlikeleri ve yanlışları hakkında konuştu.</p>

  <p class="p1"><br/></p>

  <p class="p0">11 Eylül</p>


  <p>Bu sabah F.S. bana Dokkay'ı göstermeye çalıştı ama beceremedi. Yüksek sesle güldü ve şöyle dedi: "Onu göremiyorum artık. Sanırım bir yerlerde o oldum ben."</p>

  <p>"Öyleyse ne zaman olduğunu göster" dedim; o da "Tamam" dedi. Ergenlik yıllarından bir olay hatırlamaya başladı hemen. Dokkay'la ilgisi yoktu. Bir tutuklama görünüyordu. Tutuklanan adamın yasadışı yayınlar dağıttığı söylenmişti ona. Daha sonra bu kitaplardan birini gördü. Başlık görsel hafızada belirdi. "Eşit Adalet Var mı?" Başlığı okudu ama metni ya hatırlayamadı ya da benden saklamayı becerdi. Tutuklama korkunç derecede canlıydı. Genç adamın mavi gömleği, çıkardığı öksürük sesi, yediği darbelerin sesleri, TRTU ajanlarının üniformaları, arabanın uzaklaşıp gidişi, kapısına kan bulaşmış büyük, gri bir araba. Tekrar tekrar belirdi bu; arabanın sokağa girip uzaklaşması. F.S. için travmatik bir olay olmuş bu. Sorguya çekildiğinde akıldışı davranmasının nedeni ulusal adalet mekanizmasının ulusal güvenliği korumak için mecburen kullandığı şiddete karşı duyduğu bu abartılı korku olabilir. Bence bu yüzden, yanlışlıkla bağlılık yitimi eğilimi gibi görülmüş olabilir.</p>

  <p>Neden böyle düşündüğümü anlatayım. Olay bittiğinde, "Flores" dedim, "benim için demokrasiyi düşünür müsün?"</p>

  <p>"Doktorcuk" dedi, "yaşlı kurtları böyle kolay tuzağa düşüremezsin."</p>

  <p>"Seni tuzağa falan düşürmüyorum. Demokrasi hakkında düşünemez misin?"</p>

  <p>"Hem de hayli sık düşünürüm" dedi ve sağ beyin faaliyete geçti, müziğe. Beethoven'in Dokuzuncu Senfonisinin son bölümünden bir koroydu. Lisedeki sanat tarihi derslerimizden hatırlıyorum. Yurtsever sözler yazılmış versiyonunu söylerdik. "Sansür etmesene" diye haykırdım, o da, "Bağırmayın, sizi duyabiliyorum" dedi. Tabii oda tamamen sessizdi ama işitselden gelen ses olağanüstüydü; binlerce insan tek bir ağızdan birlikte şarkı söylüyormuş gibi. Sesli olarak devam etti. "Sansürlemiyorum. Demokrasiyi düşünüyorum. Demokrasi bu işte. Umut, kardeşlik, duvarların olmaması. Bütün duvarların çöküşü. Evreni sen, biz, ben, biz yaratıyoruz! Duymuyor musunuz?" Ve gene o tepe göründü, kısa çimenler, yükseklere çıkma hissi, rüzgâr ve bütün bir gökyüzü. Müzik, gökyüzüydü.</p>

  <p>Bittiğinde başlığını çıkarıp, "Teşekkür ederim" dedim.</p>

  <p>Doktorlar kendilerine bir güzellik ve mana gösteren bir hastaya neden teşekkür etmesin ki? Doktorun otoritesi önemlidir elbette; ama hükmedici olması gerekmez. Evet, politikada otoriteler önderlik etmeli ve sözlerine uyulmalı; ama tıbbi psikolojide durum biraz farklı: Bir doktor hastasını "iyileştiremez", hasta bizim yardımımızla kendi kendini "iyileştirir". Bu, Olumlu Düşünüşle çelişmiyor.</p>

  <p class="p1"><br/></p>

  <p class="p0">14 Eylül</p>

  <p>Bugün F.S. ile yaptığımız uzun konuşma beni çok sarstı; düşüncelerimi netleştirmeye çalışacağım.</p>

  <p>Kaburga kemiğindeki incinme iş terapisine katılmasını engellediği için huzursuz oluyor. Tehlikeliler koğuşu onu çok kötü etkilemiş; bu yüzden üç gün önce yetkimi kullanarak dosyasındaki T işaretini kaldırdım ve onu 2. Erkek Koğuşu'na gönderdim. Yatağı ihtiyar Arca'nın yanı başında. Bugünkü seans için onu almaya gittiğimde ikisini Arca'nın yatağına oturmuş, konuşurken buldum. F.S., "Doktor Sobel" dedi, "komşum, Profesör Arcayı tanıyor musunuz? Üniversitenin Güzel Sanatlar ve Edebiyat Fakültesinden." Tabii ki ihtiyarı tanıyordum; yıllardır buradaydı, benden bile daha uzun süredir. Ama F.S. o kadar nazik ve rahat konuşuyordu ki ben de, "Evet. Nasılsınız Profesör Arca?" deyip ihtiyarın elini sıktım. Bir yabancıymışım gibi kibarca selamladı beni. Çoğu zaman bir gün önce konuştuğu insanı ertesi gün tanımaz.</p>

  <p>Skop odasına giderken F.S., "Kaç tane elektroşok tedavisi geçirdiğini biliyor musunuz?" diye sordu; ben hayır deyince de, "Altmış tane" dedi, "her gün anlatıyor bunu. Gururla." Sonra ekledi: "Uluslararası ün sahibi bir akademisyen olduğunu biliyor muydunuz? <i>Özgürlük Düşüncesi</i> diye bir kitap yazdı; yirminci yüzyıl politikasında, sanatında ve biliminde özgürlük düşüncesi hakkında. Mühendislik okulundayken okumuştum. O zamanlar bulunabiliyordu. Kitaplık raflarında. Artık yok. Hiçbir yerde. Dr. Arca'ya sor. Adını bile duymamış."</p>

  <p>"Elektrokonvulsif tedaviden sonra her zaman biraz bellek kaybı olur" dedim, "ama kaybedilen malzeme yeniden öğrenilebilir ve çoğu kez kendiliğinden yeniden kazanılır."</p>

  <p>"Altmış seanstan sonra da mı?" dedi.</p>

  <p>F.S. uzun boylu bir adam, oldukça yapılı; hastane pijamaları içinde bile etkileyici biri. Ama ben de uzun boyluyum. Bana "doktorcuk" demesinin nedeni kısa boylu olmam değil. Bunu ilk kez bana kızdığında söyledi; şimdiyse bozulduğu ama söyleyeceği şeyin, beni, tanıdığı beni incitmesinden çekindiği zamanlarda kullanıyor. "Doktorcuk, bırakın numarayı. Bu adamın zihninin kasıtlı olarak yok edildiğini bal gibi biliyorsunuz."</p>

  <p>Şimdi, dediklerimi kelimesi kelimesine yazmaya çalışacağım çünkü çok önemli.</p>

  <p>"Elektrokonvulsif tedavisinin sıkça kullanılmasını ben de onaylamıyorum. Yaşlılık melankolisi gibi çok özel vakalar dışında hastalarımın hiçbirinde uygulanmasını önermem. Psikoskopide uzmanlaştım çünkü bu yok edici değil, onarıcı bir araç."</p>

  <p>Bu tamamen doğru; oysa bunu daha önce ne söylemiş ne de bilinçli olarak düşünmüştüm.</p>

  <p>"Benim için ne önereceksiniz?" dedi.</p>

  <p>Ben teşhis koyduktan sonra önerimin Bölüm Başkanı ile Başasistan'ın onayına sunulacağını anlattım ona. O ana kadar geçmişinde ya da kişilik yapısında elektroşok tedavisini gerektiren bir şeye rastlamadığımı ancak hâlâ pek mesafe kaydedememiş olduğumuzu söyledim.</p>

  <p>"Öyleyse mümkün olduğu kadar uzatalım" dedi çökük omuzlarıyla yanımda ayaklarını sürte sürte yürürken.</p>

  <p>"Neden? Hoşuna mı gitti?"</p>

  <p>"Hayır. Gerçi sizden hoşlandım. Ama asıl olarak, kaçınılmaz sonu geciktirmek istiyorum"</p>

  <p>"Neden ille bunun kaçınılmaz olduğunu söyleyip duruyorsun Flores? Bu konuda ne kadar akıldışı düşündüğünün farkında değil misin?"</p>

  <p>"Rosa" dedi; daha önce ilk adımı hiç kullanmamıştı, "Rosa, salt kötülük söz konusu olunca akılcı olamazsın. Aklın göremeyeceği yüzler vardır. Elbette akıldışıyım ben; belleğimin, benliğimin yok edilme tehlikesiyle karşı karşıyayım. Ama yanılmıyorum. Sen de biliyorsun ki beni buradan şey olmadan asla salmazlar..." Uzun süre duraksadı, sonunda söyledi: "Değişmeden."</p>

  <p>"Bir psikotik olay."</p>

  <p>"Hiçbir psikotik olay yaşamadım ben. Bunu şimdiye kadar anlaman gerekirdi."</p>

  <p>"Öyleyse seni neden getirdiler buraya?"</p>

  <p>"Beni bir rakip gibi gören, benimle yarışmak zorunda olduğunu sanan bazı meslektaşlarım var. Anladığım kadarıyla TRTU'ya benim bozguncu bir liberal olduğumu bildirmişler."</p>

  <p>"Kanıtları neymiş?"</p>

  <p>"Kanıt mı?" Skop odasına varmıştık. Elleriyle yüzünü örttü ve bir saniye sonra delicesine gülmeye başladı. "Kanıt mı? Pekâlâ, bir keresinde bir bölüm toplantısında yurtdışından gelen biriyle, benim alanımda çalışan bir tasarımcıyla uzun uzun konuşmuştum. Sonra bazı arkadaşlarım var, üretken olmayan, bohem insanlar. Ve bu yaz bölüm şefine onun yaptığı ve hükümet tarafından onaylanan bir tasarımın neden işe yaramayacağını gösterdim. Aptalcaydı bu. Belki de geri zekâlılığım yüzünden buradayım. Sonra kitap okurum. Profesör Arca'nın kitabını okudum."</p>

  <p>"Ama bunların hiçbiri önemli değil; olumlu düşünüyorsun, ülkeni seviyorsun, bağlılığını yitirmemişsin!"</p>

  <p>"Bilmiyorum" dedi. "Demokrasi fikrini, umudu seviyorum, evet, onu seviyorum. O olmadan yaşayamazdım. Ama ülkeyi? Haritadaki o şeyi mi kastediyorsun? Hani çizgilerin içindeki her şey iyidir de dışındakilerin zerrece önemi yoktur. Hangi yetişkin insan böyle çocukça bir fikri sevebilir?"</p>

  <p>"Ama bir dış düşman için ülkene ihanet etmezdin herhalde."</p>

  <p>"Bak" dedi, "ülkemle insanlık ya da ülkemle bir arkadaşım arasında seçim yapmam gerekirse, edebilirim. Sen buna ihanet diyorsun, bense ahlak."</p>

  <p>Gerçekten de liberal! Pazar günü Dr. Katin'in anlattığı şey bu işte. Klasik psikopati: Normal duygusal bağlılığın olmayışı. Bunu ne kadar duygusuzca söylüyor: "Edebilirim."</p>

  <p>Hayır. Doğru değil bu. Zorlanarak söyledi bunu, acı çekerek. Şaşkına döndüğüm için hiçbir şey hissetmeyen bendim asıl; bomboş, buz gibi.</p>

  <p>Bu tip bir psikozu, politik bir psikozu nasıl tedavi ederim. De Cam'ın kitabını iki sefer okudum ve artık anladığımı sanıyorum ama hâlâ politika ile psikoloji arasındaki bu uçurum ortada duruyor; kitap bana nasıl olumlu düşünmem gerektiğini gösteriyor ama nasıl olumlu eylemde bulunacağımı göstermiyor. F.S.'nin nasıl düşünmesi ve hissetmesi gerektiğini, bununla şu andaki ruh hali arasındaki farkı biliyorum ama olumlu düşünmesi için onu nasıl eğitebileceğimi bilmiyorum. De Cam bağlılık yitiminin olumlu düşünceler ve duygularla doldurulması gereken olumsuz bir durum olduğunu söylüyor ama bu F.S.'ye uymuyor. Boşluk onda değil. Aslında De Cam'daki politika ile psikoloji arasındaki boşluk, tam da onun düşünceleriyle kapanabiliyor. Ama bunlar yanlış düşüncelerse şayet nasıl olabilir bu?</p>

  <p>Fena halde yardıma ihtiyacım var. Ama Dr. Nades'ten yardım isteyemem. Bana De Cam'ı verirken "Sana gereken her şeyi burada bulacaksın" demişti. Ona, bulamadığımı söyleyecek olursam çaresizliğimi itiraf etmiş gibi olurum ve o da bu vakayı benden alır. Hem bunun bir tür sınav vakası olduğunu sanıyorum, beni sınıyor. Öte yandan, bu deneyime ihtiyacım var; çok şey öğreniyorum, üstelik hasta da bana güveniyor ve benimle rahatlıkla konuşuyor. Bana anlattığı her şeyi saklı tuttuğumu bildiği için böyle yapıyor. Bu yüzden tedavi rayına oturup güvene artık gerek kalmayana kadar günlüğü kimseye gösteremem ve sorunları kimseyle paylaşamam.</p>

  <p>Ama bu ne zaman olur bilemiyorum. Sanki aramızda güven hep önem taşıyacak gibi.</p>

  <p>Davranışlarını gerçekliğe göre ayarlamasını öğretmeliyim ona. Yoksa Kasım ayında Bölüm Değerlendirmesi sırasında elektroşoka gönderilecek. Bu konuda baştan beri haklıydı.</p>

  <p class="p1"><br/></p>

  <p class="p0">9 Ekim</p>

  <p>F.S.'den sağladığım malzeme onun için (ya da benim için) "tehlikeli" olmaya başlayınca bu deftere yazmayı kesmiştim. Bu akşam hepsini yeni baştan okudum. Bunu Dr. Nades'e asla gösteremeyeceğimi fark ettim. Bu yüzden devam edip canım ne isterse yazacağım. Benden yapmamı istediği şey de buydu zaten. Ama sanırım günlüğü ona göstermemi bekliyordu, ona göstermek isteyeceğimi düşünüyordu, ki başlarda öyle de yaptım. Ya da görmek istediğinde göstereceğimi sanıyordu. Dün günlüğü sordu. Yazmayı bıraktığımı çünkü analiz dosyalarına geçirdiğim şeyleri tekrar etmekten başka bir işe yaramadığını söyledim. Belli ki hoşlanmadı ama bir şey de demedi. Aramızdaki egemenlik-boyun eğme ilişkisi bu son haftalarda değişmeye başladı. Yönlendirilmeye o kadar gerek duymuyorum artık ve Ana Jest'in taburcu olması, otizm incelemem ve T.R. Vinha'nın bantlarını başarıyla analiz etmemden sonra benim bağımlı olmam konusunda eskisi kadar ısrar edemiyor. Ama bağımsız olmamdan da hoşlanmayabilir. Defterin kabını yırttım; sayfaları Rheingeld'in kitabının arka kapağındaki boşlukta saklıyorum. Bulmak için çok sıkı bir arama gerekir. Bunu yaparken midem kötü oldu ve başıma bir ağrı saplandı.</p>

  <p>Alerji: Bir insan binlerce kez polenlere dokunduğu ya da pireler tarafından ısırıldığı halde hiçbir tepki göstermeyebilir. Sonra bir viral enfeksiyon veya psişik travma geçirir ya da bir arı tarafından sokulur ve artık ne zaman bir çiçek tohumu ya da bir sinekle karşılaşsa hapşırmaya, öksürmeye, hıçkırmaya, ağlamaya başlar. Diğer bazı rahatsızlık verici maddelerde de durum aynıdır. İnsanın önce hassaslaşması gerekir.</p>

  <p>"Neden bu kadar çok korku var?" diye yazmışım. Şimdi biliyorum. Neden hiç özel hayat yok? Haksız ve aşağılık bir şey bu. Hastalarla çalışan o değil, ben olduğum halde odasındaki "gizli" dosyaları okuyamıyorum. Öte yandan, kendime ait "gizli" şeylerim olamıyor. Sadece yetkili kişilerin sırları olabiliyor. Onların bütün sırları her zaman âlâ; yalan bile olsalar.</p>

  <p>İyi dinle. İyi dinle Rosa Sobel. Tıp Doktoru, Psikoterapi Müth., Psikoskopi Müth. Sen de mi kaptırıyorsun?</p>

  <p>Kimin düşüncelerini düşünüyorsun?</p>

  <p>Altı haftadır günde 2 ila 5 saat arası bir insanın zihninin içinde çalışıyorsun. Soylu, bütünlüklü, sağlıklı bir kafa. Daha önce bunun gibisi üzerinde çalışmadın. Sadece sakatlanmış ve korkmuş kişilerle çalıştın. Daha önce hiç eşitin olana rastlamadın.</p>

  <p>Tedaviyi kim yapıyor; sen mi o mu?</p>

  <p>Ama onun hiçbir şeyi yoksa nesini tedavi etmem gerekiyor? Nasıl yardım edebilirim ona? Onu nasıl kurtarabilirim? Yalan söylemeyi öğreterek mi?</p>

  <p class="p1"><br/></p>

  <p class="p0">(Tarihsiz)</p>

  <p>Son iki geceyi geç saatlere kadar Profesör Arca'nın on bir yıl önce ilk geldiği zaman, elektroşok öncesi yapılmış teşhis skoplarını inceleyerek geçirdim.</p>

  <p>Bu sabah Dr. N. neden "eski dosyaları kurcaladığımı" sordu. (Demek Selena hangi dosyaların kullanıldığını haber veriyor ona. Skop odasının her santimetre karesini ezbere biliyorum ama yine her gün kontrol etmeye başladım orayı.) Entelektüellerde ideolojik bağlılık yitiminin gelişimini incelemek istediğimi söyledim. Entelektüalizmin olumsuz düşünüşe eğilim gösterdiği ve psikoza dönüşebileceği; buna yakalananların Dr. Arca gibi en iyi biçimde tedavi edilip hâlâ yeteneklerini koruyorlarsa taburcu edilmesi gerektiği konusunda görüş birliğine vardık. Çok ilginç ve ahenkli bir tartışma oldu.</p>

  <p>Yalan söyledim. Yalan söyledim. Yalan söyledim. Kasıtlı olarak, bile bile yalan söyledim. O da yalan söyledi. O bir yalancı. O da bir entelektüel! Bir yalan o. Ve bir korkak; korkuyor.</p>

  <p>Arca bantlarını perspektif kazanmak için görmek istedim. Flores'in eşsiz veya özgün biri olmadığını kendime kanıtlamak için. Öyleymiş. Farklılıklar çok çarpıcı. Dr. Arca'nın Bilinç boyutu muhteşemdi, bir mimari yapısı vardı ama Bilinçdışı malzeme o kadar bütünlüklü ve ilginç değildi. Dr. Arca çok daha bilgiliydi; düşünce devinimleri güç ve güzellik bakımından Flores'ten daha üstündü. Flores'in kafası çoğunlukla karmakarışık. Ona canlılık veren şey bu. Dr. Arca bir Soyut düşünce adamı, öyleymiş yani, benim gibi; bu yüzden bantları fazla ilgimi çekmedi. Flores'in zihnindeki sağlamlığı, zamansal ve uzamsal gerçekliği ve yoğun duyu berraklığını aradım.</p>

  <p>Bu sabah skop odasında neler yaptığımı anlattım ona. Tepkisi (her zamanki gibi) beklediğimin aksi oldu. İhtiyarı çok seviyor; bu yüzden memnun olacağını düşünmüştüm. "Yani, bantları saklayıp zihnini yok ettiklerini mi söylüyorsunuz?" dedi. Bütün bantların eğitsel amaçla saklandığını anlattım ve "Arca'nın düşüncelerinin hâlâ var olduğunu bilmek seni memnun etmiyor mu?" diye sordum. Sonuçta kitabı gibi değil miydi, nasıl olsa er ya da geç yaşlanıp ölecek bir zihnin varlığını sürdürmesi. "Hayır!" dedi, "kitabı yasaklanıp bantlar gizli tutulduğu sürece, hayır. Ölürken bile ne özgürlük var ne de özel hayat. En kötüsü bu!"</p>

  <p>Seanstan sonra elektroşoka gönderilecek olursa onun bantlarını yok edip edemeyeceğimi ve buna razı olup olmadığımı sordu. Böyle şeylerin yanlış dosyalanıp kolayca kaybedilebileceğini söyledim; ama korkunç bir kayıp gibi görünüyordu bu. Ben ondan bir şeyler öğrenmiştim; daha sonra başkaları da öğrenebilirdi. "Güvenlik belgesi olan insanlara hizmet etmek istemediğimi anlamıyor musunuz?" dedi. "Kullanılmak istemiyorum, asıl mesele bu. Siz beni kullanmadınız. Birlikte çalıştık. Cezamızı birlikte çektik."</p>

  <p>Son zamanlarda aklı hep hapishanede. Kodeslere, çalışma kamplarına ilişkin hayaller, düşler kuruyor. Hapishanedeki bir adam nasıl özgürlüğü düşlerse, o da hapishaneyi düşlüyor.</p>

  <p>Yolun sonu görünmeye başladı; elimden gelse hapse gönderirdim onu. Ama burada olduğu için şansı yok artık. Onun siyasi olarak tehlikeli olduğunu bildirsem alıp tehlikeliler koğuşuna koyar ve elektroşok uygularlar. Burada ona müebbet hapis cezası verecek bir yargıç yok. Yalnızca ölüm cezası veren doktorlar var.</p>

  <p>Elimden gelen tek şey teşhis süresini olabildiğince uzatmak ve tam bir tedavi uygulayabilmek için eksiksiz bir ortak analiz talep etmek. Raporu tam üç kez yeni baştan yazdım; ama hem hastalığın ideolojik olduğunu bildiğimi belli edip (böyle yapmazsan raporu dikkate bile almazlar) hem de durumunu psikoskopiyi sürdürmeme izin verecekleri kadar hafif ve tedavi edilebilir göstermek çok zor. Elimizin altında ucuz ve basit bir tedavi yöntemi varken pahalı cihazlar kullanıp bir yıl daha harcamanın ne âlemi var? Ben ne dersem diyeyim onlar bunu ileri sürecekler. Bölüm değerlendirmesine iki hafta kaldı. Raporu reddedemeyecekleri bir şekilde yazmalıyım. Ama ya Flores haklıysa; bütün bunlar bir oyundan, yalan üstüne yalandan başka bir şey değilse ve TRTU daha en baştan "işini bitirin" emrini verdiyse?</p>

  <p><br/></p>

  <p class="p0">(Tarihsiz)</p>


  <p>Bölüm değerlendirmesi bugün.</p>

  <p>Burada kalırsam elimde bir güç olur. Yararlı bir şeyler yapabilirim; hayır hayır hayır yapamam, yapamıyorum, bir tek bunu bile yapamıyorum, bunu bile nasıl, nasıl durdurabilirim?</p>

  <p class="p1"><br/></p>

  <p class="p0">(Tarihsiz)</p>

  <p>Dün gece rüyamda, bir ayının sırtında dik yamaçlar arasındaki bir vadiden geçip yükseklere tırmandığımı gördüm, dağlar karanlık gökyüzüne uzanıyordu, kıştı, kayaların üzeri buz tutmuştu.</p>

  <p class="p1"><br/></p>

  <p class="p0">(Tarihsiz)</p>

  <p>Yarın sabah Nades'e istifa edeceğimi, Çocuk Hastanesi'ne geçmek istediğimi bildireceğim. Ama transferi onaylaması gerek. Yoksa ortada kalırım. Zaten ortada kaldım. Bunu yazmak için kapıyı kilitledim. Yazdıktan sonra kazan dairesine gidip hepsini yakacağım. Saklayacak yer kalmadı.</p>

  <p>Koridorda karşılaştık. Yanında bir hademe vardı.</p>

  <p>Elini tuttum. İri ve kemikliydi ve çok soğuktu. "Şimdi mi Rosa" dedi alçak sesle, "elektroşok, yani?" Merdivenleri çıkıp koridoru geçene kadar uzun bir yol vardır. "Hayır" dedim, "sadece birkaç test daha; herhalde EEG'dir."</p>

  <p>"Öyleyse yarın görüşecek miyiz?" diye sordu. "Evet" dedim.</p>

  <p>Ve görüştük. O gece yanına gittim. Uyanıktı. "Benim, Dr. Sobel, Flores. Benim, Rosa" dedim.</p>

  <p>"Tanıştığımıza memnun oldum" dedi mırıltı halinde. Yüzünün sol tarafı felçli. Geçer.</p>

  <p>Ben Rosa'yım. Ben gülüm. Gül. Gülüm ben. Çiçeği olmayan gül, tamamen dikenlerden oluşmuş gül, onun yaptığı zihin, onun dokunduğu el, kış gülü.</p>
</body>
</html>