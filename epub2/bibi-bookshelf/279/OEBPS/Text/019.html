<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>11</b></span></p>

  <p class="p10"><span class="t5"><b>Intrakom</b></span></p>

  <p class="p1"><span class="t6"><b>K</b></span>APTAN: Günaydın, günaydın, herkese günaydın. Kaç kişiyiz bu uzay gemisinde? Bir bakalım. Bir kere, ben, Kaptanınız, tabii. Bir de Birinci Zabit var; kendisi biraz, nasıl desem, farklı. Kulakları değil ama. Tuhaf kulaklı İkinci Kaptanlar gördüm; ama onda sorun bu değil. Sonra, Başmühendis var; kendisinin kelime dağarcığı kalp krizi belirtileriyle sınırlıdır. Sonra Deli İkinci Zabit var. Şu anda Mürettebat Dinlenme Salonunda kilitli kendisi; sandalye ve koltukların dolgusunu parçalamakla ve gizli aydınlatma armatürlerine bilardo topları fırlatmakla meşgul. Sonra da Telsiz Zabiti var; daima kulaklık takar ve cızırtılı telsizinin üzerine iki büklüm eğilmiş olur. Bu cızırtı yıldızların yaptığı gürültü anladığım kadarıyla. Bayağı gürültü var odada. Hepimiz bu kadar mıyız? Aklıma gelen başkası yok. Sayıca az bir mürettebat ama seçme; tamamen zabitlerden oluşuyor. Toplam kaç ediyor, altı mı?</p>

  <p>BİRİNCİ ZABİT: Beş.</p>

  <p>KAPTAN: Sadece beş mi? Emin misin, Bay Balls?</p>

  <p>BİRİNCİ ZABİT: Olumlu.</p>

  <p>KAPTAN: Pekâlâ, beş olsun. Matematiğinin iyi olduğunu biliyorum. Ama sanki birisi daha varmış gibi geliyor bana.</p>

  <p>BİRİNCİ ZABİT: Muhtemelen, efendim, aynı zamanda Aşçı olarak kendinizi bir daha sayıyorsunuz.</p>

  <p>KAPTAN: Bana "efendim" deme, Bay Balls. Pekâlâ. İşte böyle, Sınıf F, b-1951, Tip 36-25-38, Boy 13, Dünya'dan dış yönde (Terra, 3 Solis) Güney Orion Kolu istikametinde bir keşif gezisi yapmakta olan, ekmek ağacı yüklü uzay gemisi <i>Mary Jane Hewett</i> mürettebatı. Şimdiden muazzam mesafe katettik; bilmem kaç ışık yılı ama sanki bir arpa boyu yol katetmemiş gibiyiz.</p>

  <p>Özür dilerim. Öğle yemeğini hazırlamam gerek.</p>

  <p>Deli İkinci Zabit'i beslemek kolay değil; çorba oluğunu sandalye dolgusuyla tıkadı. Mürettebat Dinlenme Salonu'nun kapısında küçük bir delik, posta deliği gibi bir şey açmak zorunda kaldık. Deli İkinci Zabit uyuyana kadar bekliyoruz; çünkü uyanıksa ve geldiğimizi duyarsa ellerini uzatıp sol elinin ortaparmağıyla ayıp işaretler yapıyor veya bize bilardo topları fırlatıyor. Uyuduğu veya küsüp somurttuğu zaman, yemeğini delikten içeri itiveriyoruz. Biraz zaman geçince, kapının alt kısmına kulağınızı dayarsanız, Deli İkinci Zabit'in yemeği hapur hupur yediğini duyabilirsiniz. Artıklar da delikten geri geliyor. Son zamanlarda geri gelenler çok az. Anlaşılan yemeğin tamamını yiyor ya da onlarla başka bir şeyler yapıyor. Kimi zaman merak ediyorum, içeride başka birisi daha mı var diye. Ortalama cüsseli bir kadın Deli İkinci Zabit için çok fazla yiyor sanki.</p>

  <p>Başmühendis, mutfağa gitmeden önce Gemi Seyir Defteri için günlük raporunu alabilir miyim.</p>

  <p>BAŞMÜHENDİS: Emredersin Kaptan. Sıkıştırılmış hidrojen tankı A-30 sızıntı yapıyor. Sızıntı halen önlenemedi. FC-599 ön devresindeki arıza devam ediyor ve CCS-2 merkezi soğutucu depo alanında basınç artışına yol açıyor. Anti Madde Yalıtkanındaki çatlak soruşturulmakta ve onarım prosedürlerinin uygulanmasının uygulanabilirliği hakkında rapor hazırlanmakta.</p>

  <p>KAPTAN: Onarım prosedürlerinin uygulanamaz olduğu anlaşıldı. Hangi prosedür öngörülüyor?</p>

  <p>BAŞMÜHENDİS: Otomatik Kendini Yok Etme.</p>

  <p>KAPTAN: Tanrım!</p>

  <p>BAŞMÜHENDİS: Seyir Defteri kaydına devam: Kanat Bir'de geniş çaplı meteor hasarı var ve şu anda tam güçte çalışmıyor. Kanat İki, işlevlerindeki dengesizliğin yol açtığı yavaş dönüşü dengelemek için 81.000 mil kısaltıldı. Sonuçlar (Gemi Zamanı'yla) beş ila on üç gün içinde görülebilir. Geminin otomatik kendini yok etme üniteleri çalışmıyor; kısa devre sonucu otomatik kendini yok etme ünitelerinin otomatik olarak kendilerini yok ettiğinden şüpheleniyoruz.</p>

  <p>KAPTAN: Yani otomatik kendini yok etme ünitelerinin hepsi kendini yok etti mi diyorsun?</p>

  <p>BAŞMÜHENDİS: Olumlu, Kaptan, aşağı yukarı öyle.</p>

  <p>KAPTAN: Yani, Anti Madde Yalıtkanındaki çatlak büyürse gemiyi yok edemeyiz, öyle mi? Ama kendimizi yok edemezsek ve Anti Madde Yalıtkanı patlarsa, yakındaki elli yıldız ve gezegenleri de bizimle birlikte yok olup gider, uzayın bu bölgesi ortadan kalkar. Anti madde bir F-2 yıldızıyla karşılaşırsa yıkım, zincirleme reaksiyona dönüşür ve tüm Galaksi yok olabilir!</p>

  <p>BAŞMÜHENDİS: Bu çatlak üzerinde çalışıyoruz, Kaptan.</p>

  <p>KAPTAN: Biz dediğin kim? Makine Dairesi'nde sadece bir kişisin. Öyle değil mi?</p>

  <p>BAŞMÜHENDİS: Doğrudur, Kaptan. Ama birkaç kişi daha olsa fena olmazdı hani.</p>

  <p>KAPTAN: Bilirim, böyle durumlarda hep öyle dersin, "Bolts". Ama sana güvenimiz sonsuz. Sen müthiş iyi bir başmühendissin, bir kadın için.</p>

  <p>BAŞMÜHENDİS: Teşekkür ederim, Kaptan. Artık çatlağımın başına döneceğim ben.</p>

  <p>KAPTAN: Güzel, ben de mutfağa gidiyorum. Tuhaf! Şimdi göz ucuyla şöyle arkaya baktım da, sanki G Koridoru'nda birisi yürüyor gibiydi. G Koridoru, bu geminin hiç kullanılmayan bir bölümüne gidiyor: Atletik Süspansuar Deposu. Kimin işi olur orada? Bay Balls? Orada mısın Bay Balls?</p>

  <p>BİRİNCİ ZABİT: Bilgisayar Merkezi'ndeyim, Efendi Kaptan.</p>

  <p>KAPTAN: Bana "Efendi" demeyi keser misin, Bay Balls? Tuhafıma gidiyor. "Sparks" neredesin? "Sparks"? Hemen intrakomdan Köprü'ye rapor ver. "Sparks"?</p>

  <p>TELSİZ ZABİTİ: Şşşş! Telsizi dinliyorum. Anlaşıldı. Tamam.</p>

  <p>KAPTAN: Tamamdır. "Bolts" Anti Madde Yalıtkanı'nın yanında; ben de burada Köprü'deyim, mutfağa gitmeye çalışıyorum. Etti dört. Beş, eee, beşinci kim? Hah, tamam. Deli İkinci Zabit, hemen yerini intrakomdan Köprü'ye bildir.</p>

  <p>DELİ İKİNCİ ZABİT: Büyük rüzgârların getirdiği dalgaların suyun hiç olmadığı kadar beyaz ve ağır dalgakıranları dövdüğü, köpüren bir tuz denizi üzerinde yükselen kulelere kıl payı, ucu ucuna tutunmuşum. Bir bıraktım mı kayalıklarda parçalanacak, tonlarca köpüren tuz altına gömülecek, kuru denizde boğulacağım. Bırakmazsam hep buraya tutunmak zorundayım, hep, hep. Peki, ne için? O kadar sıkıldım ki çığlık atasım geliyor. Bütün gücümle çığlık atıyorum ama rüzgârın uğultusu ve çöken tuzun gürültüsünden kimse duyamıyor. Umarım siz eğleniyorsunuzdur.</p>

  <p>KAPTAN: Ne?</p>

  <p>DELİ İKİNCİ ZABİT: Gemi kendini yok etmeden önce, umarım oyalanacak bir şeyler bulmuşsunuzdur. Sanırım, bırakacağım artık.</p>

  <p>KAPTAN: Dur! Dinle, "Bats", Mürettebat Dinlenme Salonu'nda senden başka kimse var mı?</p>

  <p>DELİ İKİNCİ ZABİT: İşte gidiyorum. Eeeee-yahhhhhh! Tanrım! Şeker bu.</p>

  <p>KAPTAN: Pekâlâ, toplamda altımız varız anlaşılan. G Koridoru'nda kimse olamaz yani. Orada birisi var sanmışım sadece.</p>

  <p>BİRİNCİ ZABİT: Kaptan, gemide sadece beş kişi var.</p>

  <p>KAPTAN: Nasıl bu kadar emin olabiliyorsun, Bay Balls?</p>

  <p>BİRİNCİ ZABİT: Matematik. Reel sayıların toplamı, o kadar. Sen 1, Ben 1, "Bolts" 1, "Sparks" 1, "Bats" 1. 1 artı 1 artı 1 artı 1 artı 1 eşittir 5.</p>

  <p>KAPTAN: Olabilir. İstatistikle her şeyi ispat edebilirsin. Ama ya saymadığın bir 1 varsa?</p>

  <p>BİRİNCİ ZABİT: Kim?</p>

  <p>KAPTAN: Bunu ben <i>sana</i> soruyorum, Bay Balls.</p>

  <p>BİRİNCİ ZABİT: Kaptan, arz ederim, öğle yemeği vakti geldi ya da akşam yemeği vakti ya da her ne vaktiyse.</p>

  <p>KAPTAN: Ya irrasyonel sayılar ne olacak, Bay Balls? Ha?</p>

  <p>BİRİNCİ ZABİT: Arz ederim, Kaptan, matematiği bana ve geminin bilgisayarlarına bıraksanız...</p>

  <p>KAPTAN: Pekâlâ, pekâlâ. Yemekte ne istersin?</p>

  <p>BİRİNCİ ZABİT: Siz neyi münasip görürseniz, Kaptan?</p>

  <p>KAPTAN: Hep bunu düşünmekten bıktım ve yoruldum; sürekli yemek planlamaktan. Bir kutu Campbell marka, hazır, domatesli pirinç çorbası açacağım; ister beğenin ister beğenmeyin! Ne zaman bir şeyi gerçekten anlama eşiğinde olsam, ne zaman bir şeylere vakıf olacak olsam, ne zaman kocaman bir geminin kaptanı olduğumu idrak etsem, her şeyi bir kenara bırakıp karar vermem gerekiyor: peynirli makarna mı pirinç pilavı mı? Yemekleri bir süre başkası yapamaz mı sanki?</p>

  <p>BİRİNCİ ZABİT: Başka kimse yemek yapmayı bilmiyor.</p>

  <p>KAPTAN: İçinizden kim olsa, benim gibi, bir kutu hazır çorbayı ısıtabilir.</p>

  <p>BİRİNCİ ZABİT: İkinci Zabit denemişti, hatırlarsanız...</p>

  <p>KAPTAN: Yani, çoğunuz. Bir robot bile yapabilir bunu. Neden mutfak robotlarımız yok? Neden uygun şekilde tasarlanmadık? Sorun şu ki bu mürettebat tembel, dağınık, düzensiz. Ve sorunun özü, dağılmanın asıl kaynağı, düzenli bir gemi yönetme gayretlerimin takıldığı engel tek bir kişi, mürettebattan tek bir kişi ve sanırım, kimden bahsettiğimi hepiniz biliyorsunuz.</p>

  <p>BİRİNCİ ZABİT: Olumlu.</p>

  <p>BAŞMÜHENDİS: Ah, evet.</p>

  <p>DELİ İKİNCİ ZABİT: Ben bilmiyorum. Ama zavallı Tom üşüdü, Kaptan. "Sparks" dinliyor musun? "Sparks", gel lütfen. Lütfen gel!</p>

  <p>TELSİZ ZABİTİ: Şşşş! Telsizi dinliyorum. Anlaşıldı. Tamam.</p>

  <p>KAPTAN: Olmaz! Şu lanet olası kulaklığı çıkar ve bir dakika olsun beni dinle, "Sparks".</p>

  <p>TELSİZ ZABİTİ: Kaptan, keşke kulaklığı çıkartabilseydim. Bazen telsizi kapatabilmeyi bile istiyorum. Ama yapamam. Bazen ses gidiyor, biliyorsun. Öyle zamanlar oluyor ki günlerce, haftalarca, aylarca hiçbir şey duyamıyorum, yıldız hışırtısı bile. Ama dinlemeye devam etmek zorundayım: Ya ses tekrar gelirse veya bir mesaj bu arada? Şimdi de öyle işte. Beş gündür (Gemi Zamanı) bir mesaj alamadım. Ama ya tam şu anda bir mesaj gelirse? Ya tam şu anda bir mesaj gelirse ve ben o sırada mutfakta çorba ısıtıyor olursam? Ya tam şu anda bir mesaj gelirse ve ben o sırada intrakomda konuştuğum için onu kaçırırsam? Sizinle bir sorunum yok, ayak bağı olmak da istemiyorum ama Telsiz Zabitliği işte böyle bir şey. Anlaşıldı ve...</p>

  <p>KAPTAN: Olmaz. Şimdi intrakomda kal ve bu mesajı dinle. Diğer gemilerde de Telsiz Zabitleri var, biliyorsun ve hiçbiri senin gibi değil. Kafalarına kulaklığı geçirip, sürekli ağızları açık, salak salak oturmuyorlar orada. <i>Haberleşiyorlar</i>. Filo'nun diğer gemileriyle konuşuyorlar. Haberleri ve talimatları alıyorlar, her türden bilgi alışverişinde bulunuyorlar ve uzayın sonsuz sıkıcılığını alt etmek için arkadaşlarıyla sohbet ediyorlar. Sen neden yapamıyorsun bunu? Bizim de arada bir Filo'nun geri kalanıyla konuşmak istediğimizi anlamıyor musun?</p>

  <p>TELSİZ ZABİTİ: Ama ben Filo'nun dalga boyunu dinlemiyorum ki.</p>

  <p>KAPTAN: Nedenmiş o?</p>

  <p>TELSİZ ZABİTİ: Çünkü mesajı yakalamaya çalışıyorum.</p>

  <p>KAPTAN: Hangi mesajı?</p>

  <p>TELSİZ ZABİTİ: Daha önce duymadığımız.</p>

  <p>KAPTAN: Ne için?</p>

  <p>TELSİZ ZABİTİ: Mesela, nereye gittiğimizi söyleyebilir: bizim ve Filo'nun diğer gemilerinin...</p>

  <p>KAPTAN: Gittiğimiz sürece, nereye gittiğimizin ne önemi var? Dinle, "Sparks", seni böyle fırçalamak istemiyorum. Sana sonuna kadar güvenmek isteriz. Müthiş iyi bir telsiz zabitisin sen, bir kadın için. Ama...</p>

  <p>TELSİZ ZABİTİ: Özür dilerim, Kaptan, yıldız hışırtısı duyuyorum. Anlaşıldı ve tamam.</p>

  <p>KAPTAN: Ah, hadi oradan, Bay Balls, Köprü'ye gelir misin lütfen. Ben mutfakta, çorbayı ısıtıyor olacağım.</p>

  <p>BİRİNCİ ZABİT: Kaptan, dur. Havada tuhaf bir şey var. Geminin atmosferik dolaşım sisteminde bir şey.</p>

  <p>KAPTAN: Muhtemelen "Bolts'un hidrojen sızıntısıdır.</p>

  <p>BİRİNCİ ZABİT: Hidrojen gibi kokmuyor. <i>Garip</i> bir koku. Bir titreşim mi yoksa? Ya da bir gürültü?</p>

  <p>KAPTAN: Bay Balls, iyi misin? Sesin garip geliyor.</p>

  <p>BİRİNCİ ZABİT: Olumlu. Kaptan, bu gemide şüpheli bir yabancı varlık olduğunu rapor etmek istiyorum.</p>

  <p>KAPTAN: Bir uzaylı mı?</p>

  <p>BİRİNCİ ZABİT: Olumlu. Alarm. Alarm. Kırmızı Alarm! Herkes savaş pozisyonu alsın. Gemide yabancı varlık şüphesi. Başmühendis, Makine Dairesi'ndeki durumu rapor et.</p>

  <p>BAŞMÜHENDİS: Evvveeet, bakalııım... Makine Dairesi'nde her şey tıkırında, Komutanım.</p>

  <p>KAPTAN: Ya Anti Madde Yalıtkanı?</p>

  <p>BAŞMÜHENDİS: Çatlağı plasterle kapattık, Kaptan, yeni gibi oldu.</p>

  <p>KAPTAN: Ya geminin kendini yok etme kapasitesi ne durumda?</p>

  <p>BAŞMÜHENDİS: Evvveeet, bakalııım, üzerinde çalışıyoruz. Ama onun haricinde, Makine Dairesi'nde işler hiç bu kadar yolunda olmamıştı diyebilirim.</p>

  <p>BİRİNCİ ZABİT: Kırmızı Alarm! Kırmızı Alarm! Başmühendis, derhal Merkezi Tahrik Alanı'ndaki otomatik kendini yok etme ünitelerini tamir etmeye koyulun; tamir tamamlanır tamamlanmaz da otomatik kendini yok etme ünitelerini Acil konumuna getirin.</p>

  <p>KAPTAN: Bay Balls, ne diye bağırıyorsun?</p>

  <p>BİRİNCİ ZABİT: Gemide bizimle birlikte bir yabancı var, Kaptan!</p>

  <p>KAPTAN: Nereden biliyorsun?</p>

  <p>BİRİNCİ ZABİT: İğrenç, sözle anlatılamaz bir uzaylı!</p>

  <p>KAPTAN: Sen gördün mü onu, Bay Balls? Atletik Süspansuar Deposu'nda mı?</p>

  <p>BİRİNCİ ZABİT: Hayır, görmedim. Görmek de istemiyorum. <i>Hissedebiliyorum</i> onu. O burada, Kaptan. Gemide. Buraya ait olmayan bir şey. Bizden biri değil. Dış uzaydan geldi. Dışarıdan. Bizi teslim almaya geldi. Bekliyor, geminin en iç kısımlarında bir yerde bekliyor, bekliyor ve büyüyor...</p>

  <p>KAPTAN: Üstüme iyilik sağlık. Topla kendini, Bay Balls.</p>

  <p>DELİ İKİNCİ ZABİT: Size söylemiştim; zavallı Tom üşüdü. Şimdi de zavallı Tom sıkıldı.</p>

  <p>BİRİNCİ ZABİT: O burada, Mürettebat Dinlenme Salonunda, senin yanında, değil mi, "Bats"? Günlerdir, haftalardır biliyordun bunu. Onu bizden gizledin. Seni hain! Geliyorum. Oraya geliyorum, "Bats", öldüreceğim o şeyi, o bizden gizlediğin ve bizim yiyeceklerimizle beslediğin o sözle anlatılamaz, şekilsiz şeyi...</p>

  <p>KAPTAN: Bay Balls! Neredesin? Ne yapıyorsun?</p>

  <p>BİRİNCİ ZABİT: Mürettebat Dinlenme Salonunun kapısını kırıyorum, Kaptan. Merak etme. Ben hallederim bunu. Sen Köprü'de işleri yürüt yeter; bir de gemiyi rotasında tut, o kadar.</p>

  <p>KAPTAN: Ben Köprü'de değilim. Mutfaktayım.</p>

  <p>BİRİNCİ ZABİT: Tanrı aşkına, Kaptan, Köprü'ye dön! O Şey elimden kaçarsa geminin kontrolünü ele geçirmeye çalışacak! Pekâlâ, "Bats", nerede o? Nerede saklanıyor? O şeyi bana göster; yoksa... Ahhhh! Aaahhhhh! Of!</p>

  <p>BAŞMÜHENDİS: Kaptan? Kaptan Aşçı? Orada azıcık sorun mu çıktı?</p>

  <p>TELSİZ ZABİTİ: Herkes sessiz olsun, lütfen. Birtakım sinyaller alıyorum.</p>

  <p>KAPTAN: Bay Balls, Mürettebat Dinlenme Salonu'ndaki son durumu rapor et. Bay Balls, rapor lütfen!</p>

  <p>DELİ İKİNCİ ZABİT: Deli İkinci Zabit konuşuyor. Birinci Zabit geçici olarak görev yapamaz durumda.</p>

  <p>KAPTAN: Rapor et, lütfen, İkinci Zabit.</p>

  <p>DELİ İKİNCİ ZABİT: Burnundan soluyarak ve bağıra çağıra, uzaylıya bir şeyler yapacağını söyleyerek geldi. Yolunu kestim; o da bana karate yapmaya çalıştı. Ama bilirsin, Kaptan, olağanüstü güçlüyümdür ben; bir Deli İkinci Zabit için bile. Kafasına bir <i>I Ching</i> kitabıyla vurdum ve o da iki büklüm oldu.</p>

  <p>KAPTAN: Birinci Zabit'in şu anki durumunu rapor et, lütfen.</p>

  <p>DELİ İKİNCİ ZABİT: Yerde yatıyor ve nefes alıyor.</p>

  <p>KAPTAN: Çok güzel. "Bats", bence Köprü'ye çıksan da gözün uçuş kontrol panelinde olsa daha iyi olur. Son baktığımda, Arcturus biraz sürüklenmiş gibiydi. Öğle yemeğini hazırlamazsam, sinirler gerilmeye başlayacak.</p>

  <p>DELİ İKİNCİ ZABİT: Tamam, tamam, Kaptan.</p>

  <p>KAPTAN: Bu arada, gemide bir yabancı var mı?</p>

  <p>DELİ İKİNCİ ZABİT: Ah, evet, Kaptan.</p>

  <p>KAPTAN: Ben de hep öyle düşünmüştüm. Bay Balls, sayı sayamadığını biliyordum. Köprü'ye giderken onu da götür ve gözün üzerinde olsun.</p>

  <p>DELİ İKİNCİ ZABİT: Kaptan, bunu yapamam. Onu burada, Mürettebat Dinlenme Salonu'nda bırakmak zorundayım.</p>

  <p>KAPTAN: Neden?</p>

  <p>DELİ İKİNCİ ZABİT: Eee, şeyyy... çünkü o buraya uygun. Kapıdaki delikten besleyebiliriz onu. Açıkçası, dışarı çıktığıma seviniyorum. Burası biraz fazla kalabalık olmaya başlamıştı. Bay Balls'un da fark ettiği gibi, büyüyor o. Gözlerine inanamazsın. Başlangıçta küçük bir benek kadardı.</p>

  <p>KAPTAN: Ya Bay Balls nasıl?</p>

  <p>DELİ İKİNCİ ZABİT: Şu anda oturuyor; ama biraz katatonik gibi görünüyor. Şoktan. Odasına kadar eşlik edeceğim ona.</p>

  <p>BİRİNCİ ZABİT: Ah Tanrım, tahammül edemiyorum; korkunç, aşağılık şey, iğrenç dev bir solucan gibi, bizden besleniyor, bizi istila ediyor, bir vampir, bir parazit gibi, bizi kullanarak büyüyor, büyüyor, BÜYÜYOR! Çıkarın beni buradan, çıkarın beni buradan. Kırmızı Alarm! Kendini Yok Et, KENDİNİ YOK ET!</p>

  <p>DELİ İKİNCİ ZABİT: Sakin ol, sakin ol, Balls. Tamam. Haydi. İşte şirin, rahat odan, gördün mü? Kapıyı kilitleyebilirsin, içeriden dışarı bağırabilirsin ve kendi başına istediğin kadar matematikle uğraşabilirsin.</p>

  <p>BİRİNCİ ZABİT: Tanrım, sen Ondan da betersin! Çık buradan! Dışarı! Kaptan Aşçı! Kaptan Aşçı! Bu zabit delirmiş!</p>

  <p>KAPTAN: Hangi zabit?</p>

  <p>DELİ İKİNCİ ZABİT: Ben.</p>

  <p>KAPTAN: Bak, biz sana öyle diyoruz ama bunun nedeni senin ikinci adımı düşünmemen.</p>

  <p>BİRİNCİ ZABİT: Kaptan Aşçı! Makine Dairesi personeline otomatik kendini yok etme birimlerini aktive etme emri ver! Görev durduruldu! Görev durduruldu!</p>

  <p>KAPTAN: Nasıl, anlamadım?</p>

  <p>BİRİNCİ ZABİT: Durdurun! Durdurun! Amaçları bilinmeyen yabancı bir yaratık tarafından ele geçiriliyoruz! Zabitlerin beyinlerini ele geçiriyor! Bu gemi tüm Evren için bir tehlike!</p>

  <p>DELİ İKİNCİ ZABİT: Tanrım, aynı benim gibi konuşuyor.</p>

  <p>KAPTAN: Oldukça ilginç aslında, objektif bakınca. Acaba Bay Balls da yabancının varlığından rahatsız mı? Çünkü o da her zaman, bir bakıma bu gemide yabancı bir varlık gibiydi. Psikologlar bu olguya "yansıtma" diyorlar, sanırım.</p>

  <p>BİRİNCİ ZABİT: Ne kadar korkunç olduğunu anlamıyor musunuz; korkunç, korkunç!</p>

  <p>TELSİZ ZABİTİ. Lütfen, Birinci Zabite sesini kesmesini emredin, Kaptan. Bütün bu bağırıp çağırmalar çok huzursuz edici. Telsizden bazı ilginç şeyler alıyorum.</p>

  <p>KAPTAN: Nereden? Biraz tavsiye almak işime yarardı.</p>

  <p>TELSİZ ZABİTİ: Emin değilim. Çok yakın görünüyor. Yüksek sesli sinyal.</p>

  <p>KAPTAN: Ne diyor?</p>

  <p>TELSİZ ZABİTİ: İngilizce konuşmuyor. '</p>

  <p>DELİ İKİNCİ ZABİT: "Bats" Köprü'den bildiriyor. Burada asayiş berkemal.</p>

  <p>KAPTAN: Tamamdır, millet. Yemek zamanı. Ağzınızı çorba oluğuna dayayın, tayfalar! Hazır mısınız?</p>

  <p>DELİ İKİNCİ ZABİT: Hazır.</p>

  <p>BAŞMÜHENDİS: Hazır.</p>

  <p>BİRİNCİ ZABİT: Hazır.</p>

  <p>TELSİZ ZABİTİ: Hazır.</p>

  <p>KAPTAN: Çorba geliyor!</p>

  <p>BAŞMÜHENDİS: Ahhh!</p>

  <p>BİRİNCİ ZABİT: Mmmm!</p>

  <p>DELİ İKİNCİ ZABİT: Hımmm!</p>

  <p>TELSİZ ZABİTİ: Hımmm!</p>

  <p>KAPTAN: Hımmm!</p>

  <p>DELİ İKİNCİ ZABİT: Uzaylı ne oldu?</p>

  <p>BAŞMÜHENDİS: Minik canavarımıza bir bakayım. Bana bir oluk çorba daha gönder, Kaptan, onu bir yağ tenekesiyle yakalayıp delikten dökerim. Ha, işte. Evet, bakalım. Tamamdır. Hazır mısın, yaratık? Geliyor!</p>

  <p>UZAYLI: Num, num.</p>

  <p>BAŞMÜHENDİS: İşte sevimli canavarımız. Şimdi uykuya. Kaptan, sence yaratık gemiye nasıl girdi?</p>

  <p>KAPTAN: Ben de bunu düşünüyordum.</p>

  <p>DELİ İKİNCİ ZABİT: Gemiye "girmedi." Otokton o. Bizim, hepimizin.</p>

  <p>KAPTAN: Olmaz öyle şey, "Bats." Bizimki gibi gelişkin tipte uzay gemilerinde olmaz. En azından, bir Özel Dağıtım olmadan olmaz. Şahsen onun Mürettebat Dinlenme Salonuna ancak tüplerden, Deneb yakınlarında o kruvazör ile buluştuğumuzda girdiğini sanıyorum. Hatırlarsanız, o sırada kapaklar birkaç kez açılmıştı.</p>

  <p>BAŞMÜHENDİS: Aaa, evet, ne hoş gemiydi o kruvazör. İnce, uzun, sipsivri, borularımı çınlatacak güçte.</p>

  <p>TELSİZ ZABİTİ: Evet, parazit yapıp durdu, baş belası. Bir hafta boyunca telsizi bir sürü duygusal saçmalıkla işgal etti. Bize "Bal Kavanozu" diye sinyal gönderiyordu ha bire.</p>

  <p>BİRİNCİ ZABİT: Yani o kruvazörün bu canavarı kasten gemimize yolladığını mı ima ediyorsun, Kaptan? Filo'ya ait bir kruvazörün?</p>

  <p>KAPTAN: Doğrusu hayır, kasten değil. Böyle şeyler olur bazen, tedbir alınmazsa. Mesela, İkinci Zabit kapak güç alanlarını aktive etmediyse ve bana temizleme prosedürünü uygulamamı hatırlatmadıysa... Daha önce de olmuştu bu.</p>

  <p>DELİ İKİNCİ ZABİT: O güç alanlarını aktive etmekten nefret ediyorum. Doğaüstü onlar. Beni deli ediyorlar. Bütün o titreşimler. Ve fazlara tam zamanında geçme kaygısı. Uzun vadede gemi için iyi değil onlar. "Bolts" da beni destekleyecektir bu hususta.</p>

  <p>BAŞMÜHENDİS: Evet, motorları zorluyorlar. Hem, neden bütün bu tedbirleri almamız gerekiyor ki?</p>

  <p>DELİ İKİNCİ ZABİT: Ben de onları açmayı unuttum işte.</p>

  <p>KAPTAN: Aynen öyle.</p>

  <p>BİRİNCİ ZABİT: Tamamen psikotiksin sen, insan altısın. Bu uzaylının bize bulaşmasına, bizi istila etmesine, teslim almasına izin verdin. Bilerek olmaya çağırdın onu ve şimdi o oldu, sen olmasına izin veriyorsun onun ve o burada oturmuş büyüyor, <i>büyüyor</i>...</p>

  <p>BAŞMÜHENDİS: Sakin ol, sakin ol bakayım, Birinci Zabit! Panik yok.</p>

  <p>BİRİNCİ ZABİT: Kaptan Aşçı! Dinle beni! Her zaman beni dinlerdin bazen, her zaman son derece akılcısındır sen, aşağı yukarı. Düşün bunu, <i>düşün!</i> Tehlikeyi düşün, gemi için tehlikeyi. Bizi teslim alıyor, görmüyor musun? Bizim bir görevimiz var! Daha ne kadar devam etmesine izin vereceksin? Ne kadar erken harekete geçersek o kadar güvenli ve kolay olur...</p>

  <p>KAPTAN: Pekâlâ, ne kadar süredir gemide?</p>

  <p>DELİ İKİNCİ ZABİT: Yaklaşık elli gündür (Gemi Zamanı'yla).</p>

  <p>Yani kruvazör ayrıldığından beri.</p>

  <p>KAPTAN: O zaman, bakalım, bir dakika, 280'den elli çıkarsa...</p>

  <p>BİRİNCİ ZABİT: 230.</p>

  <p>KAPTAN: Doğru. Evet. Öyleyse. Yaklaşık 230 gün eder (Gemi Zamanı'yla). Olağan seyrini izliyor. Filo'nun gemilerinden birine ilk kez bir uzaylı girmiyor, biliyorsun, Bay Balls. Sonuncu da olmayacak. Kazalar haricinde ne beklememiz gerektiğini gayet iyi biliyoruz. Belki de bu konuda bilgilerini tazelemek için, <i>Gemiye Giren Uzaylılar El Kitabı</i>'na bir baksan iyi olur.</p>

  <p>BİRİNCİ ZABİT: Kaptan, korkmuyor musunuz?</p>

  <p>KAPTAN: Bay Balls, korkudan altıma ediyorum. Ama ne yapabilirim?</p>

  <p>BİRİNCİ ZABİT: Defet onu! Hemen! Çabuk! Hâlâ yapabiliyorken! Daha fazla büyümeden! Çöp Oluğu'na tıkayım onu! Kapımın kilidini açın; bırakın çıkayım. Fazla sürmez. Filo'nun geri kalanının ruhu bile duymayacak...</p>

  <p>DELİ İKİNCİ ZABİT: Dinle, küçük Balls. Şimdi Köprü'deyim. Ve sanırım, önümüzdeki 230 gün (Gemi Zamanı'yla) Köprü'de olmaya devam edeceğim. Kaptana mutfakta ihtiyaç var. Kapınız kilitli ve durumu kabul edene kadar da kilitli kalacak. Yetkinin bende olması hoşunuza gitmeyebilir. Benim güvenilmez olduğumu, sadece bir ast olarak işe yaradığımı düşündüğünüzü biliyorum. Ve normal şartlarda ve çoğu durumda bu oldukça doğru. Gerçekten güvenilmez, ne yapacağı bilinmez ve çapraşığım ben. Ben bile kendime itimat edemiyorum. Kükreyen, köpüren bir tuz okyanusuna atlıyorum, tozşeker oluveriyor. Köprü gözetleme penceresinden yıldızlara baktığımda, yıldızları görmüyorum. Ejderhalar, kuğular, balinalar, akrepler, ayılar, avcılar, savaş arabaları, işaretler, alametler ve okuyamadığım kocaman parlak kelimeleri olan yazılar görüyorum. Ana Kumanda Paneli'ndeki düğmelerin üstüne parmağımı koyduğumda, düğmeler bir köpeğin arka patilerine dönüşüyor ve parmağım bir kestane fişeği gibi patlıyor. Bilgisayar çıktılarını kontrol etmek için Köprü'de dolaştığımda, zemini göremiyorum; bir uçurum, karanlık bir çukur görüyorum ve orada, soluk şekiller karanlığın içinde kımıldanıyor, kıvranıyorlar. Kocaman ilkel yüzlerin, göz çukurlarının, ağız deliklerinin bana, vatandaşları olan kadına döndüğünü, yukarılarındaki Köprüye bir şeyler söylediğini görüyorum ince telim üzerinde, uçan trapezime tutunurken. Bu sınıf bir geminin köprüsüne ait değilim ben, sizin ve Kaptan'ın uyuduğu gece vardiyası, bir de bunun gibi istisnai durumlar dışında. Gerçek şu ki, bütün tuhaflıklarımla, bu noktada bizi düze çıkarabilecek tek kişi benim.</p>

  <p>BİRİNCİ ZABİT: Kaptan, Kaptan Aşçı, beni dinle. O manyağı, o asiyi dinleme. Beni dinle. Kaptan, biliyorsun sana güvenim sonsuz, yani neredeyse. Olağanüstü iyi bir kaptansın sen, bir kadın için. İkinci Zabit'in Köprü'yü ele geçirmesine izin verme!</p>

  <p>KAPTAN: Onu durduramıyorum, Balls. Uzaylının etkisi herhalde. Hepimiz değiştik, görmüyor musun?</p>

  <p>BİRİNCİ ZABİT: Değiştik mi?</p>

  <p>KAPTAN: Evet. "Bats" muazzam bir güce sahip oldu. Sana <i>I Ching</i> ile vurduğunda fark etmiş olmalısın bunu. Ayrıca, bir de amaç edindi. "Bolts" motor arızalarından yakınmıyor artık; aşağıda bir tarlakuşu kadar mutlu, İskoç halk şarkıları söylüyor. "Sparks" tamamen ulaşılmaz oldu. Öyle değil mi, "Sparks"? "Sparks"? Gördün mü? Bana gelince, değişikliğin neyle ilgili olduğunu tam olarak bilmiyorum. Sadece, ikinci Zabit'i eskiden olduğundan daha iyi anlıyorum, seniyse anlamıyorum; ama o yabancı, gemiye girdiğinden beri kendimi farklı biri gibi hissettiğimi biliyorum.</p>

  <p>BİRİNCİ ZABİT: Ya ben, Kaptan? Ben değişmedim.</p>

  <p>KAPTAN: Hayır. Sorun da bu, Bay Balls. Değişmedin. Bununla baş etmeye uygun değilsin. Ama senin kusurun değil bu ve uzun vadede iyi bir şey olabilir. Gemide belli bir süreklilik sağlamaya yarıyor bu. Ne de olsa tamamen yabancılaşmak istemeyiz.</p>

  <p>BİRİNCİ ZABİT: Kaptan, sen benim kadar uygar değilsin; ama büyük ölçüde uygarlığın bir ürünüsün, bu mürettebatın geri kalanından farklı olarak. Benim anlamadığım, uygar bir insan olarak bu aşağılanmaya nasıl katlanabildiğin... Bir tas gibi, bir laboratuvar kabı gibi <i>kullanılmaya</i> nasıl katlanabiliyorsun? Basit bir araç değiliz biz, uzaylıların semirmesi için bir araç, bir maya kültürü değiliz! Biz bir gemiyiz, Filo'nun bir gemisi; kendi gücümüzle yol alıyor, Bilinmeyen Sona Doğru Büyük Yolculuğu sürdürüyoruz.</p>

  <p>KAPTAN: Ama biliyorsun, Bay Balls, muhtemelen oraya varamayacağız.</p>

  <p>BİRİNCİ ZABİT: Biliyorum. Ama bir şans vardı. Artık yok. Oraya varamayacağız; bu uzaylının ayağımıza dolaşması ve senin bu gemi dışında hiçbir şeye dikkat etmemen yüzünden hiçbir yere varamayacağız. Bahse girerim, İkinci Zabit de artık bize bir yıldız rotası veremez. Arcturus'a eğim açımız nedir, "Bats"?</p>

  <p>DELİ İKİNCİ ZABİT: Evet. Bakayım. Şuradaki köpek patisine bir basayım, şimdi de şu solucanı ayarlayayım, işte, tamam. Arcturus mu demiştin? Emin değilim ama şu anda iskele tarafında bir sandalyede baş aşağı oturan ölü bir kraliçe görüyorum.</p>

  <p>BİRİNCİ ZABİT: Gördün mü? Gördün mü?</p>

  <p>KAPTAN: Evet. Ayrıca, sürekli mutfakta kalma meraklısı da değilim. Ama sabırlı olabiliriz, Bay Balls. Uzaylı, gemide çok uzun süre kalamaz. Sekiz aydan az bir zaman kaldı. Sonra, bildiğin gibi, bütün yapmamız gereken onu bir süre yedeğimize alıp çekmek, sadece birkaç yıl.</p>

  <p>BİRİNCİ ZABİT: Çekmek mi? <i>Onu çekmek mi?</i></p>

  <p>KAPTAN: Evet, tabii. Artık bizim sorumluluğumuz o.</p>

  <p>BAŞMÜHENDİS: Bu minicik şeyi yıldızlararası uzayın mutlak sıfıra yakın soğuğunda terk etmek istemezsin herhalde, Bay Balls.</p>

  <p>BİRİNCİ ZABİT: İsterim! Kapaktan dışarı! Hemen! Kapaktan dışarı! Kapaktan dışarı!</p>

  <p>DELİ İKİNCİ ZABİT: Mekanizmayı kapat, Balls.</p>

  <p>BİRİNCİ ZABİT: Kaptan. Şimdi sessiz konuşuyorum, değil mi? Şimdi demek istediğin şu ki, en sonunda bu canavardan kurtulacağımız zaman, gemiye sığmayacak kadar büyüyüp duvarları parçaladığında, borulara büyük zarar verdiğinde, belki de Makine Dairesi'nin tamamını tahrip ettiğinde —bunu düşündün mü "Bolts"?— ve büyük ihtimalle bütün gemiyi yok ettiğinde —yani, bu beladan kurtulursak— onu geri götürmeyi düşünüyorsun, o akılsız, çaresiz şeyi yedeğe alıp yarı hızda, Filo'nun ardından sürüklemek istiyorsun, beş yıl, on yıl, yirmi yıl (Gemi Zamanı) ve bu sırada o da sürekli daha büyük, daha güçlü, daha zeki ve daha vahşi olacak. Kaptan! Bu şeyin hepimizin sonu olacağını anlamıyor musun?</p>

  <p>KAPTAN: Evet, Bay Balls, anlıyorum. Ama biliyorsun, o olmasa başka bir şey olurdu. Bir meteor, bir yıldızlararası veba mikrobu, görünmez bir nötron yıldızının çevresindeki karşı konulmaz çekim, bir galaksi ötesi düşman destroyeri, Filo'nun başka bir Gemisi ile çarpışma. .. Öyle ya da böyle. Bay Balls, nasıl olsa olacak bu. Bir zamanda, uzay-zaman sürekliliğinde bir yerde, üzerinde adımız yazılı bir nokta-an var. Devam etmekten başka ne yapabiliriz ki?</p>

  <p>BİRİNCİ ZABİT: Ama bu şeyi bizimle birlikte sürüklemek zorunda değiliz...</p>

  <p>KAPTAN: Biz bir yerden başlamazsak, yakıtımız bittiğinde ekmek ağaçlarını Bilinmeyen Son'a kim taşıyacak?</p>

  <p>BAŞMÜHENDİS: Düşündüm de, Kaptan, belki de o kruvazör bizde bir canavarcık olduğunu bilseydi bize bir el uzatırdı.</p>

  <p>KAPTAN: Yedeğe alıp çekmemize yardımı olurdu kesinlikle. Ama sorun "Sparks"ın kruvazöre bir mesaj göndermesini sağlamak. Keşke normal bir telsiz zabitimiz olsaydı!</p>

  <p>TELSİZ ZABİTİ: Lütfen, herkes sessiz olsun. Bir mesaj alıyorum.</p>

  <p>DELİ İKİNCİ ZABİT: Baş aşağı oturan ölü kraliçeden mi?</p>

  <p>TELSİZ ZABİTİ: Hayır, o bir şey söylemiyor. Bu, uzaylıdan geliyor sanırım.</p>

  <p>DELİ İKİNCİ ZABİT: Demek öyle? Hah! Hep söylemişimdir, bir gemi kendi uzaylısıyla haberleşebilir eğer dikkatle dinlerse diye. Ne diyor?</p>

  <p>TELSİZ ZABİTİ: Hâlâ İngilizce konuşmuyor.</p>

  <p>DELİ İKİNCİ ZABİT: Mesaj ne öyleyse?</p>

  <p>TELSİZ ZABİTİ: Hıçkırık.</p>

  <p>KAPTAN: Hıçkırık mı?</p>

  <p>TELSİZ ZABİTİ: Hıçkırık tutmuş. Pirinçli domates çorbasından olmalı. İşte, intrakoma veriyorum sesi. Dinleyin.</p>

  <p>UZAYLI: Hık! Hık!</p>

  <p>BAŞMÜHENDİS: Kaptan, ön borularda bir kaynama var, orta kısımda da basınç yükseliyor. Karbonat kullanmayı deneyeyim mi?</p>

  <p>KAPTAN: Hayır, hayır, gemide bir yabancı varken asla karbonat olmaz. <i>El Kitabı</i>'nı okumadın mı? Talcid dene.</p>

  <p>BAŞMÜHENDİS: Tamamdır, Kaptan.</p>

  <p>UZAYLI: Hık!</p>

  <p>BAŞMÜHENDİS: Sakin ol, minik canavarcık.</p>

  <p>BİRİNCİ ZABİT: Ah, Tanrım, bir kruvazöre gidebilseydim keşke, ait olduğum yere! Burada delireceğim! Hepiniz delisiniz. Ben de deliyim.</p>

  <p>DELİ İKİNCİ ZABİT: Bay Balls. Dinle. Gemide başka bir erkeğin olması seni rahatlatır mıydı?</p>

  <p>BİRİNCİ ZABİT: Başka bir erkek mi? Elbette. Güç! Akıl sağlığı! Mantık! Temizlik! Azamet! Erkeklik! Evet! Evet!</p>

  <p>DELİ İKİNCİ ZABİT: Bir uzaylı olsa bile mi?</p>

  <p>BİRİNCİ ZABİT: Bir uzaylı mı?</p>

  <p>DELİ İKİNCİ ZABİT: Bu, erkek bir uzaylı olabilir, biliyorsun.</p>

  <p>KAPTAN: Evet; en az yüzde elli ihtimal var.</p>

  <p>BİRİNCİ ZABİT: Tanrım. Olabilir. Haklısın. Olabilir.</p>

  <p>KAPTAN: Bunu iyi düşündün, "Bats."</p>

  <p>DELİ İKİNCİ ZABİT: Aslında benim tercihim değil bu; ama Bay Balls'u sakinleştirebilir diye düşündüm.</p>

  <p>BİRİNCİ ZABİT: Erkek bir uzaylı. Bir erkek! Vay! Sahiden olabilir. Hey! Uzaylı! Orada mısın?</p>

  <p>UZAYLI: Hık!</p>

  <p>BİRİNCİ ZABİT: Nesin sen, uzaylı? Hmm? Küçük bir oğlan uzaylı mısın? Hmm?</p>

  <p>KAPTAN: Lütfen, Bay Balls, yapma, bırak onu. Görevlerini hatırla ve mevkinin belirsiz saygınlığını. Sana ihtiyacımız var. Şu anda biraz matematik yapsan daha iyi olur. Bana gelince; birazdan akşam yemeğini yapmaya başlayacağım. İkinci Zabit, Köprü'de durum nasıl?</p>

  <p>DELİ İKİNCİ ZABİT: Mükemmel, Kaptan. Kızgın ayılar ve akrepler ışıklı bir köpük gibi dağılıyor ve pruva yönünden ihtişamla akarak geri geliyor. Altımız, üstümüz, her tarafımız uçurum, bilinmezlik, akıl almaz dehşetler, tahmin edilemez felaketler, hak edilmemiş güzellikler ve beklenmeyen ölüm ile dolu. Uçan bir civanperçemi sapı gibi, ileri fırlıyoruz ileriyse eğer, olasılığın girdapları arasından.</p>

  <p>KAPTAN: Çok güzel! "Bolts"?</p>

  <p>BAŞMÜHENDİS: İyidir, Kaptan. Warp Beş'teyiz, ve Talcid de işe yaradı.</p>

  <p>KAPTAN: Çok güzel Şimdi akşam yemeğini hazırlayacağım. Hafif ama besleyici bir şey, sanırım. Çin Yumurta Çiçeği Çorbası belki de.</p>

  <p>TELSİZ ZABİTİ: Lütfen. Bir dakika susar mısınız hepiniz. Kozmik Kaynaklar'dan mesaj alıyorum.</p>

  <p>DELİ İKİNCİ ZABİT: Ah, ben bazen telsiz bile olmadan duyuyorum onları. Ne diyorlar?</p>

  <p>UZAYLI: Hık!</p>

  <p>TELSİZ ZABİTİ: Şşş! Filo'nun bir kardeş gemisinden mesaj geldi. Şöyle diyor: <i>Sssk, sssk.</i></p>

  <p>KAPTAN: Aldırmayın. Kozmik Kaynaklar ne diyor?</p>

  <p>TELSİZ ZABİTİ: Tam anlayamıyorum. Bir sürü yıldız cızırtısı var ve kodlar değişip duruyor. <i>Tebrikler</i> diyor olabilir. Ya da olmayabilir. Susun, lütfen! Dinliyorum.</p>
</body>
</html>