<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>2</b></span></p>

  <p class="p10"><span class="t5"><b>Yeni Atlantis</b></span></p>



  <p class="p1"><span class="t6"><b>V</b></span>ahşi Yaşam Haftası'ndan dönerken otobüste biraz tuhaf bir adamın yanına düştüm. Uzun bir süre konuşmadık; ben çorap söküklerini onarıyordum, o ise kitap okuyordu. Derken, Gresham'a birkaç mil kala otobüs yolda kaldı. Su kaynatmış! Şoför saatte otuz milin üstüne çıkmaya çalıştı mı hep böyle olur. Otobüs Süpersonik, Süpermanzara, Lüks Sınıf Uzun Yol cinsi kömürlü taşıtlardandı. Ev Konforu, yani tuvaleti vardı ve koltuklar, daha doğrusu yayları henüz bozulmamış olanlar bayağı rahattı; bu yüzden kimse inmedi. Üstelik yağmur yağıyordu. Yolda kalıp bekleyen insanların her zaman yaptığı gibi konuşmaya başladık. Elindeki kitapçığı gösterdi — ciddi görünüşlü bir adamdı ve öğretmen edasıyla elini kolunu sallayarak konuşuyordu— ve "İlginç bir şey!" dedi. "Okuduğuma göre denizin derinliklerinden yeni bir kıta yükseliyormuş."</p>

  <p>Mavi çorapları içler acısı bir haldeydi. Dikebilmek için delik olmayan bir yeri olmalıydı en azından. "Hangi denizden?"</p>

  <p>"Henüz tam olarak bilmiyorlar. Uzmanların çoğu Atlantik olduğunu düşünüyor. Ama Pasifik'te de olabileceğine dair belirtiler varmış."</p>

  <p>"Okyanuslar biraz fazla kalabalık olmayacak mı?" diye sordum, pek ciddiye almadan. Biraz yolda kaldığımız için, biraz da o mavi çoraplar bir zamanlar ayağı sıcak tutan iyi çoraplar olduğundan kafam bozuktu.</p>

  <p>Kitapçığı tekrar gösterip ciddiyetle başını salladı. "Hayır" dedi, "eski kıtalar yenilere yer açmak için batıyor. Kendi gözlerinizle görebilirsiniz bunu."</p>

  <p>Gerçekten de görebilirdiniz. Manhattan Adası şu anda su yükselmediği zamanlarda üç buçuk metre su altında; Ghirardelli Meydanı'nı da istiridye yatakları sardı.</p>

  <p>"Kutup buzlarının erimesiyle okyanuslar yükseldiği için oluyor sanıyordum ben bunu."</p>

  <p>Tekrar başını salladı. "Bu, etkenlerden biri. Kirliliğin yarattığı sera etkisi yüzünden Antarktika bile yaşanılır hale gelebilir. Ama iklim etkenleri Atlantik ve Pasifik'te yeni, belki de çok eski kıtaların yükselmesini açıklamaya yetmez." Kıtaların nasıl kaydığını anlatmayı sürdürdü; ama Antarktika'ya yerleşme fikri hoşuma gitmişti ve ben bir süre bunu düşledim. Erebus Dağı'nın yüksek zirvesinin ardında doğmayan güneşin kuzeye altın haleler saçtığı, çok boş, çok sessiz, baştan aşağı mavi ve beyaz bir yer olarak düşünüyordum orayı. Çok az kişi bulunuyordu. Onlar da çok sessizdi; beyaz boyunbağları ve kuyrukları vardı. Bazıları ellerinde obua ve viyola taşıyordu. Güneyde, beyaz topraklar kutba kadar, uzun bir sessizlik içinde uzanıyordu.</p>

  <p>Hood Dağı Vahşi Yaşam Alanı'nın tam tersi. Yorucu bir tatil olmuştu. Yatakhanedeki diğer kadınlara bir şey diyeceğim yok ama kahvaltıda sırf makarna veriyorlardı ve bir sürü de, sıkı kurallara bağlı eğlence düzenleniyordu. Amerika Birleşik Devletlerinde kalan en büyük orman olan Ulusal Orman Park Alanı'na gitmeyi dört gözle beklemiştim ama ağaçlar hiç de kartpostallarda, broşürlerde ve Federal Güzelleştirme Bürosunun reklamlarında görünenlere benzemiyordu. Bodur ağaçlardı ve her birinin üzerinde hangi kurum tarafından dikildiğini belirten bir plaket çakılıydı. Aslında ağaçtan çok yeşil piknik masaları ve çimentodan erkek ve kadın tuvaletleri vardı her yanda. Ormanın çevresine, izinsiz girmek isteyenleri uzak tutmak için elektrikli tel çekilmişti. Orman korucusu dağ kuşlarından bahsetmişti: "Gözü kara küçük soyguncular" diyordu, "gelip elinizdeki sandviçi kapıverirler." Ama ben bir tekine bile rastlamadım. Belki de haftalık Fazla Kalorilere Dikkat Günü olduğundan hiçbirimizde sandviç yoktu da ondan. Bir kuş görsem onun elindeki sandviçi ben kapıverirdim belki de, kim bilir. Her neyse, yorucu bir haftaydı; keşke evde kalıp çalışsaydım diye düşündüm durdum. Gerçi o zaman bir haftalık ücretten olurdum; çünkü evde kalıp viyola çalışmak Federal Birlikler Birliği'nce belirlenen planlı, boş zamanları değerlendirme etkinlikleri uygulaması kapsamına girmiyor. Ama yine de pişman oldum.</p>

  <p>Antarktika seyahatimden döndüğümde yanımdaki adam hâlâ kitap okuyordu; kitapçığa bir göz atabildim ve en tuhafı da bu oldu. Kapağında "Devlet Muhasebeci Yetiştirme Okullarında Verimliliğin Artırılması" yazıyordu ve göz attığım paragrafta okyanusların derinliklerinden yükselen kıtalara ilişkin hiçbir şey yoktu; tek kelime bile edilmiyordu.</p>

  <p>Çıkıp Gresham'a kadar yürümeye karar verdik; zira yapabileceğimiz en iyi şeyin Portland Metropoliten Alanı Hızlı Toplu Taşımacılık Hatlarına ulaşmak olduğuna karar verilmişti; çünkü arızalar çok sık olduğundan otobüs şirketinin elinde, bizi almak üzere gönderebileceği otobüs kalmamıştı. Yürüyüş sırılsıklamdı ve bayağı sıkıcıydı da, bir tek Soğuk Dağ Komününün yanından geçişimiz dışında. Çevresinde izinsiz girişleri engellemek için bir duvar ve "Soğuk Dağ Komünü" yazılı neon bir tabela vardı; otantik blucin ve panço giymiş bazı insanlar otoyola çıkmış, turistlere makrame kemer, şekilli mum ve soya ekmeği satıyordu. Gresham'da, Burnside'a hareket eden, 4.40 GPARTL süperjet uçan trene binip 230. Bölge'ye gittim, oradan 217'ye yürüdüm ve Goldschmidt Geçidi'ne giden otobüse atladım, sonra aktarma yapmak için bir diğer otobüse geçtim ama o da su kaynattı; böylece aşağı bölgedeki aktarma noktasına ancak 8.10'da varabildim. Saat başı kalkan otobüs sekizde gitmişti; ben de Longhorn Kalın Biftek Lokantası Büfesi'nde etsiz bir hamburger yedim ve dokuz otobüsüne binip saat onda eve vardım. Daireme adım atar atmaz ışıkları açmaya giriştim ama yanmadı. Batı Portland'daki arıza yüzünden haftalardır kesinti vardı. Ben de karanlıkta mum aranmaya başladım ve bir dakika geçmedi ki yatağımda birinin uzanmış, yatmakta olduğunu fark ettim.</p>

  <p>Paniğe kapıldım; tekrar ışıkları yakmaya çalıştım.</p>

  <p>Uzun, ince yapılı bir adam uzanmış, yatıyordu. Ben yokken her nasılsa eve girmiş ve orada ölmüş bir hırsız olabileceğini düşündüm. Bir an önce çıkabilmek ya da hiç olmazsa çığlıklarımı duyurabilmek için kapıyı açtım; elimin titremesine bir kibrit çakabilecek kadar hâkim olmayı becerip, bir mum yaktım ve yatağa yaklaştım.</p>

  <p>Işık onu rahatsız etti. Gırtlağından bir horultu yükseldi ve başını yana çevirdi; gördüğüm bir yabancıydı ama kaşlarını tanıdım, sonra örtülü gözkapaklarının genişliğini ve derken kocam olduğunu anladım.</p>

  <p>Elimde mumla başında dikildiğim sırada uyandı. Güldü ve uyur uyanık bir halde konuştu: "Ah, Psikhe! Kutsal toprak olan bölgelerden gelen kadın."</p>

  <p>İkimiz de pek fazla tantana yapmadık. Hiç beklenen bir şey değildi; ama orada olmak ona doğal geliyor gibiydi, orada olmamaktan daha doğal ve çok heyecanlı olamayacak kadar yorgundu. Karanlıkta yan yana uzandık ve taşocağında bir kazada sırtını incittiğini ve daha da kötüleşeceğinden korktukları için onu Rehabilitasyon Kampından erken salıverdiklerini anlattı. Orada ölecek olursa bu, dışarıda kötü reklam olurdu; zaten Rehabilitasyon Kampları ve Federal Tabipler Birliği hastanelerindeki ölüm olayları hakkında bir sürü söylenti dolaşıyordu etrafta. Birileri onun Goldbach Hipotezinin kanıtlanması üzerine yaptığı bir çalışmayı Pekin'de yayımlattığı için yurtdışındaki bilim adamları Simon'un adını işitmişlerdi. Bu yüzden onu, ilk tutuklandığında cebinde bulunan sekiz dolarla vaktinden önce salıvermişlerdi; bu para da tabii ki ona yetmemişti. Idaho, Coeur D'Alane'den eve kadar otostop yaparak gelmiş ve bu arada da, otostop yaparken yakalanıp Walla Walla'da iki gün hapiste yatmıştı. Bana bunları anlatırken gözünden uyku akıyordu ve anlattıktan sonra da uyuyakaldı. Elbise değiştirip yıkanması gerekiyordu ama onu uyandırmak istemedim. Üstelik, ben de yorgundum. Yan yana yattık; başını koluma dayadı. Hiç bu kadar mutlu olduğumu hatırlamıyordum. Hayır; mutluluk değil miydi yoksa bu? Daha büyük, daha karanlık bir şeydi; daha çok bilgi gibi bir şey, gece gibi: coşku.</p>

  <p class="p1"><br/></p>

  <p class="p4">Uzun süredir karanlıktı, çok uzun süredir. Hepimiz kör olmuştuk. Ve soğuk vardı, yoğun, hareketsiz, ağır bir soğuk. Hiç kımıldayamıyorduk. Kımıldamadık. Konuşmadık. Ağızlarımız kapalıydı, soğuktan ve ağırlıktan kilitlenmişti. Gözlerimiz sımsıkı yumulmuştu. Kol ve bacaklarımızı kımıldatamıyorduk. Zihinlerimizi kımıldatamıyorduk. Ne zamandan beri? Zaman süresi yoktu. Ölüm ne kadar sürer? Hem insan sadece yaşadıktan sonra mı ölür yoksa yaşamdan önce de ölümüdür? Kesinlikle öldüğümüzü düşünüyorduk, eğer bir şeyler düşünüyorsak; tabii ama bir zamanlar yaşamış olsak bile bunu hatırlamıyorduk. Bir değişiklik oldu. Önce basınç değişmiş olmalı; ama biz bilmiyorduk bunu. Gözkapakları dokunmaya duyarlıdır. Sımsıkı kapatılmaktan yorulmuş olmalılar. Üzerilerindeki basınç biraz azalınca açıldılar. Ama bunu bilmemize imkân yoktu. Hiçbir şey hissedemeyeceğimiz kadar soğuktu. Görülecek bir şey yoktu. Siyahlık vardı.</p>

  <p class="p4">Ama sonra —"sonra"; çünkü olay zamanı yarattı, öncekini ve ardındakini, uzağı ve yakını, şimdiyi ve sonrayı yarattı— ışık oldu. Bir ışık. Kestiremediğimiz bir uzaklıktan, yavaşça geçen küçük, garip bir ışık. Geçerken ışınım noktasını hafifçe bulandıran küçük yeşilimsi-beyaz bir ışık. Gözlerimiz açıldı "sonra" herhalde çünkü onu gördük. An'ı gördük. An bir ışık noktasıdır. Karanlıkta olsun bütün ışık alanında olsun, an küçüktür ve hareket eder ama hızlı değil. Ve "sonra" da gider. Bir başka an daha olabileceği gelmedi aklımıza. Birden fazla olabileceğini düşünmek için bir neden yoktu. Biri bile yeterince harikaydı: Karanlığın tüm alanında, soğukta, ağır, yoğun, kımıltısız, zamansız, yersiz, sınırsız siyahlıkta bir anlık, küçük, hafifçe bulanık, kımıldayan bir ışık! Zamanın bir kere yaratılması yeter diye düşündük.</p>

  <p class="p4">Ama yanılıyorduk. Bir ile birden-çok arasındaki fark dünya kadardır. Hatta dünya bu farklılıktır. Işık geri geldi.</p>

  <p class="p4">Aynı ışık mı yoksa başkası mı? Belli değildi.</p>

  <p class="p4">Ama "bu kez" ışığı merak ettik: Küçük ve yakın mıydı yoksa büyük ve uzak mı? Yine belli değildi; ama kımıltısında bir şey, bir duraklama belirtisi, bir duraksama niteliği vardı ki büyük ve uzak bir şeye özgü olamazdı. Yıldızlar, örneğin. Yıldızları hatırlamaya başladık. Yıldızlar hiç duraksamazlardı.</p>

  <p class="p4">Belki hareketlerinin soylu kesinliği uzaklığın bir etkisiydi yalnızca. Belki delicesine sarsılıyorlardı, kozmik karanlığa fırlatılan bir ilk bombanın şarapnelleri gibi, ama zaman ve uzaklık bütün anları yumuşatıyordu. Eğer evren, göründüğü gibi bir yıkım eylemiyle başlamışsa bile görmeye alıştığımız yıldızlar anlatmıyordu onun öykülerini. Eşsiz bir dinginlikteydiler.</p>

  <p class="p4">Gezegenler ise... Gezegenleri hatırlamaya başladık. Görünümleri ve hareket yönleri değişmişti. Yılın belirli zamanları, Mars yönünü ters çevirip gerisingeri yıldızlara doğru giderdi. Venüs, hilal tolun ve batış evrelerinden geçtikçe parlaklaşır ve sonra solardı. Merkür gündoğumuyla aydınlanmış, gökte kayan bir yağmur taneciği gibi titreşirdi. Şimdi seyrettiğimiz ışıkta da bu düzensiz, titrek özellik vardı. Kesinlikle gördük yön değiştirdiğini ve geri döndüğünü. Sonra küçüldü, görünmez oldu; kırpıştı —bir tutulma mı oldu ne— ve yavaş yavaş gözden yitti. Yavaşça, ama bir gezegen için yeterince yavaş değil. Sonra —üçüncü "sonra"— kuşkuya yer bırakmayacak kadar kesin biçimde Dünyanın Harikası çıkageldi, Büyülü Oyun, bak şimdi, bak gözlerine inanmayacaksın, anne, anne bak ne yapıyorum.</p>

  <p class="p4">Bir fırlama hareketiyle soldan sağa bayağı hızla ilerleyen, sıra halinde yedi-ışık. Sağdan sola daha az bir hızla ilerleyen iki bulanık, yeşilimsi ışık. İki-ışık duruyor, kırpışıyor, ters yöne dönüyor, telaşla ve yalpalayarak soldan sağa geçiyor. Yedi-ışık hızını artırıyor ve yetişiyor. İki-ışık umutsuzca parlıyor, titriyor ve gidiyor.</p>

  <p class="p4">Yedi-ışık hareketsiz kalakalıyor bir süre, sonra yavaş yavaş tek bir ışık halini alıyor, uzaklaşmaya başlıyor ve adım adım karanlığın yoğunluğu içinde gözden yitiyor.</p>

  <p class="p4">Ama karanlıkta başka ışıklar doluyor şimdi, birçok ışık: Işıltılar, benekler, diziler, kıvılcımlar... Kimileri burnumuzun dibinde, kimileri uzakta. Yıldızlara benziyorlar, evet; ama yıldız değiller. Büyük Varoluşlar değil gördüklerimiz, sadece küçük hayatlar.</p>

  <p class="p1"><br/></p>

  <p>Sabahleyin Simon kampı anlattı biraz ama bana evin her yanını arattırıp mikrofon olmadığını anladıktan sonra. Başlarda, onu davranış moduna soktuklarını ve paranoyak olduğunu düşündüm. Daha önce dinlenmemiştik hiç. Ve bir buçuk yıldır yalnız yaşıyordum; kendi kendime konuşmamı dinlemek istemezlerdi herhalde. Ama o, "Benim buraya geleceğimi tahmin ediyorlardır" dedi.</p>

  <p>"Ama serbest bıraktılar seni!"</p>

  <p>Orada öylece uzanmış bir halde bana gülümsedi. Ben de aklıma gelen her yeri araştırdım. Tek bir mikrofon bile bulamadım, ama ben Vahşi Yaşam'dayken birisi gelip çekmeceleri kurcalamış gibiydi. Simon'un tüm kâğıtları Max'lerdeydi; bu yüzden bunun pek bir önemi yoktu. İspirto ocağında çay demledim ve demlikte kalan sıcak suyla Simon'u yıkayıp tıraş ettim; kalın bir sakalı vardı ve Kamp'tan getirdiği bitler yüzünden ondan kurtulmak istiyordu. O sırada da bana kampı anlattı. Aslında çok az şey anlattı ama fazlasına gerek yoktu zaten.</p>

  <p>On kilo vermiş. Zaten normalde de 60 kilo kadar olunca geriye pek az şey kalmıştı. Dizleri ve bilek kemikleri derisinin altından taş parçaları gibi çıkıntı yapıyordu. Ayakları Kamp botlarının içinde şişmiş ve çiğnenmiş gibiydi; yürüdüğü son üç gün boyunca çıkarmaya cesaret edememişti onları, bir daha giymeye mecali kalmayacağından korkarak. Onu yıkamam için çömeldiği zaman gözlerini kapattı.</p>

  <p>"Sahiden burada mıyım?" diye sordu. "Burada mıyım?"</p>

  <p>"Evet" dedim. "Buradasın. Benim anlayamadığım, buraya nasıl geldiğin."</p>

  <p>"Ah, durmadığım sürece o kadar kötü değildi. Gereken tek şey nereye gittiğini bilmen, gidecek bir yerinin olması. Biliyorsun, Kamp'taki bazı insanlar, onları bıraksalar bile gidecek yerleri olmadığı için hiçbir yere gidemezler. Asıl olan hiç durmamaktı. Sadece sırtım tutulmuş durumda şimdi."</p>

  <p>Banyoya gitmek için kalktığında doksan yaşındaki bir adam gibi yürüyordu. Dik duramadı; iki büklüm olup yığıldı. Temiz çamaşırlar giymesine yardım ettim. Yeniden yatağa uzanırken, kalın bir kâğıt parçasının yırtılırken çıkardığı sesi andıran acı bir haykırış çıktı ağzından. Odada dolaşıp eşyaları yerleştirdim. Yanına oturmamı istedi ve ağlamayı sürdürürsem gözyaşlarımda boğulacağını söyledi. "Bütün Kuzey Amerika kıtasını suya gömeceksin" dedi. Başka ne söylediğini hatırlamıyorum; ama sonunda beni güldürdü. Simon'un söylediği şeyleri hatırlamak ve onları dinlerken gülmemek güçtür. Sadece onu sevdiğimden söylemiyorum bunu; herkesi güldürür o. Bunu bilinçli olarak yaptığını sanmıyorum; sadece başka insanlarınkinden farklı çalışan, matematikçi kafası yüzünden. Sonra da, güldükleri zaman hoşlanır bundan.</p>

  <p>"Onu" düşünmek; on yıldır tanıdığım adamı ve tanınmaz hale gelmiş, farklı biri olmuş "onu" düşünmek garip geliyor. Çoğu dilde neden "ruh" anlamına gelen bir sözcük bulunduğunu anlamanıza yetiyor bu. Ölümün çeşitli dereceleri var ve zaman hiçbirine karşı korumuyor bizi. Yine de bir şeyler kalıyor geride; işte bunun için de bir sözcük gerekiyor.</p>

  <p>Bir buçuk yıldır söyleyemediğim şeyi söyledim: "Beynini yıkamalarından korkuyordum."</p>

  <p>"Davranış modu pahalıya geliyor" dedi. "Sadece ilaçlarla yapsalar bile. Daha ziyade, Çok Önemli Kişiler için kullanıyorlar onu. Ama korkarım, benim de önemli biri olabileceğimi düşünüyorlar. Son aylarda çok sık sorguya çekildim. 'Dış bağlantılarım' hakkında." Homurdandı. "Yurtdışında yayımlanan şeyler, sanırım. Bu yüzden dikkatli olmak niyetindeyim, ki bir dahaki sefere beni tıktıkları yer Federal Hastane değil yine Kamp olsun."</p>

  <p>"Simon, onlar... zalim insanlar mıydı yoksa sadece inandıkları adalet anlayışını mı uyguluyorlardı?"</p>

  <p>Bir süre cevap vermedi. Cevap vermek istemedi. Ne sorduğumu biliyordu. Başımızın üstünde umudu, o kılıcı hangi ipin tuttuğunu biliyordu.</p>

  <p>"Bazıları..." dedi sonunda, belli belirsiz.</p>

  <p>Bazıları zalimdi. Bazıları yaptığı işi seviyordu. Her şeyi topluma yükleyemezsin.</p>

  <p>"Gardiyanlar kadar mahkûmlar da" dedi.</p>

  <p>Her şeyi düşmana yükleyemezsin.</p>

  <p>"Bazıları, Belle" dedi heyecanla elime dokunarak, "bazıları... Orada pırlanta gibi insanlar da vardı."</p>

  <p>İp kalın; tek darbede kesemezsin.</p>

  <p>"Neler çalıyorsun" diye sordu.</p>

  <p>"Forrest, Schubert."</p>

  <p>"Dörtlünüzle mi?"</p>

  <p>"Artık üçlü. Janet yeni sevgilisiyle Oakland'a gitti."</p>

  <p>"Ah, zavallı Max!"</p>

  <p>"Fena da olmadı hani. Zaten kötü bir piyanistti."</p>

  <p>Ben de Simon'u güldürüyorum, isteyerek yapmasam da. İşe gitme saatim gelip geçene kadar konuştuk. Geçen yıl çıkan Tam İstihdam Yasası'ndan beri on iki vardiyasında çalışıyorum. Kesekâğıtlarını yeniden işleyen bir fabrikada kontrolörüm; ne var ki şimdiye kadar tek bir kesekâğıdını bile geri çevirdiğim olmadı. Hatalı parçaları önce elektronik kontrolör yakalıyor. Oldukça sıkıcı bir iş. Ama günde yalnızca dört saat; üstelik İşsiz kategorisine kaydolmak için kuyruklarda bekleyip, beden ve zekâ testlerinden geçmek ve bir sürü form doldurup her hafta sosyal güvenlik danışmanları ve müfettişlerle konuşmak, sonra da her gün ekmek karnesi için kuyrukta beklemek daha çok zaman alıyor. Simon her zaman olduğu gibi işime gitmemi istedi. Denedim ama yapamadım. Hoşça kal demek için onu öptüğümde cayır cayır yanıyordu. Çıktım ama işe gitmeyip yasadışı çalışan bir doktor buldum. Fabrikada çalışan kızlardan biri önermişti onu, federal hekimlerin kürtaj yaptıktan sonra her seferinde yazdığı, iki yıl süreyle cinselliği öldüren ilaçları almadan kürtaj yaptırmak istersem diye. Doktor, Alder Sokağı'nda bir kuyumcunun yanında çalışıyormuş; bu da iyi bir şey demişti kız, paran yoksa kuyumcuya bir şeyler rehin bırakabilirsin. Kimsenin yeterli parası yok ve kredi kartları da karaborsada para etmiyor tabii ki.</p>

  <p>Doktor hemen gelmek istedi ve birlikte otobüse bindik. Evli olduğumuzu hemen anladı; bize bakıp bir kedi gibi gülümsemesi komikti. Bazı insanlar yasadışılığı sırf yasadışılık uğruna severler. Kadınlardan ziyade erkekler. Yasaları yapan, uygulayan ve çiğneyen erkeklerdir ve sonra bütün bu gösterinin ne kadar harika olduğunu düşünürler. Kadınların çoğuysa yasalara aldırmamakla yetinir. Fakat bu kadın, tıpkı bir erkek gibi, yasaları çiğnemekten hoşlanıyordu. Belki de en çok bu yüzden, işin karanlık yanını sevdiğinden yasadışı bir işe girişmişti. Ama tek neden bu değildi tabii. Kuşkusuz, doktor olmayı da istemişti ve Federal Tabipler Birliği, kadınların tıp fakültesine girmesine izin vermiyordu. Eğitimini bir başka doktorun özel öğrencisi olarak, tezgâh altında tamamlamış olmalıydı. Simon da matematiği böyle öğrenmişti; çünkü üniversiteler İş İdaresi ve Reklamcılık ve Medya Bilgisinden başka bir şey öğretmiyorlardı artık. Her neyse, bu işi bir şekilde öğrenmişti ve işini seviyor gibiydi. Hemen Simon için ev yapımı bir çekici hazırlayıverdi ve Simon'a iki ay boyunca fazla yürümeye kalkarsa hayatının sonuna kadar sakat kalacağını ama uslu durursa çok çok biraz topallayacağını söyledi. Öğrenmekten memnun kalacağınız bir şey değildi ama biz memnun olduk. Gitmeden önce bana içinde iki yüz kadar düz beyaz hap bulunan, etiketsiz bir şişe uzattı. "Aspirin" dedi. "Haftalar boyunca bir hayli ağrı çekecek."</p>

  <p>Şişeye baktım. Daha önce hiç aspirin görmemiştim; sadece fed-doktorların reçetelere yazdığı, Temiz İlaç ve Gıda Kurumu'nun araştırma rekabet ruhunu teşvik için belirlediği çok ama çok ucuza satılan, mahallenizdeki FTB ruhsatlı, dostça hizmet veren özel-teşebbüs eczanelerde hazırlanan, her doktorun tavsiyesi, mucizevi alaşımlı Ekstra Güçlü Apaspirin ile Süper-Kabarcıklı Ağrı Kes ve Üç Etkili N-L-G-Zic'i biliyordum.</p>

  <p>"Aspirin" diye tekrarladı doktor. "Her doktorun tavsiyesi mucizevi alaşım." Yine kedi gibi sırıttı. Sanırım, günah içinde yaşadığımız için sevmişti bizi. O karaborsa aspirin şişesi herhalde rehin bıraktığım Navaho bileziğinden çok daha pahalıydı.</p>

  <p>Simon'u, adresime geçici ikamet statüsüyle kaydettirmek için tekrar çıktım ve onun adına Geçici işsizlik tazminatı ekmek karnesi almak için başvurdum. Bunları yalnızca iki hafta süre için veriyorlardı ve her gün gelmeniz gerekiyordu; ama onu Geçici Özürlü statüsüne geçirmek, iki fed-doktorun imzasını almak demekti ve bunu bir süre ertelemenin daha iyi olacağını düşündüm. Kuyruğa girip doldurması gereken formları almak ve memurların kendisinin neden gelmediği yolundaki sorgusuna cevap vermek üç saat sürdü. Bir şeyden işkillenmişlerdi. Eğer sürekli yer değiştiriyorsanız ve arada bir arkadaşlarınız sizi idare edip kendi adresine kaydettiriyorsa iki kişinin evli olduğunu kanıtlaması zordu elbette; ama bizim bütün eski dosyalarımız ellerindeydi ve açıkçası, kuşku uyandıracak kadar uzun bir süre birlikte dolanmıştık. Devlet sahiden kendi kendine bir sürü zorluk çıkarıyor. Evliliğin yasal kabul edildiği ve zinanın başınıza dert açtığı zamanlarda yasaları uygulamak daha kolay oluyordu herhalde. Sizi bir kere yakalamaları yetiyordu. Ama bahse girerim, insanlar en az şimdi yaptıkları kadar sık çiğniyorlardı yasaları.</p>

  <p><br/></p>

  <p class="p4">Fener yaratıklar nihayet sadece ışıklarını değil, ışıkla aydınlanmış bedenlerini de görebileceğimiz kadar yakına geldiler. Güzel değildiler. Koyu renkliydiler, çoğunlukla da koyu bir kırmızı ve tümüyle bir ağızdan ibarettiler. Birbirlerini yiyorlardı bütün bütün. Işık ışığı yuttu, hepsi hep birlikte karanlığın koca ağzında yutuldu. Yavaş hareket ediyorlardı çünkü hiçbir şey, ne kadar küçük ve aç olursa olsun o ağırlık altında, o soğukta hızlı hareket edemez. Korkudan yusyuvarlak olmuş gözleri hiç kapanmıyordu. Yutkunan ağızlarının ardındaki vücutları ufak ve kemikliydi. Dudaklarında ve kafataslarında tuhaf, çirkin süsler taşıyorlardı: püsküllü saçaklar, düğüm düğüm ibikler, tüye benzer yapraklar, nişanlar, halkalar. Derin otlakların zavallı küçük koyunları. Karanlığın ağırlığıyla kemiklerine kadar ezilmiş, karanlığın soğuğuyla iliklerine kadar donmuş, partal, avurtları çökük cüceler, bizi yaşama döndüren, parlak bir açlıkla yanan küçük canavarlar! Arada bir, fener yaratıklardan birinin ölgün, titrek aydınlığında başka büyük, hareketsiz şekiller de çarpıyordu gözümüze: Uzaklarda bir duvar gibi değil, bir duvar kadar katı ve kesin değil ama bir yüzey, bir düzlem gibi... Orada mıydı?</p>

  <p class="p4">Ya da uzaklarda, aşağılarda bir şey parıldıyordu belli belirsiz. Ne olabileceğini anlamaya çalışmanın faydası yoktu. Fener yaratıkların boğuşmasıyla sarsılmış, yavaşça havalanıp inerken bir parça elmas tozu gibi titreşen bir kalıntı lekesi, çamur veya mika herhalde. Şu veya bu; gidip ne olduğunu görmek için kımıldayamıyorduk. Fener yaratıkların soğuk, kısıtlı özgürlüğüne bile sahip değildik. Hareketsizdik, çakılı kalmıştık, yarı belirgin gölge duvarlar arasındaki durgun gölgelerdik. Orada mıydık? Fener yaratıklar bizim farkımızda değil gibiydi. Önümüzden, aramızdan, belki de içimizden geçiyorlardı, emin olamazdık. Korkmuyorlar, merak da etmiyorlardı.</p>

  <p class="p4">Bir defasında, bir elden biraz büyükçe bir şey yakınımıza geldi sürünerek ve bir an için, sürünen yaratığın parıltısında, her biri küçük mavimsi ışık noktacıklarıyla, benek benek tüylerle örtülü bir duvarın yükseldiğini gördük kaldırımdan. Yaratığın altında kaldırımı ve yanında duvarı gördük, kesin, berrak çizgiselliğiyle, akışkan, rasgele, geniş ve boş olan her şeye karşıtlığıyla ürküten duvarı. Yaratığın pençelerinin, küçük gergin parmaklar gibi yavaşça uzanıp açılarak duvara dokunduğunu gördük. Işıktan tüyleri titreşerek duvara süründü ve köşeyi dönerek kayboldu. Artık biliyorduk ki duvar oradaydı ve bir dış duvardı o, bir evin dış cephesi belki ya da şehrin kulelerinden birinin kenarı. Kuleleri hatırladık. Şehri hatırladık. Onu unutmuştuk. Kim olduğumuzu unutmuştuk; ama şehri hatırlıyorduk artık.</p>

  <p class="p1"><br/></p>

  <p>Eve vardığımda FBI çoktan gelmişti bile. Simon un adresini kaydettirdiğim, polis karakolundaki bilgisayar, adını FBI merkezindeki bilgisayara ışık hızıyla iletmiş olmalı. Simon'u bir saat kadar sorguya çekmişler, ekseriyetle de Kamp'tan çıkıp Portland'a gelene kadar geçen on iki gün boyunca ne yaptığı hakkında. Pekine falan gitmiş olduğunu düşünüyorlardı herhalde. Walla Walla'da otostopçuluktan sabıka kaydı bulunması sayesinde hikâyesini kanıtlayabilmiş. İçlerinden birinin banyoya gittiğini söyledi bana. Banyo kapısının kenarına iliştirilmiş küçük mikrofonu elimle koymuş gibi buldum. Dokunmadım. Şunu çok iyi anlamıştık ki, evde bir tane olduğunu biliyorsanız, hiç dokunmamak, onu çıkarıp sonra bilmediğiniz öteki mikrofonların nerede olduğunu merak edip durmaktan çok daha iyidir. Simon'un dediği gibi, vatanseverliğe aykırı bir şey söylemek istediğimiz anda sifonu çekebilirdik.</p>

  <p>Pilli bir radyom vardı: Çok fazla kesinti oluyor ve suları kaynatmak filan gerekiyor; bu yüzden zaman kaybetmemek ve tifodan ölmemek için pilli bir radyoya gerçekten ihtiyaç duyuyorsunuz. Ben ispirto ocağında akşam yemeğini hazırlarken Simon da radyoyu açtı. Tüm-Amerika Yayın Kurumu saat altı haberlerinin spikeri Uruguay'da barışın imzalanmak üzere olduğunu, Katmandu dışındaki bir villada sürdürülen gizli görüşmelerin 613. gününde Başbakan'ın özel yardımcısının yanından geçen bir sarışına gülümserken görüldüğünü söyledi. Liberya'daki savaş iyi gidiyordu; düşman 17 Amerikan uçağını, Pentagon ise 22 düşman uçağını düşürdüklerini söylüyordu ve başkent —adını unuttum; ama zaten yedi yıldan bu yana terk edilmiş durumdaydı— özgürlük güçlerinin eline geçmek üzereydi. Arizona'daki polis operasyonları da başarılı olmuştu. Phoenix'teki neo-Birch asiler Amerikan Ordusunun ve Hava Kuvvetlerinin ezici üstünlüğü karşısında fazla dayanamazlardı; çünkü Los Angeles'taki Weather-people'dan sağladıkları küçük taktik nükleer silah yardımının onlara ulaşması engellenmişti. Sonra araya reklam girdi: Biri fed-kredi kartlarına aitti, peşi sıra gelen ise Yargıtay'a: "Yasal bir sorununuz mu var? Dokuz Bilge hepsini çözer! Yargıtay!.." Bunu, gümrük tarifelerinin neden yükseltildiğine ilişkin bir haber ve 2000'in üzerinde kapanan borsa hakkında bir haber ve kulakta kalan kısa bir melodi eşliğinde ABD Hükümeti'nin teneke kutularda satılan suyunun reklamı: Rasgele su içmeyin. Mikroplu sularla hasta düşmeyin. Herkesin seçimi. Buuz gibi, tertemiz Devlet suyu. Üç soprano da son dizede tam bir uyum içindeydi. Sonra tam piller bitmek üzereyken spiker uzaktan gelen bir fısıltıya dönüşen sesiyle yeni bir kıtanın ortaya çıkmakta olduğuna ilişkin bir şeyler söyler gibi oldu.</p>

  <p>"O neydi?"</p>

  <p>"Duyamadım" dedi Simon. Gözlerini kapatmış, yatıyordu; yüzü solgun ve terliydi. Yemekten önce ona iki aspirin verdim. Çok az yedi; ben banyoda bulaşıkları yıkarken uyuyakaldı. Viyola çalışacaktım ama tek odalı bir dairede viyola bayağı gürültü yapar. Onun yerine biraz kitap okudum. Janet'in gitmeden önce verdiği, çoksatar bir kitaptı bu. Çok iyi bir roman olduğunu söylemişti; ama Franz Liszt'i de sever o. Kütüphaneler kapatıldığından beri pek bir şey okumuyorum; kitap bulmak çok zor, sadece çoksatarları satın alabiliyorsunuz. Bunun adını hatırlamıyorum ama kapağında "Doksan Milyon Baskı!!!" yazılıydı. Geçen yüzyılda, sorunların pek az, hayatın yalın ve nostaljik olduğu o güzelim 70'lerde, küçük bir kasabadaki seks hayatı hakkındaydı. Yazar bütün karakterlerin evli olması olgusundan çıkarabildiği her türlü gerilim unsurunu sonuna kadar kullanmıştı. Sonuna baktım ve bütün evli çiftlerin, çocukları şizofren keşler olduktan sonra birbirlerini vurduğunu gördüm; sadece tek bir cesur çift boşanıyor ve ardından, hükümet adına çalışan bir çift açıkgöz âşıkla birlikte yatağa giriyordu ve sonra da parlak bir geleceğin şafağında sekiz sayfa süren grup seks... Ben de yatağa gittim. Simon ateşler içinde yanıyor ama sessizce uyuyordu. Soluk alıp verişi, yumuşak dalgaların uzaktan gelen sesi gibiydi ve ben bu seslere dalıp karanlık denize gittim.</p>

  <p>Çocukluğumda, uyumak üzereyken karanlık denize giderdim sık sık. Uyanan aklımla unutmuştum bunu neredeyse. Çocukken bütün yapmam gereken uzanıp düşünmekti: "karanlık deniz... karanlık deniz..." Sonra, kısa sürede orada olurdum; muazzam derinliklerde sallanır dururdum. Ama büyüdükten sonra, muhteşem bir armağan misali, çok nadiren gerçekleşir oldu. Karanlığın uçurumunu bilmek ve ondan korkmamak, kendini ona ve oradan çıkabilecek herhangi bir şeye bırakmak... Bundan daha büyük bir armağan olabilir mi?</p>

  <p><br/></p>

  <p class="p4">Minik ışıkların etrafımızda gidip gelmesini seyrettik ve bunu yaparak bir mekân ve yön hissi kazandık: yakın ve uzak, en azından ve yüksek ve alçak. Akımların farkına varmamızı sağlayan, bu mekân hissiydi. Mekân etrafımızda tümüyle durgun değildi artık, kendi ağırlığının muazzam basıncıyla ezilmişti. Zorlukla fark ettik: soğuk karanlık kımıldıyordu yavaşça, yumuşakça, uzun bir süre bizi zorlayarak, sonra da yoğun bir dalgalanma içinde yok olup giderek. Boş karanlık kımıltısız, görünmez bedenlerimiz boyunca ağır ağır aktı; onlardan geçti, onları geçti; belki de içlerinden geçip gitti. Bunu nereden bilebilirdik ki?..</p>

  <p class="p4">Nereden geliyordu bu soluk, yavaş, yoğun dalgalar? Derinliklerde bu yavaş yükseliş kımıltılarını harekete geçiren hangi basınç veya çekimdi? Ani ayamı yorduk bunu; yalnızca bize dokunuşunu hissedebiliyorduk ama onların kökenini ve sonunu bulabilmek için duygularımızı keskinleştirdiğimizde başka bir şeyin farkına vardık; büyük akıntıların karanlığındaki bir şeyin: sesler. Kulak verdik. İşittik.</p>

  <p class="p4">Böylece mekân hissimiz keskinleşti ve bölgeselleşti; bir yer hissi oldu. Çünkü ses bölgeseldir, görüntü ise değildir. Ses, sessizlikle sınırlanır ve hem mekân hem zaman içinde çok yakınlaşmadıkça sessizlikten doğmaz. Bir şarkıcının bir zamanlar durduğu yerde dursak da şarkı söyleyen sesi duyamayız; yıllar onu akıntılarıyla götürmüş, batırmıştır. Ses kırılgan bir şeydir, bir titreşimdir; hayatın kendisi kadar naiftir. Yıldızları görebiliriz ama duyamayız. Uzay boşluğu bir atmosfer, ses dalgalarını aktaran bir eter olsaydı bile yıldızları duyamazdık; çok uzaktalar. En fazla, o da dinlersek, kendi güneşimizi duyabiliriz; zor duyulur bir fısıltı halinde, yanışının heybetli harıltısını, patlayan fırtınasını. Bir deniz dalgası birinin ayağına çarpar: dünyanın öteki ucundaki bir volkan patlamasının şok dalgasıdır bu. Ama hiçbir şey duyulmaz. Ufukta kırmızı bir ışık titreşir: Uzak bir anakarada yanan bir şehrin sisli puslu bir yansımasıdır. Ama hiçbir şey duyulmaz. Şiddetli gök gürültüleri ve tiz haykırışlar yalnızca bir yanardağın eteklerinde, şehrin dış mahallelerinde duyulur.</p>

  <p class="p4">İşte böyle, duyduğumuzu fark edince duyduğumuz seslerin bayağı yakınımızda olduğundan emin olduk. Ama yine de yanılmış olabiliriz. Çünkü garip bir yerdeydik, derin bir yerde. Derin yerlerde ses çok uzaklara ve çok hızlı gider; tam bir sessizlik vardır orada, en küçük ses bile yüzlerce mil öteden duyulur.</p>

  <p class="p4">Ve bunlar küçük gürültüler değildi. Işıklar ufaktı ama sesler yoğundu; yüksek değil ama çok genişti. Çoğu kez çok düşük bir perdedendiler; sesten çok, uzun, yavaş titreşimlerdi bunlar. İlk duyduğumuz, altımızdaki akıntılardan yükseliyor gibi geldi bize: Yoğun homurtular, iliklerimize işleyen iniltiler, tıslayan, derin, tedirgin bir fısıltı.</p>

  <p class="p4">Sonra, yukarıdan bazı sesler gelmeye başladı ya da karanlığın sonsuz katlarına takılmışlardı; bunlar daha da garipti çünkü musikiydi. Uzaklardan, karanlıktan gelen muazzam, davetkâr, hazin bir musiki... Seslendiği biz değildik. <i>Neredesiniz? Ben buradayım.</i></p>

  <p class="p4">Bize seslenmiyordu.</p>

  <p class="p4">Büyük ruhların sesleriydiler, büyük hayatların, yalnızların, yolcuların sesleri. Çağırıyorlardı. Pek sık cevap alamıyorlardı. <i>Neredesiniz? Nereye gittiniz?</i></p>

  <p class="p4">Ama kemikler ve Güney'in buzul adacıklarındaki ak kemiklerin çatıları ve lifleri, kemiklerin uçları cevap vermedi.</p>

  <p class="p4">Biz de cevap veremedik. Ama dinledik ve gözlerimizden yaşlar aktı, tuzlu yaşlar ama okyanuslar kadar tuzlu değil; dünyayı kuşatan zavallı dalgalar, büyük hayatların terk edilmiş yolları kadar tuzlu değil, o kadar tuzlu değil ama daha ılık. <i>Ben buradayım. Siz nereye gittiniz?</i></p>

  <p class="p4">Cevap yok.</p>

  <p class="p4">Sadece yukarıya doğru fısıldayan gök gürlemesi.</p>

  <p class="p4">Ama cevap vermesek de biliyorduk şimdi, biliyorduk çünkü işitiyorduk çünkü hissediyorduk. Çünkü ağlıyorduk; biliyorduk varolduğumuzu ve öteki sesleri hatırladık.</p>

  <p class="p1"><br/></p>

  <p>Ertesi gece Max geldi. Ben klozet kapağının üstüne oturdum ve banyo kapısını kapatıp viyola çalıştım. Mikrofonun öteki ucundaki FBI adamları, tam yarım saat boyunca aralıksız solfej ve ikilik suslar dinlediler; ardından da Hindemith'in eşliksiz viyola sonatının enikonu iyi bir yorumunu. Banyo çok küçük, yüzeyleri de çok sert olduğu için yaptığım gürültü sahiden korkunçtu. Ses pek iyi değildi; son derece yankılı ama tiz tınısı her yanı dolduruyordu ve gitgide daha yüksek sesle çalıyordum. Yukarı kattaki adam bir kez yeri yumrukladı, ama eğer ben her pazar sabahı onun sesi sonuna kadar açık televizyonundan Tüm-Amerika Olimpiyat Oyunlarını dinlemeye mecbur kalıyorsam, o da arada bir tuvaletine çıkan Paul Hindemith'i kabulleniversindi bir zahmet.</p>

  <p>Yorulunca mikrofonun üzerine koca bir pamuklu bez örttüm ve yarı sağır bir halde banyodan çıktım. Simon ile Max ateş gibiydi. Alevleri sönecek gibi değildi. Simon çekim formülleri çiziktiriyordu; Max ise her zaman yaptığı üzere bir boksör gibi dirseklerini aşağı yukarı sallayıp genizden gelen sesiyle "E-lek-tron emisyonu..." diye sayıklayıp duruyordu. Gözlerini kısmıştı ve zihni belli ki dilinden saniyede bilmem kaç ışık yılı fazla hızla işliyordu. Çünkü habire baştan başlayıp "E-lek-tron emisyonu..." deyip duruyor ve dirseklerini aşağı yukarı sallıyordu.</p>

  <p>İş üstündeki entelektüellere bakmak çok garip oluyor. Sanatçılar denli garip. Seyircilerin orada oturup <i>sanki gördükleri şeylerin musikiyle bir ilgisi varmış gibi</i>, gözlerini devirip dilini ısıran bir kemancıya veya tükürüğünü biriktiren bir kornocuya ya da elektriğe tutulmuş kara bir kediye benzeyen bir piyaniste nasıl baktığını bir türlü anlayamamışımdır.</p>

  <p>Alevleri bir kasa karaborsa birayla söndürdüm —yasal olanı daha iyi oluyor ama hiçbir zaman biraya yetecek kadar karne bulamıyorum; yemek yemeden duracak denli de susamadım hiç— ve Max ile Simon da yavaş yavaş yatıştı. Max'e kalsa gece boyu kalıp konuşurdu; ama onu kışkışladım çünkü Simon yorgun görünüyordu.</p>

  <p>Radyoyu, yeni pil takıp çalar halde banyoya yerleştirdim, mumu üfledim ve yanına uzanıp Simon'la konuşmaya başladım. Uyuyamayacak denli heyecanlıydı. Max'in, Simon Kampa gönderilmeden önce kafalarını kurcalayan problemleri çözdüğünü ve onun denklemlerini (Simon'un deyimiyle) çıplak olgulara uyarladığını söyledi. Bu demek oluyordu ki "doğrudan enerji çevrimi"ni sağlamışlardı. Simon, yirmi iki yaşında işin teorik kısmını yayımladığından beri on, on iki kişi farklı zamanlarda bunun üzerinde çalışmıştı. Fizikçi Ann Jones teorinin pratikte en basit uygulamasının bir "güneş-kapanı", güneş enerjisini toplayıp depolamaya yarayan, kimi zenginlerin evlerinde bulunan ABD Güneş Isıtaçlarından çok daha ucuz ve üstün bir araç, kurmak olduğunu göstermişti. Ve ipin ucuna yeterince asılırlarsa geriye çok basit bir iş kalıyordu. Şu anda Max ipin ucunu yakalamıştı.</p>

  <p>Simon'un, teorisini yayımladığını söyledim; ama tam da böyle olmadı. Elbette yazılarının bir tekini bile, basılı halde, yayımlatmadı. Federal Hükümet adına çalışmıyor ve devlet onayı yok. Ama çalışması bilim adamları ve şairlerin <i>Sammy's-dot</i> adını verdiği biçimde, yani el yazısıyla yazılmış veya teksir olarak elden ele dolaştırıldı. FBl'ın, parmakları mor olan herkesi tutukladığına dair eski bir şaka vardır; çünkü ya <i>Sammy's-dot</i>'ları teksir etmişlerdir ya da deri hastalığına yakalanmışlardır.</p>

  <p>Her neyse, o gece Simon'un başı göğe ermişti. Asıl coşkuyu saf matematikte buluyor; ama on yıldan bu yana teorisini hayata geçirmek için Clara, Max ve diğerleriyle birlikte çalışmaktaydı ve somut bir zafer kazanma duygusu da iyi bir şeydir. Hiç olmazsa hayatta bir kere yaşamalı insan bunu.</p>

  <p>Beni temsili kitle farz edip, güneş kapanının kitleler için ne ifade ettiğini açıklamasını istedim. Bataryadan daha kolay yapılacak bir araç yardımıyla güneşten enerji sağlayabileceğimizi söyledi. Verimliliği ve depolama kapasitesi öyleydi ki sözgelimi on dakikalık güneş ışığı bizimki gibi bir apartmanın yirmi dört saatlik her türlü enerji ihtiyacını, ısıtma, aydınlatma, asansör falan dahil, karşılayabilirdi, hem de kirlilik yaratmadan; ne katı ne termal ne de radyoaktif kirlilik. "Güneşi tüketmek tehlikeli değil mi?" diye sordum. Ciddi ciddi yanıtladı —aptalca bir soruydu ama çok da değil; bir süre öncesine dek insanlar yeryüzünü tüketmekte de bir tehlike görmüyordu— ve "Hayır" dedi; çünkü madenlerden ve ormanlardan aldığımız, atomu parçalarken yaptığımız gibi, enerjiyi çekip almayacak, ağaçların, otların, yabangüllerinin yaptığı gibi zaten bize doğru gelen enerjiyi kullanacaktık. Buna "Çiçek Gücü diyebilirsin" dedi. Simon yükseklerdeydi, başı göğe ermişti, güneş ışınlarının sırtına binmişti.</p>

  <p>"Biz Devlet'in malıyız" dedi, "çünkü korporatif devlet güç kaynakları üzerinde bir tekel kurmuş durumda ve herkese yetecek kadar güç yok. Ama her isteyen evinin çatısında, tüm bir şehri aydınlatmaya yeterli enerji sağlayacak bir jeneratör kurabilir artık."</p>

  <p>Pencereden karanlık şehre doğru baktım.</p>

  <p>"Sanayi ve tarımda merkezileşmeyi tümüyle kaldırabiliriz. Teknoloji sermayeye değil, yaşama hizmet edebilir. Her birimiz kendi yaşantımızı yönetebiliriz. Güç güçtür!.. Devlet bir makine. Bu makinenin fişini çekebiliriz artık. Güç kokuşmuşluktur; mutlak güç mutlak kokuşmuşluktur. Ama bu, güç bir bedel karşılığı olduğu sürece geçerli. Gruplar gücü kendi ellerinde tutabildikleri sürece, fiziksel yapabilme gücünü başkaları üzerinde manevi yaptırım gücü olarak kullandıkları sürece, bileği kuvvetli olan haklı olduğu sürece. Ama ya güç karşılıksız olursa? Ya herkes eşit güçte olursa? O zaman, herkes haklı olduğunu göstermek için daha iyi bir yol bulmak zorunda kalır."</p>

  <p>"Bay Nobel de dinamiti icat ettiğinde bunu söylüyordu" dedim. "Dünyada barış."</p>

  <p>Güneşin ısıttığı doruktan binlerce metre aşağı kayıp serpişen karlar içinde gülümseyerek yanımda durdu. "Ziyafet sofrasındaki kafatası" dedi, "duvardaki el yazısı. Sakin ol! Bak, görmüyor musun Pentagon'da güneş ışıyor, bütün çatılar açılmış, güneş gücün koridorlarında ışıyor nihayet... Ve onlar iki büklüm oluyorlar, sararıp soluyorlar. Oval Salonun halılarını otlar bürümüş. Kırmızı telefon, faturalar ödenmediği için kapatılmış. İlk işimiz Beyaz Saray'ı çeviren elektrikli tellerin dışına bir elektrikli tel daha çekmek olacak. İçerideki, yetkili olmayanların içeri girmesini engelliyor. Dışarıdaki de yetkililerin dışarı çıkmasını engelleyecek..."</p>

  <p>Sertti elbet. Hapisten yumuşacık çıkan pek olmaz.</p>

  <p>Ama son derece dayanılmaz bir şeydi, büyük umudu görmek ve bunun için umut olmadığını bilmek. Biliyordu bunu. Pekâlâ biliyordu. Ortada bir dağ olmadığını, rüzgârın akışına kapılıp gittiğini biliyordu.</p>

  <p><br/></p>

  <p class="p4">Fener yaratıkların minik ışıkları birer birer yok olup, sönüp gitti. Uzaklardan gelen, yalnız sesler sustu. Soğuk, yavaş akımlar boşandı, boşaldı, arada bir uçurumdaki kaymalarla sarsılır oldu sadece.</p>

  <p class="p4">Gene karanlıktı ve kimse konuşmuyordu. Baştan aşağı karanlık, dilsiz, soğuk.</p>

  <p class="p4">Sonra güneş doğdu.</p>

  <p class="p4">Hatırlamaya başladığımız gündoğumlarına benzemiyordu: havanın kokusunda ve dokunuşundaki tuhaf ve incecik değişim; uyutmaktansa uyandıran, dik tutan ve bekleyen susku... Boz bulanık, yeni, henüz yaratılmış gibi duran nesnelerin görünümü —doğu göğüne yaslanmış uzak dağlar, kendi ellerimiz, çiğ ve gölge dolu yeşil çimenler, pencereyi örten perdenin kenarındaki kıvrım— ve sonra, insan yeniden gördüğünden, ışığın geri döndüğünden, günün doğduğundan emin olamadan uyanan bir kuşun apansız tatlı ötüşü. Ve sonra koro, tek tek her bir ses: Bu benim yuvam, bu benim ağacım, bu benim yumurtam, bu benim günüm, bu benim yaşamım; işte buradayım, işte buradayım, yaşasın! Buradayım! Hayır, hiç de böyle değildi bu gündoğumu. Tümüyle sessizdi ve maviydi. Hatırlamaya başladığımız gündoğumlarında ışığın değil, ışığın dokunduğu her bir nesnenin, şeylerin,'dünyanın farkına varılırdı. Orada olurlardı, gene görünür olurlardı; sanki görünürlük doğan güneşin bir armağanı değil de kendi özellikleriydi.</p>

  <p class="p4">Bu gündoğumunda ışıktan başka bir şey yoktu. Işık bile yoktu aslında, yalnızca renk: mavi.</p>

  <p class="p4">Onu gösteren bir pusula yoktu. Doğuda daha parlak olmuyordu. Doğu ya da batı yoktu. Sadece alt ve üst, aşağı ve yukarı vardı. Aşağısı karanlıktı. Mavi ışık yukarıdan doğru geliyordu. Işıltı düşüyordu. Sarsıntılı gök gürlemesinin durduğu aşağıda parlaklık, morluktan körlüğe geçerek yok oluyordu.</p>

  <p class="p4">Biz, doğrularak ışığın düşüşünü seyrettik.</p>

  <p class="p4">Bir bakıma, güneşin doğuşundan ziyade ince bir kar yağışına benziyordu. Işık belli belirsiz parçacıklar, sonsuz küçüklükte lekecikler halinde, yavaşça alçalıyor, silikleşiyor, karanlık bir gecede düşen kar taneciklerinden daha silik ve daha ince görünüyordu; ama maviydi. Mora çalan, yumuşak, derine işleyen bir mavi, bir buzdağındaki gölgelerin rengi, kardan önce bir kış öğleden sonrasında boz bulutlar arasındaki gök kesiğinin rengi; yoğunluk olarak soluk ama renk olarak diri: uzağın rengi, soğuğun rengi, güneşten en uzak renk.</p>

  <p class="p1"><br/></p>

  <p>Cumartesi akşamı odamızda bilimsel bir konferans düzenlediler. Clara ile Max geldi, elbette, bir de mühendis Phil Drum ve güneş kapanı üzerinde çalışan üç kişi daha. Phil Drum'un keyfi yerindeydi; çünkü o şeylerden bir tane, bir güneş hücresi yapıvermiş ve yanında getirmişti. Ne Simon'un ne Max'in aklına böyle bir şeyin geldiğini sanmıyorum. Yapabileceklerini bildiler mi bunu yeterli görüyor ve başka şeylere dalmak istiyorlardı. Ama Phil, bebeğini bin bir fiyakayla kundağından çıkardı ve herkes türlü yorumlar yaptı: "Bay Watson gelip bir bakar mısınız", "Hey, Wilbur uçuyorsun yahu!" ve "Boktan bir şey bu, Alec, at şunu" ve "Aha, ah yakıyor, yakıyor bu be, vay, vay!" Bu sonuncu yorum Max'ten gelmişti. Phil, hücreyi o akşamüstü, saat dörtte, Washington Parkında hafif yağmur altında bir dakika süreyle güneşe tuttuğunu anlattı. Batı Yakasında perşembeden beri ışıklar yanıyordu, dolayısıyla çekinmeden deneyebilirdik.</p>

  <p>Phil masa lambasının kordonunu hücreye bağladı; sonra ışıkları söndürdük. Lambanın düğmesini çevirdik. Ampul her zaman olduğundan iki kat parlaklıkta, tam 40 Watt gücünde bir ışık saçtı; şehir şebekesi tabii ki hiçbir zaman tam kapasiteyle çalışmıyordu. Hepimiz bakakaldık. Altınrengi metalik ayaklı ve plastik abajurlu ucuz bir masa lambasıydı.</p>

  <p>"Bin güneşten daha parlak" diye mırıldandı Simon yattığı yerden.</p>

  <p>"Sakın" dedi Clara Edmonds, "biz fizikçiler günahı keşfetmiş ve öte yakaya geçmiş olmayalım?"</p>

  <p>"Bomba yapmaya yaramaz" dedi Max hülyalı hülyalı.</p>

  <p>"Bomba ha!" dedi Phil Drum aşağılayarak. "Bombaların miadı doldu. Anlamıyor musun, böylesi bir güçle bir dağı yerinden oynatabiliriz. Yani Hood Dağını tutar, havaya kaldırır ve yine yerine koyarız. Antarktika'yı eritir, Kongo'yu dondurabiliriz. Bir kıtayı batırabiliriz. 'Bana bir dayanak verin dünyayı yerinden oynatayım.' Pekâlâ Arşimet, işte dayanağın. Güneş."</p>

  <p>"Lanet olsun!" dedi Simon. "Belle, radyo!"</p>

  <p>Banyo kapısı kapalıydı ve mikrofonun üzerini kalın bir bezle örtmüştüm ama haklıydı; bu tonda konuşmayı sürdürecek olurlarsa daha fazla parazit gerekecekti. Her ne kadar lambanın berrak ışığında yüzlerini seyretmekten hoşlansam da —hepsinin güzel, ilginç, tıpkı tahta aletlerin sapları ya da akıntılara karşı duran kayalar gibi çok hoş, yıpranmış yüzleri vardı— gece boyu konuşmalarını dinlemek istemiyordum. Bilim adamı olmadığım için değil; bu hiç fark etmiyordu. Ya da söyledikleri şeyleri kabullenmediğim, onaylamadığım, onlara inanmadığım için de değil. Sadece konuşmaları beni müthiş üzdüğü için. Başarılmış bir işi, yapılmış bir keşfi yüksek sesle kutlayamadıkları, orada saklanıp fısıldaşmak zorunda kaldıkları için. Güneşe çıkamadıkları için.</p>

  <p>Viyolamı alıp banyoya gittim ve klozet kapağına tüneyip uzun bir dizi sautille çalışması yaptım. Sonra Forrest Üçlüsünü çalmayı denedim ama fazla sertti. "Harold İtalya'dasın solo bölümünü çaldım; güzeldi ama ruh halime uymadı. Öteki odada hâlâ bağrışıp duruyorlardı. Doğaçlamaya başladım.</p>

  <p>Mi minörde birkaç dakika çalmama kalmadı, lavabo aynasına düşen ışık titreşmeye başladı ve derken sönüverdi: Yeni bir kesinti. Portland Metropoliten Alanına enerji sağlayan yirmi üç nükleer santrale değil de güneşe bağlı olan öteki odanın ışığı ise hiç sönmedi. Aradan iki saniye geçmeden biri onu da kapattı; böylece West Hills bölgesinde ışıklı tek pencere olmaktan kurtulduk. Mumları hazırlayıp kibritleri çaktıklarını işitebiliyordum. Karanlıkta doğaçlama yapmayı sürdürdüm. Işık olmayınca, şeylerin sert, parlak yüzeylerini görmeyince ses daha yumuşak, daha az karışık geliyordu. Çalmayı sürdürdüm; biçim almaya başladı. Yay hareket ettikçe tüm armoni yasaları hep birlikte şakıyordu. Viyolanın telleri benim sesimin akortlarıydı, hüzünle gerilmiş, sevincin tınısına ayarlanmış. Melodi, havadan ve enerjiden yaratıyordu kendini; vadileri yükseltiyor, dağlarla tepeleri alçaltıyor, düzlükleri sivriltiyor ve çıkıntıları düzleştiriyordu. Ve musiki karanlık denize doğru gitti, karanlıkta, uçurumun ötesinde yankılandı.</p>

  <p>Dışarı çıktığımda hepsi orada oturuyor ve hiçbiri konuşmuyordu. Max ağlamıştı. Gözlerinin çevresindeki yaşlarda küçük mum alevlerinin yansımalarını görebiliyordum. Simon karanlıkta yatağına boylu boyunca uzanmıştı; gözleri kapalıydı. Phil Drum, güneş hücresi elinde, iki büklüm oturuyordu.</p>

  <p>Mandalları gevşetip viyolayla yayı kutusuna koydum; gırtlağımı temizledim. Rahatsız etmiştim. En sonunda, "Üzgünüm" dedim.</p>

  <p>Kadınlardan biri konuştu: Rose Abramski, Simon'un özel öğrencilerinden; matematiksel simgeler dışında pek az laf eden, iriyarı, utangaç bir kadın. "Onu gördüm" dedi, "onu gördüm. Beyaz kuleleri ve kenarlarına çarpıp tekrar denize doğru akan suyu gördüm. Ve on bin yıllık karanlıktan sonra sokaklarda ışıyan güneş ışığını."</p>

  <p>"Onları duydum" dedi Simon, karanlığın içinden çok alçak bir sesle. "Seslerini duydum."</p>

  <p>"Ah, Tanrım! Yeter!" diye haykırdı Max ve kalkıp, paltosunu almadan ışıksız koridora daldı. Basamaklardan indiğini duyduk.</p>

  <p>"Phil" dedi Simon yattığı yerden, "kaldıracımız ve dayanağımızla beyaz kuleler dikebilir miyiz?"</p>

  <p>Uzun bir sessizliğin ardından Phil yanıtladı: "Bunu yapacak gücümüz var."</p>

  <p>"Daha ne gerekiyor?" dedi Simon. "Daha ne gerekiyor güçten başka?"</p>

  <p>Kimse cevap vermedi.</p>

  <p class="p1"><br/></p>

  <p class="p4">Mavi değişti. Daha parlak, daha ışıltılı ve aynı zamanda daha kesif oldu: Arılığını yitirdi. Mavi-morun şeffafımsı aydınlığı turkuaza döndü: yoğun ve mat. Yine de her şeyin artık turkuaz renginde olduğunu söyleyemiyorduk; çünkü hâlâ hiçbir şey yoktu. Hiçbir şey yoktu, turkuaz rengi saymazsak.</p>

  <p class="p4">Değişim sürdü. Matlık kayboldu, inceldi; koyu, kesif renk yarı saydam, saydam bir hal aldı. Sonra, sanki kutsal bir elmas veya bir safir ya da zümrüdün parlak kristalinin yüreğindeymişiz gibi oldu. Bir kristalin iç yapısında olduğu gibi hiç devinim yoktu. Ama artık bir şey vardı görülecek. Değerli bir taşın moleküllerinin devinimsiz, zarif iç yapısını görüyorduk sanki. O düzgün, pırıltılı, mavi-yeşil ışıkta düzlemler ve açılar, gölgesiz ve berrak görünüyordu etrafımızda.</p>

  <p class="p4">Bunlar şehrin duvarları ve kuleleriydi, sokakları, pencereleri, kapılarıydı. Onları biliyorduk ama tanımadık. Tanımayı göze alamadık. Çok zaman olmuştu. Ve çok garipti. Bu şehirde yaşarken düş kurardık. Uzanır yatardık geceleri, pencerelerin ardındaki odalarda uyurduk. Ve düş görürdük. Hepimiz okyanusu, derin denizi düşlerdik. Düş görmüyor muyduk şimdi?</p>

  <p class="p4">Kimi zaman aşağıda, derindeki gürleme ve titreşim yeniden harlıyordu ama hafifti şimdi, uzaktaydı; gürleme ve titreşim ve ateş ve çöken kulelere dair anılarımız kadar uzakta, çok eskide. Ne ses ne de bellek korkutuyordu bizi. Onları biliyorduk.</p>

  <p class="p4">Safir ışık iyice parlaklaştı; yeşil, neredeyse altın yeşili oldu. Başımızı kaldırıp baktık. En yüksek kulelerin, yayılan ışıkta parıldayan tepeleri zor görünüyordu. Sokaklar ve eşikler daha karanlık, daha belirgindi.</p>

  <p class="p4">Bu uzun, elmas-karası sokaklardan birinde bir şey kımıldıyordu: Düzlem ve açılardan değil eğim ve yaylardan oluşan bir şey. Hepimiz, yavaşça, merakla dönüp baktık ona, kendi devinimimizin, özgürlüğümüzün o yavaş rahatlığıyla. Meşum, güzel bir akıntıyla toplanarak, yuvarlanarak, kâh hızlı kâh duraksayarak, sokak boyunca boş bir bahçe duvarından bir kapının eşiğine kaydı. Orada, koyu mavi gölgede görülmez oldu bir süre. Seyrettik. Bir kapının tepesinde solgun, mavi bir eğri belirdi. Ardından ikinci bir tane geldi ve üçüncü bir tane. Kımıldayan şey orada, kapının üstünde asılı kalakaldı, kemiksiz bir el ya da gümüşi kordonların sallanan düğümü gibi, bükülmüş bir parmağıyla kapının üzerinde, kendisine benzer ama devinimsiz bir şeyi —bir oymayı— göstererek. Mücevher ışığından bir oyma. Taştan bir oyma.</p>

  <p class="p4">Zarafetle ve kolayca, uzun, eğimli uzantı oymalı şeklin eğimlerini, sekiz ayağı, yuvarlak gözleri izledi. Kendi imgesini tanımış mıydı?</p>

  <p class="p4">Canlı şey ansızın eğildi, eğrilerini gevşek bir düğümle topladı ve sokağa doğru seğirtti; hızlı ve tehditkârdı. Ardında bir an, daha koyu mavi, belli belirsiz bir bulut belirdi, hemen sonra dağıldı, kapının üzerindeki oymalı şekli açığa çıkardı yeniden: Deniz çiçeği, mürekkepbalığı, hızlı, koca gözlü, zarif, çekingen, özenli işaret bin duvara oyulmuş, sütunların, kaldırımların, tutamakların, elmas kutularındaki süslemelerin, kaplamaların, kakmaların, masaların, kapıların desenlerine işlenmişti. Başka bir sokağın alt kısmında neredeyse ilk kat pencereleri düzeyinde, yüzlerce gümüş tozdan, titrek bir bulut belirdi. Tek bir hareketle karşı sokağa yöneldi ve karanlık mavi gölgelerin arasında parıldayıp yitti. Orada, gölgeler vardı şimdi.</p>

  <p class="p4">Başımızı kaldırıp baktık, gümüş balığın uçuşundan yukarı doğru, mücevher-yeşili akıntıların boşaldığı ve mavi gölgelerin düştüğü sokaklardan yukarı doğru. Kımıldayıp yukarı baktık, özlemle, şehrimizin yüksek kulelerine. Öylece duruyordu çökmüş kuleler.</p>

  <p class="p4">Orada, yukarıda, mavi değil, mavi-yeşil değil, altınrengi, giderek parlaklığı artan bir ışıltıyla parlıyorlardı. Çok, çok yukarılara uçsuz bucaksız, değirmi, titrek bir parlaklık uzanıyordu: Deniz yüzeyine vuran güneşin ışığı.</p>

  <p class="p4">Buradayız. Parlak çemberden yaşama atladığımızda, su boşalacak ve kulelerin beyaz kenarlarına çarpacak ve dik sokaklardan tekrar denize akacak. Su, koyu saçlarda, koyu gözlerin kapaklarında parıldayacak ve kuruyup beyaz, ince bir tuz şeridine dönüşecek.</p>

  <p class="p4">Biz buradayız.</p>

  <p class="p4">Kimin sesi? Kim seslendi bize?</p>

  <p class="p1"><br/></p>

  <p>On iki gündür benimle birlikteydi. 28 Ocak günü Sağlık Eğitimi ve Sosyal Güvenlik Bürosunun adamları geldi. Tedavi görmeksizin hastalık geçirip işsizlik tazminatı almakta olduğuna göre onun bakımını devletin üstlenmesi ve onu iyileştirmesi gerektiğini çünkü sağlığın demokratik bir toplumun fertlerinin vazgeçilmez haklarından biri olduğunu söylediler. Simon hastaneye yatırılma belgelerini imzalamayı reddedince onun yerine Sağlık Başmüdürü imzaladı. Ayağa kalkmayı reddedince iki polis onu yataktan çekip kaldırdı. Onlarla boğuşmayı denemeye kalktı. Sağlık memuru tabancasını çekip direnmeyi sürdürürse sosyal güvenliğe karşı geldiği için onu vuracağını ve beni de Devlete karşı komplo kurmaktan tutuklayacağını söyledi. Arkamdan ellerimi kavramış olan adam da istedikleri anda beni, çekirdek aile oluşturma niyetiyle izinsiz hamile kalmak suçundan tutuklayabileceklerini söyledi. O zaman Simon kurtulmaya çalışmaktan vazgeçti. Bütün çabası bunun içindi zaten, amacı onlarla kavga etmek değil, sadece ellerinin serbest kalmasıydı. Bana baktı; onu alıp götürdüler.</p>

  <p>Salem'deki federal hastanede kalıyor. Normal bir hastanede mi yoksa ruh hastalıkları koğuşunda mı olduğunu bir türlü öğrenemedim.</p>

  <p>Dün, radyoda gene Güney Atlantik ve Batı Pasifik'te yükselen kara kütlelerinden söz ediliyordu. Ertesi gece, Max'lerde jeofizik basınçları, kayma ve yarılmaları anlatan bir TV programı seyrettim. ABD Jeodezik Hizmetler Dairesi kentin dört bir yanına ilan asmış; en çok göze çarpan da üzerinde "Bizim hatamız değil" yazan ve Oregon'da geçen ay Kaliforniya'da olduğu gibi büyük bir deprem ve kayma olsa bile Portland'ı etkilemeyeceğini ya da olsa olsa batı banliyölerini etkisi altına alacağını gösteren şematik bir haritayı işaret eden bir kunduz resmi bulunan, büyük bir ilan panosu. Haberlerde de, bir zamanlar Miami'nin bulunduğu yere nükleer bombalar atarak Florida'daki gelgitleri önlemeyi planladıkları söylendi. Sonra da denizi doldurarak Florida'yı yeniden anakaraya bağlayacaklarmış. Şimdiden, dolgu alanlarında konut geliştirme projeleri ve emlak alım-satım ilanları boy göstermeye başladı. Başkan, Colorado, Aspen'de bir mil yüksekteki Beyaz Saray'da kalıyor. Pek işine yarayacağını sanmıyorum. Willamette taraflarında yüzer evler 500.000 dolara gidiyor. Portland'dan güneye kalkan ne tren var ne de otobüs; çünkü geçen haftaki sarsıntılar ve toprak kayması bütün otoyolları fena halde tahrip etmiş; bu yüzden Salem'e yürüyerek gidebilir miyim, ona bir bakmak gerekiyor. Hood Dağı Vahşi Yaşam Haftası için aldığım sırt çantası hâlâ duruyor. Şubat ayına ait Federal Eşit Pay Süper Değerde Yeşil Damgalı en alt sınırdaki ekmek karnemle kuru fasulye ve kuru üzüm aldım; karnenin tamamı ancak yetti. Phil Drum güneş hücresiyle çalışan küçük bir kamp ocağı yaptı benim için. İspirto ocağını almak istemedim, çok yer tutuyor; viyolamı da taşıyabilmek istiyorum. Max bana yarım şişe konyak verdi. Konyak bittiğinde bu defteri şişeye tıkıp ağzını sıkı sıkı kapamayı ve Salem yolundaki tepelik alanda bir yere bırakmayı düşünüyorum. Su tarafından yerinden oynatılıp ağır ağır kaldırılacağını, sonra sallana sallana karanlık denize doğru yol alacağını düşünmek hoşuma gidiyor.</p>

  <p><br/></p>

  <p><i>Neredesiniz?</i></p>

  <p><i>Biz buradayız. Siz nereye gittiniz?</i></p>
</body>
</html>