<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/style.css"/>
  <title></title>
</head>

<body>
  <p class="p9"><span class="t5"><b>3</b></span></p>

  <p class="p10"><span class="t5"><b>Schrödinger'in Kedisi</b></span></p>


  <p class="p1"><span class="t6"><b>H</b></span>er şey bir doruğa yaklaşır gibi olunca buraya çekildim. Burası daha serin; hiçbir şey hızlı hareket etmiyor.</p>

  <p>Gelirken yolda, parçalanmak üzere olan evli bir çifte rastladım. Kadın sahiden parça parçaydı fakat adam ilk bakışta sağlam gözüküyordu. Bana, artık hiçbir hormonu kalmadığını anlatırken kadın kendini topladı ve kafasını sağ dizinin arkasına kıstırıp sağ ayak parmakları üzerinde zıplayıp bağırarak yanımıza geldi. "Ee? İnsan kendini ifade etmeye çalışamaz mı yani?" Yerde yatan sol bacağı, kolları ve gövdesi kıvrılıp onu desteklercesine titredi. "Harika bacaklar" dedi kocası ince bileğe bakarak. "Karımın bacakları harikadır."</p>

  <p>Bir kedi gelip hikâyemi yarıda kesti. Göğsü ve patileri beyaz, diğer tarafları yol yol bir sarman. Uzun bıyıkları ve sarı gözleri var. Kedilerin gözlerinin üzerinde bıyıkları olduğunu daha önce hiç fark etmemiştim. Normal midir bu? Bunu nereden bilebilirsin ki!.. Kucağıma yatıp uyusun, devam edeceğim.</p>

  <p>Nereye?</p>

  <p>Aslında hiçbir yere. Yine de anlatma isteği geçmiyor. Birçok şey yapmaya değmez ama hemen hemen her şey anlatmaya değer. Her neyse, doğuştan şiddetli bir hastalığa tutulmuşum: <i>Ethica laboris puritanica</i> ya da Âdem İlleti. Kalıbı dinlendirmedikçe iflah olmaz. Uyuduğumda düş görmeyi sever ve düşlerimi hatırlamaya çalışırım: Böylece yedi-sekiz saatimi boş yere yatarak ziyan etmediğimi düşünürüm. Şimdi buradayım, burada uzanıyorum. Bununla uğraşıyorum.</p>

  <p>Neyse, bahsettiğim çift sonunda ayrıldı. Adamın parçaları minik civcivler gibi etrafta zıplayıp duruyor ama kadından geriye bir yığın sinirden başka bir şey kalmadı: Kümes teli gibi ama karmakarışık.</p>

  <p>Böyle geldim buraya, bir ayağımı dikkatle ötekinin önüne yerleştirerek ve hüzünlenerek. Hâlâ hüzünlüyüm. Bunun benim bir parçam olmasından korkuyorum, ayaklarım, belim ya da gözlerim gibi ya da belki kendi benliğim: Çünkü bundan başka bir benliğim, daha öte bir şeyim, hüznün sınırları dışında olan bir şeyim yokmuş gibi geliyor.</p>

  <p>Yine de ne için hüzünlendiğimi bilmiyorum: Karım için mi? Kocam için mi? Çocuklarım ya da kendim için mi? Hatırlamıyorum. Düşlerin çoğu unutulur, sen ne kadar hatırlamaya çalışsan da. Ama sonra bir müzik notası duyulur ve zihnin mandolin tellerinde armoniler dolanır ve birden gözlerimizde yaşlar olduğunu fark ederiz. Bazı notalar çalındı mı içimden ağlamak gelir ama ne için?</p>

  <p>Parçalanan çifte ait olduğunu sandığım sarı kedi düş görüyor. Patileri arada bir kıvrılıyor ve kapalı ağzıyla kısa, belli belirsiz bir şeyler söylüyor. Bir kedi ne düşler, kiminle konuşur, merak ediyorum. Kediler pek boşa konuşmazlar. Sessiz hayvanlardır onlar. Kendi kendilerine düşüncelere dalarlar. Gün boyu düşünürler ve geceleri de gözleri düşünür. Besili Siyam kedileri bazen küçük köpekler kadar gürültücü olurlar. Bu yüzden insanlar da, "Konuşuyor bunlar" derler; ama bu gürültü, tazı ya da tekir bir kedinin derin suskunluğuna kıyasla konuşmadan çok daha öte bir şeydir. Bir kedinin tek söyleyebildiği şey, miyav; ama belki de suskunlukları, kaybettiğim şeyin ne olduğunu, ne için hüzünlendiğimi hatırlatabilir bana. O biliyormuş gibi bir his var içimde. Bu yüzden geldi buraya. Kediler hep Bir Numara'yı ararlar.</p>

  <p>Berbat bir sıcak vardı. Yani gittikçe daha az şeye dokunabiliyordunuz. Fırın ocakları mesela. Biliyorum, ocaklar oldum olası kızar; nihai amaçları buydu zaten, kızmak için vardılar. Ama daha açılmadan kızmaya başladılar. Kahvaltı için mutfağa gittiğinizde karşınıza çıkan elektrikli ocaklar da gazlılar da kızgındı; üzerilerindeki hava ısı dalgalarıyla jöle gibi titriyordu. Onları kapatmanın da faydası yoktu; çünkü açık değildiler zaten. Üstelik düğmeler de sıcaktı; dokunamıyordunuz.</p>

  <p>Bazı insanlar onları soğutmak için çok uğraştı. En çok kullanılan teknik, ocakları açmaktı. Kimi zaman işe yarıyordu ama buna güvenmek mümkün değildi. Kimileriyse bu olguyu araştırdı, köklerine, nedenlerine inmeye çalıştı. Belki de en çok korkanlar onlardı; ama insan ne kadar çok korkarsa o kadar insan olur. Bunlarsa kızgın ocakların karşısında dikkate değer bir soğukkanlılıkla hareket ediyorlardı. İnceliyor, gözlemliyorlardı. Michelangelo'nun <i>Son Hüküm</i>'ünde, şeytanlar tarafından Cehenneme götürülürken elleriyle yüzünü kapatan o adam gibiydiler; ama yalnız tek göz kapalıydı. Öteki göz etrafa bakmakla meşgul. Tek yapabildiği buydu: Gözlemliyor. Hatta insanın, o bakmasaydı Cehennem de olmazdı diyesi geliyor. Ancak ne onun ne de bahsettiğim öteki insanların bir şeyler yapmak için yeterince zamanı oluyordu. Son olarak bir de ne bir şeyler yapmaya çalışan ne de bu konuda düşünenler vardı.</p>

  <p>Bir sabah soğuk su musluklarından sıcak su aktığında, her şeyin suçunu Demokratlara yükleyenler bile bu işten bayağı huzursuz oldular. Çok geçmeden, çatallar, kalemler ve penseler de eldivensiz tutulamayacak kadar ısındı; hele arabalar korkunçtu! Arabanızın kapısını açtığınızda alev alev bir fırının kapısını açmış gibi oluyordunuz. Oraya varana kadar zaten diğer insanlar, parmaklarınızı dağlamış oluyordu çoktan. Bir insanı öpmek kızgın demiri öpmekten beterdi. Çocuklarınızın saçları elinizi alev gibi kavuruyordu.</p>

  <p>Burası ise dediğim gibi daha serin; nitekim bu hayvan da. Sahiden serin bir kedi. Bu yüzden kürkünü okşamak hoş oluyor. Hem yavaş da hareket ediyor; en azından çoğu zaman, bir kediden beklenebilecek tüm yavaşlıkla. Son zamanlarda diğer tüm yaratıklara musallat olan o telaşlı hava yok bunda. HOP diye yok olup gidiyor hepsi. Mevcudiyetten yoksundurlar. Sanırım, kuşlar zaten hep böyleydi; ama bülbül bile metabolik telaşı içinde bir an olsun durur, bir tekerleğin aksı gibi hareketsiz kalır, güllerin üstünde mevcudiyet kazanır, sonra giderdi; ama o bulanık parlaklığın ötesinde bir şeyler olduğunu bilirdiniz. Ama artık serçeler ve güvercinler, o ağır, arsız kuşlar bile birer bulanıklık olmuştu; kırlangıçlar ise ses duvarını aşıyordu. Kırlangıçların geçtiğini akşamları eski evlerin saçakları etrafındaki kısa, kesik ses patlamalarından anlıyordunuz.</p>

  <p>Solucanlar, bahçedeki toprak boyunca kuruyan gül kökleri arasından yeraltı trenleri gibi geçiveriyordu.</p>

  <p>Çocuklara elinizi bile süremiyordunuz artık: Yakalayamayacağınız kadar hızlı, tutamayacağınız kadar sıcak oluyorlardı. Gözlerinizin önünde büyüyorlardı.</p>

  <p>Ama belki de oldum olası böyleydi bu.</p>

  <p class="p1"><br/></p>

  <p>Bu sırada kedi uyanıp bir kez miyavladı ve kucağımdan atlayıp ısrarla bacaklarıma sürtünmeye başladı. Kendine yemek verdirmeyi bilen bir kedi bu. Atlamasını da biliyor. Yerçekimi onu diğer yaratıklardan daha az etkiliyormuşçasına tembel bir akışkanlık vardı atlayışında. Aslında, ben ayrılmadan önce bazı bölgelerde yerçekimi de kalmamıştı; ama bu kedinin atlayışında başka bir şey vardı. Zarafetten korkacak kadar kendimi kaybetmedim daha. Bilakis, beni rahatlattı bu. Bir kutu sardalye açıyordum ki birisi geldi.</p>

  <p>Kapıya vurulduğunu işitince postacı olabilir diye düşündüm. Mektup almayı özlüyorum; bu yüzden hemen kapıya koşup sordum: "Posta mı?"</p>

  <p>"Hıı!" diye bir ses geldi; kapıyı açtım. Aceleyle, beni adeta iterek içeri girdi. Taşıdığı koca paketi yere devirdi, omuzlarını ovuşturdu ve "Hay!" dedi.</p>

  <p>"Buraya nasıl geldin, yav?"</p>

  <p>Beni süzdü ve tekrarladı: "Nasıl, yav?"</p>

  <p>O zaman insan ve hayvanların konuşması hakkında düşündüklerimi hatırlayıp bunun muhtemelen bir insan değil, küçük bir köpek olduğuna karar verdim. (Büyük köpekler gerekmedikçe pek nadir hırlar ya da havlarlar.)</p>

  <p>"Gel bakayım evlat" deyip çağırdım onu. "Gel hadi, hadi oğlum, gel kuçu kuçu!" Hemen bir kutu kaz ciğeri ile fasulye konservesi açtım çünkü çok aç görünüyordu; iştahla, ağzını şapırdatıp yalanarak yedi. Bitirince birkaç kez "Hav!" dedi. Tam kulaklarının arkasını kaşıyacaktım ki kasıldı, tüyleri diken diken oldu ve hırlamaya başladı. Kediyi görmüştü.</p>

  <p>Kedi onu daha önceden görmüş ama ilgilenmemişti. <i>İyi Akort Edilmiş Klavye</i> plağının üstüne oturmuş, bıyıklarındaki sardalye yağını temizliyordu.</p>

  <p>"Hav!" diye havladı, adını Rover koymaya karar verdiğim köpek. "Hav! Bu ne, biliyor musun? <i>Schrödinger'in kedisi bu!</i>"</p>

  <p>"Hayır, artık değil; artık benim kedim" dedim gereksiz yere alınarak.</p>

  <p>"Tamam canım, Schrödinger öldü elbette ama bu onun kedisi. Yüzlerce resmini gördüm. Erwin Schrödinger, hani şu büyük fizikçi. Oh, hav! Burada karşılaştık, ha!"</p>

  <p>Kedi ona bir an soğuk soğuk baktı, sonra umursamaz bir tavırla sol omzunu temizlemeye başladı. Rover'ın yüzünde adeta dinsel bir ifade belirdi. "Bunda bir iş var" dedi yavaş ve etkileyici bir ses tonuyla. "Ah-ha bunda bir iş var. Rastlantı olamaz. Mümkün değil. Bende kutu var, sende kedi ve burada karşılaşıyoruz şimdi." Gözleri mutluluk ateşiyle parlayarak bana baktı. "Harika değil mi?" dedi. "Hemen kutuyu hazırlayayım." Ve koca paketi açmaya başladı.</p>

  <p>Kedi ön patilerini temizlerken Rover da paketi açtı. Kedi kuyruğunu ve göbeğini, erişmesi en güç yerleri zarafetle temizlerken Rover paketten çıkanları birleştirdi. Hayli karmaşık bir işti. O da kedi de aynı anda işini bitirip bana baktığında çok etkilenmiştim. Saniyesi saniyesine aynı anda yapmışlardı bunu. Gerçekten de rastlantıdan öte bir şey var gibiydi. Bu şeyin ben olmadığını ümit ediyordum.</p>

  <p>"Bu ne?" diye sordum kutunun dışındaki bir çıkıntıyı göstererek. Kutunun ne olduğunu sormuyordum; bunun bir kutu olduğu belliydi.</p>

  <p>"Tabanca" dedi Rover hararetli bir gururla.</p>

  <p>"Tabanca mı?"</p>

  <p>"Kediyi vurmak için."</p>

  <p>"Kediyi vurmak için mi?"</p>

  <p>"Ya da kediyi vurmamak için. Fotona göre değişir."</p>

  <p>"Foton mu?"</p>

  <p>"Hah! Bu Schrödinger'in büyük <i>Gedankenexperiment</i>'i. İşte burada bir küçük foton kaynağı var. Sıfır Zamanı'nda, kutunun kapağı kapandıktan beş saniye sonra bir foton fırlatacak. Foton tam sırlanmamış bir aynaya çarpacak. Fotonun aynadan geçmesinin kuantum mekanik olasılığı tam olarak bir bölü iki, tamam mı? Tamam! Eğer foton aynadan geçerse tetik ateşlenir ve tabanca patlar. Foton engellenirse tetik ateşlenmez ve tabanca patlamaz. Şimdi kediyi içine koyuyorsun. Kedi kutunun içinde. Kapağı kapatıyorsun. Uzaklaşıyorsun! Uzak duruyorsun! Ne olur?" Rover'ın gözleri pırıl pırıldı.</p>

  <p>"Kedi acıkır?"</p>

  <p>"Kedi vurulur ya da vurulmaz" dedi kolumu sımsıkı tutarak. Neyse ki dişlerini kullanmadı. "Ama tabanca sessizdir, tamamen sessiz. Kutu ses geçirmez. Kutunun kapağını kaldırmadıkça kedinin vurulup vurulmadığını bilmenin yolu yoktur. Hiçbir yolu yoktur. Bunun kuantum teorisi için ne kadar önemli olduğunu biliyor musun? Sıfır Zamanından önce tüm sistem, gerek kuantum düzeyinde gerek bizim düzeyimizde dümdüz ve yalındır. Ama Sıfır Zamanından sonra tüm sistem yalnızca iki dalganın doğrusal bileşimiyle temsil edilebilir. Fotonun nasıl hareket edeceğini tahmin edemeyiz. Foton hareketini tamamladıktan sonra da onun belirlediği sistemin durumunu tahmin edemeyiz. Bunu bilemeyiz! Evet, Tanrı evrenle zar atıyor! Böylece apaçık görülüyor ki kesinlikle istiyorsan, herhangi bir kesinlik istiyorsan onu kendin yaratmalısın!"</p>

  <p>"Nasıl?"</p>

  <p>"Kutunun kapağını kaldırarak elbette" dedi Rover ani bir düş kırıklığı, hatta birdenbire kilise meselelerini kendi tarikatından biriyle değil bir Metodist, hatta Tanrı göstermesin bir Episkopal ile tartışmakta olduğunu fark eden bir Baptist'in o kuşkulu tavrıyla. "Kedinin ölüp ölmediğini anlamak istiyorsan.''</p>

  <p>"Yani" dedim sözlerimi özenle seçerek, "kutunun kapağını kaldırmadığın sürece kedi ne vurulmuştur ne de vurulmamış."</p>

  <p>"Hah!" dedi Rover rahat bir nefes alarak. "Ya da belki her ikisi de."</p>

  <p>"Ama kutuyu açıp bakmak sistemi neden tek bir olasılığa indirgemiş oluyor ki? Ya ölü kedi ya canlı kedi. Neden kutunun kapağını kaldırdığımızda biz de sisteme dahil edilmiyoruz?"</p>

  <p>Bir an duraksadı. "Nasıl?" diye havladı Rover, kuşkuyla.</p>

  <p>"Pekâlâ biz de sisteme dahil edilebiliriz. İki dalganın üst üste binmesi, tamam mı? Bu neden yalnızca açık bir kutunun içinde olsun ki? Gelip baktığımızda, sen ve ben, ikimiz de hem canlı bir kediye hem ölü bir kediye bakıyor olabiliriz. Ne dersin?"</p>

  <p>Rover'ın gözlerinin önünden kara bir bulut geçti. Bezgin, kısık bir sesle iki kez havladı ve arkasını döndü. Başını çevirmeden, kendinden emin, üzgün bir sesle konuştu: "Meseleyi karmaşıklaştırma. Yeterince karmaşık zaten."</p>

  <p>"Emin misin?"</p>

  <p>Başını salladı, bana doğru döndü, yalvarırcasına konuştu. "Dinle. Elimizde bir tek bu var, kutu. İşte burada. Kutu. Ve kedi. İkisi de burada. Kutuyla kedi, en sonunda. Kediyi kutuya koy. Koyar mısın? Kediyi kutuya koyabilir miyim?"</p>

  <p>"Hayır" dedim hayretten donakalmış bir halde.</p>

  <p>"Lütfen. Lütfen. Sadece bir dakika. Sadece yarım dakika! Lütfen, kediyi kutuya koyayım!"</p>

  <p>"Neden?"</p>

  <p>"Bu korkunç belirsizliğe dayanamıyorum" dedi ve gözünden yaşlar boşandı.</p>

  <p>Bir süre kararsız kaldım. Bu zavallı orospu çocuğuna acımama rağmen nazikçe hayır demek üzereydim ki tuhaf bir şey oldu. Kedi kutuya yaklaştı, etrafı kokladı, kuyruğunu kaldırdı ve kendi bölgesi olduğunu belirtmek için bir köşeye işeyiverdi; sonra da yavaşça, o muhteşem akışkan rahatlıkla içine atlayıverdi. Atlar atlamaz sarı kuyruğu kapağın kenarına süründü ve kutu yumuşak, kesin bir tıkırtıyla kapandı.</p>

  <p>"Kedi kutunun içinde" dedim.</p>

  <p>"Kedi kutunun içinde" diye tekrarladı Rover dizüstü çöküp fısıldayarak. "Oh, hav. Oh hav. Oh hav."</p>

  <p>Sonra bir sessizlik oldu, derin bir sessizlik. İkimiz de öylece durmuş, ben ayakta, Rover diz çökmüş, kutuya bakıyorduk. Ses yoktu. Hiçbir şey olmadı. Hiçbir şey olamazdı. Kutunun kapağını açmadıkça hiçbir şey olamazdı.</p>

  <p>"Pandora gibi" dedim fısıldayarak. Pandora efsanesini tam hatırlayamıyordum. Bütün dertleri ve kötülükleri kutudan çıkarıyordu tamam ama bir şey daha vardı. Bütün kötülükler salıverildikten sonra çok farklı bir şey, hiç umulmayan bir şey kalıyordu geride. Neydi o? Umut mu? Ölü bir kedi mi? Hatırlayamadım.</p>

  <p>Sabırsızlanıyordum. Rover'a dönüp baktım. Kahverengi gözleriyle anlamlı anlamlı bakarak karşılık verdi. Kim demiş köpeklerin ruhları yok diye.</p>

  <p>"Neyi kanıtlamaya çalışıyorsun?" diye sordum.</p>

  <p>"Kedinin ölüp ölmeyeceğini" diye mırıldandı munis bir şekilde. "Kesinlik. Bütün istediğim kesinlik. Tanrının evrenle zar atıp atmadığını kesin olarak bilmek istiyorum."</p>

  <p>Bir süre inanamadan, şaşkın şaşkın baktım ona. "İster atsın ister atmasın" dedim, "kutunun içine sana bunun hakkında bir not bırakacağını mı sanıyorsun?" Kutunun yanına gittim ve etkileyici bir hareketle kapağı açtım. Rover yutkunarak ayağa fırlayıp baktı. Kedi orada değildi tabii.</p>

  <p>Rover ne havladı ne inledi ne küfür etti ne ağladı. Olan biteni hemen kabullendi.</p>

  <p>"Kedi nerede?" diye sordu sonunda.</p>

  <p>"Kutu nerede?"</p>

  <p>"Burada."</p>

  <p>"Burası neresi?"</p>

  <p>"Burası şu an."</p>

  <p>"Öyle sanıyorduk" dedim, "ama aslında daha büyük kutular kullanmalıyız."</p>

  <p>Şaşkınlık içinde, ses çıkarmadan öylece kalakaldı ve etrafına bakındı; evin çatısı kutunun kapağı gibi açılıp da yıldızların akıl almaz, tarife sığmaz ışığı içeri girince bile kılını kıpırdatmadı. Sadece soluk almaya zaman bulabildi: "Oh, hav!"</p>

  <p>Kulağıma çalınıp duran notayı tanıdım. Zamkı erimeden önce mandolinde denedim. La notası bu, besteci Schumann'ı delirten nota. Güzel, berrak bir ton; şimdi yıldızlar görünürken daha da berrak. Kediyi özleyeceğim. Kaybettiğimiz şeyin ne olduğunu buldu mu acaba?</p>
</body>
</html>