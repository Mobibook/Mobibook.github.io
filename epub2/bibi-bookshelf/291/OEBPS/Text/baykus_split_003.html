<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baykus</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">&nbsp;</p>

    <p class="normal">&nbsp;</p>

    <p class="normal">Çeşme, İzmir'in batısına doğru uzanan yarımadanın ucunda, İzmir'e yaklaşık doksan kilometre uzaklıkta bir yerleşim bölgesi.</p>

    <p class="normal">Çeşme'nin adı, antik devirlerde "Sissus" olarak geçmekte. Uzun ve kurak bir yazdan, dolayısıyla suya olan istek ve özlemden dolayı bu bölgedeki çeşmeler çok önem kazanmış ve zamanla bölge bu nedenle "Çeşme" olarak anılmaya başlanmış.</p>

    <p class="normal">Yazları iki ya da üç ay burada kalıyorum. Zaman içinde bölgede hüküm sürmüş İyonlar, Likyalılar, İranlılar, Romalılar, Bizanslılar, Selçuk Türkleri (Aydınoğulları Beyliği) ve nihayet Osmanlılar gibi burada hükümranlık kurmak istiyorum.</p>

    <p class="normal">Kolay mı?</p>

    <p class="normal">Değil elbette.</p>

    <p class="normal">Kimi gün geliyor oluyor, bazen de olmuyor.</p>

    <p class="normal">Uzun yıllar Osmanlı donanmasının limanı görevini sürdüren Çeşme Limanı, ulaşım kolaylığı ve korunmalı konumu açısından günümüz denizcileri açısından da önemini sürdürmekte. Çeşme'den altı deniz mili uzaklıktaki Sakız Adası'na (Yunanistan) ve ayrıca Ancona ve Venedik'e (İtalya) düzenli yolcu gemisi ve arabalı vapur seferleri yapılıyor. Her gün giden gidiyor, gelen geliyor.</p>

    <p class="normal">Ildırı, Şifne, Paşalimanı, Ilıca, Boyalık, Aya Yorgi, Dalyan, Teke, Pırlanta, Altınkum, Alaçatı... Bunlar, buranın birbirlerinden farklı güzelliklerde yerleşim yerleri.</p>

    <p class="normal">Koyların bazılarında, örneğin Seaside, Mojito, Granada, Sole Mare, Paparazzi ve benzeri "Beach Clubs" denilen fevkalade bakımlı plaj tesisleri yer almakta. Bu "çok" özel plaj tesisleri, geceleri eğlence mekânlarına dönüşüveriyor. Bakımlı hanımlar, filinta erkekler bu mekânlarda her gece boy göstermekte.</p>

    <p class="normal">Ilıca Plajı, iki km uzunluğu, ince ve bembeyaz kumu, sığ ve turkuvaz renkli deniziyle haklı olarak dünya çapında ün kazanmış bir plaj. Hemen her gün önünden geçiyor, bir süre durup olanı biteni seyrediyorum.</p>

    <p class="normal">Ildırı Koyu'na gelince, sadece ressamların tablolarında rastladığım romantik mi romantik bir güzelliğe sahip bir garip koy orası. Akşamlarını daha da çok seviyorum.</p>

    <p class="normal">Çeşme ve yöresi, termal kaynaklarından dolayı da ünlenmiş. Şifne ve Ilıca bu konuda öne çıkmakta. Buralarda, çeşitli hastalıklar yanında, özellikle her türlü romatizmaya, kadın ve cilt hastalıklarına, karaciğer ve idrar yolları rahatsızlıklarına iyi geldiği söylenen, sıcaklığı 58˚C'ye varan kaynak suları var.</p>

    <p class="normal">Akşamlarını daha çok sevdiğimi söylediğim Ildırı'da (Erythrai), gözle görülen kalıntıların başında kent surları gelmekte. Bunun yanında Akropolis ve kuzeyinde tiyatro ve yine Akropolis'in kuzeyinde yapılan kazılarda ortaya çıkan Hellenistik ve Roma döneminden kalma villa yapıları, Arkaik döneme ait Athena Tapınağı, Bizans döneminde inşa edilmiş kilise, "Cennettepe" olarak adlandırılan yerde Roma villası ve Bizans döneminde inşa edilmiş hamam yapısı yer alıyor. Antik devirlerde Erythrai tepesine çıkılıp güneşin batışı izlenirmiş. Bu muhteşem olayı, daha çok Ildırı koyuna ve adacıklara geniş açılı bir görüş sağlayan Manzara Kahve'de ya da Şirin Café'de bugün de yaşamak olası. Ben ara sıra yaşıyorum.</p>

    <p class="normal">Alaçatı, eskiden kalma binalarının korunması ve dar sokakları ile ön plana çıkan, Çeşme'nin bir beldesi. Bu ortamda geceleri gezmek, restoran ve "café"lerde ay ışığı altında oturup, içki yudumlarken gelen geçeni seyretmek, gerçekten doyumsuz bir keyif veriyor insana. Alaçatı ayrıca, dünyanın en güzel ve en tanınmış rüzgâr sörfü merkezlerinden biri konumunda. Çeşitli "Surf Club"larının yer aldığı bu merkez, bütün dünyanın sörfçüleri için müthiş bir cazibe merkezi. "Pırlanta Plajı"nda ise, "Kite-Surfing" denilen paraşütlü sörf yapıyorlar.</p>

    <p class="normal">Dalyan'daki balık lokantalarına bilerek ve isteyerek değinmiyorum. Giden gider, gören görür, tadan tadar...</p>

    <p class="normal">Çeşme'de bulunup da perşembe günlerinden birinde Ilıca ve cumartesilerden bir cumartesi Alaçatı semt pazarlarına gitmemiş olmak bir anlamda ayıplanıyor. Ben, oldum olası, meyve-sebze pazarlarının işkence sahaları olduğunu düşünmüşümdür. Sevgilimin zoruyla pazara gittiğimde, bir kenarda oturup pazara giden ya da pazardan dönen insanları izlerim ve pazara gitmeye nasıl cesaret ettiklerine her keresinde şaşar kalırım. Oysa, meyve-sebze ağırlıklı semt pazarlarının sırtını çok eskilere dayamış bir kültür olduğunu asla yadsımamışımdır.</p>

    <p class="normal">"Gel abla gel" diye bağıran mı istersin, "seçmek yok" diye domatesleri mıncıklayan kadına sertçe uyarı yapan mı! Her türlü olay vardır bu pazarlarda. Bakarsınız, şurada birisi üzerinde fiyatı bulunmayan sebzeler, meyveler üzerinde pazarlık yapmaktadır. Şurada biri çocuğunu kaybetmiştir. Pazarın tam orta yerinde herkesin yürüyüşünü, alışveriş yapmasını engelleyen, pazar alışverişini işkenceye çeviren simitçiler, mısırcılar, sucular, itişler, kakışlar yer almaktadır ve bunlar pazar kültürünü yok etmek için yoğun bir çaba anlamını taşır.</p>

    <p class="normal">Alaçatı'da cumartesi günleri bir buçuk km'lik ağaçlıklı bir yolda halk pazarıyla birlikte kurulan meyve-sebze pazarında, civar köylerden gelen yiyecek ve giyim eşyaları da satılır. İçinde antika pazarı olan başka halk pazarı dünyada var mıdır bilemem. Bu pazarda antikanın yanı sıra akla ne gelirse sergilenir, satılır. Bahçe bitkileri, tavuk, balık, süt ürünleri, fındık, ceviz, dağ çileği, mantar, yaban bitkileri, otlar, tarhana, erişte, tereyağı, pekmez, muhtelif salçalar, güneşte kurutulmuş meyveler, köy ekmeği, iç-dış giyim eşyaları, hatta et bile bu pazarda bulunur.</p>

    <p class="normal">Oysa, pazar kültürü keyifli alışveriş ister. Satın aldığınız ürünün üreticisiyle bire bir iletişim kurabilmenizi, hatta kendisinden yemek tarifi bile alabilmenizi; beraberinizde getirdiğiniz çocuklarınızı oyuncak tezgâhına oyun oynamaya bırakarak gönül rahatlığıyla alışveriş yapabilmenizi, alışverişinizi yaptıktan sonra dinlenmek için çay ocağında mis gibi organik çay içip, organik gözleme yiyebilmenizi, satın aldığınız her ürünün yüzde yüz ekolojik ve sertifikalı olduğundan emin olabilmenizi ister.</p>

    <p class="normal">Etrafımdakiler gibi düşünmüyorum, Alaçatı olsun, Ilıca olsun pazarların birer eziyet merkezi olduğuna inancımı burada da sürdürüyorum.</p>

    <p class="normal">Gürültü kirliliğinden nefret ediyorum.</p>

    <p class="normal">Pazara gitmek yerine, süper marketlerden alışveriş yapmayı yeğliyorum.</p>

    <p class="normal">Dün, Ilıca pazarının kıyısındaki bir kahvede, tam üç saat süresince sevgilimi beklerken, ilk gençliğimde yazdığım bir şiir takılmıştı aklıma:</p>

    <p class="indentmetin">Karpuz almaya çıktım pazara.</p>

    <p class="indentmetin">Birine fiske vurdum, tok ses verdi.</p>

    <p class="indentmetin">Diğerini tartakladım, ses yok.</p>

    <p class="indentmetin">Ben şimdi başkalarının seçtiği karpuzlardan yiyorum.</p>

    <p class="normal">Esasında şimdilerde, başkalarının seçtiği karpuzlardan bile yiyemiyorum.</p>

    <p class="normal">Tuvalete ya da banyoya girdikten sonra kapıyı arkamdan kilitlemekten giderek ürkmeye başladım.</p>

    <p class="normal">Ya düşersem... Ya kalbim sıkışırsa...</p>

    <p class="normal">Korkum, her yaz geldiğim bu Ege kasabasında akşam saat sekiz olduğunda daha da artmakta.</p>

    <p class="normal">Akşam saat sekizde, rakımı koyuyorum. Sevgilim Şaylan, mırıl mırıl mırıldanıyor. Neden içiyormuşum da, şu içki denilen meretten ne anlıyormuşum da...</p>

    <p class="normal">Bense, ünlü rakı tekerlemesine takılıyorum sık sık:</p>

    <p class="indentmetin">"Birinci kadeh,vücuda yarar.</p>

    <p class="indentmetin">İkinci kadeh, makul karar.</p>

    <p class="indentmetin">Üçüncü kadeh, kafayı sarar.</p>

    <p class="indentmetin">Dördüncü kadeh, dimağı yorar.</p>

    <p class="indentmetin">Beşinci kadeh, keseye zarar.</p>

    <p class="indentmetin">Altıncı kadeh, hatır kırar.</p>

    <p class="indentmetin">Yedinci kadeh, bela arar.</p>

    <p class="indentmetin">Sekizinci kadeh, vurur kırar.</p>

    <p class="indentmetin">Dokuzuncu kadehte yargıç hesap sorar."</p>

    <p class="normal">Bana sorarsanız, vallahi hepsi külliyen yalan.</p>

    <p class="normal">Dokuzuncu kadehi geçtiğim çok olmuştur, hiç arıza çıkarmadım, bela da aramadım. İçip içip, hiç kimsenin hatırını kırmadım. Cüzdanımı öyle "telâfisi imkânsız" zararlara uğrattığını da hiç görmedim rakının. Dimağım dört kadeh içtim diye fazla zorlanmadı, tersine makine gibi çalıştı. Üçüncü kadehte, kafam bulutlarla sarılıp sarmalanmadı, tersine dünyayı daha iyi duyumsar oldum her keresinde. Ama makul karar dediklerinde, hep mi hep başım ağrıdı.</p>

    <p class="normal">Makul karar... İki kadeh...</p>

    <p class="normal">Peh...</p>

    <p class="normal">Sadece bir keresinde yargıç karşısına diktiler beni. Dokuz çarpı ikiye yakın içtiğim gecenin bir vakti, polisler çevirdiler.</p>

    <p class="normal">Eski model, itfaiye aracı rengi bir Mercedes'im vardı. İndirdiler, üflettiler, üfledim.</p>

    <p class="normal">Üfleten:</p>

    <p class="normal">"Koş ulan koş Mehmet," diyerek arkadaşını çağırdı.</p>

    <p class="normal">"Baksana lan şuna."</p>

    <p class="normal">"Çıkmadıysa verin bir daha üfleyeyim," derken, amacım vallahi kötü değildi.</p>

    <p class="normal">Memurları üzmemek istemiştim. Meğer 270 promil çıkmış.</p>

    <p class="normal">Alkolmetreyi bana üfleten, Polis Koleji'nde ezberlettirdikleri metni, kendi bilgisini saçıyormuş gibi bana okumaya başlamaz mı! Başladı:</p>

    <p class="normal">"Alkol; alındığında insan organizmasını etkileyen, davranışları belirsizleştiren, uyuşturan ve keyif veren bir maddedir. Nasıl bu kadar içersiniz beyefendi? İradeyi ve davranış hâkimiyetini olumsuz yönde etkileyen alkolün üzerinizdeki olumsuz etkisini bilmez misiniz? Nasıl kullandınız buraya kadar bu otoyu?"</p>

    <p class="normal">"Bakın," dedim, "eğilin de bakın lütfen, şurada esas olarak üç pedal göreceksiniz. Bu pedallardan biri vites değiştirmeye yarıyor. Diğerine basınca duruyor, ötekine basınca araba gidiyor. Eee... Bu da benim kaç yıllık otomobilim, artık köpeğim gibi oldu, anlaşıyoruz, her keresinde beni sağ salim evime götürüyor."</p>

    <p class="normal">Gülüştüler.</p>

    <p class="normal">Alkol, korkunun azalması, kendine güvenin artması, aşırı cesaret gibi dürtüsel yapıları kuvvetlendirirmiş ya! Riske girme olasılığını artırır derler ya! Bunların hiçbiri bende olmuyordu. Korkum azalmıyor, kendime olan güvenim bir miligram dahi artmıyor, cesaretsizliğim gıdım yerinden kımıldamıyordu. Dikkatimi olamazcasına topluyor, yorgunluk falan duyumsamıyordum. Denge, işitme, görme gibi beyinsel fonksiyonlarım zayıflamıyordu. Kas kontrolü, dikkat, "intikal" süresi gibi çok önemli duyu ve kontrol yeteneklerimde azalma yoktu.</p>

    <p class="normal">Ertesi gün, yargıcın karşısına çıkardılar. 270 promil, 15-20 kadeh sert alkol alındığının kanıtıymış. Başka bir ifadeyle, alkol duvarını aşmışım. Yargıç, bir alkol test raporuna, bir trafik suç tutanağına baktı baktı, ilk kez alkollü araç kullandığım saptandığından sürücü belgeme üç ay süreyle el konulmasına karar verdi. Yargıcın yüzünde en ufak üzüntü yoktu, ben ağlamaklıydım, gerçekten utanmıştım.</p>

    <p class="normal">Alkollü araba kullanışım, bu olayla son buldu.</p>

    <p class="normal">Bir kadeh ha... Tekerlemede "karar" denilen ilk kadehi mideme indirirken, şimdilerde içimi korku basar oldu. Nabzım fazla mı atıyor, kalbimdeki bu çarpıntı da ne ola ki, ya başımın sağ tarafına saplanacağını duyumsadığım bıçak sivriliğindeki ağrı! Basbayağı ilk kadehte korkak biri olmaya başladım.</p>

    <p class="normal">Bahçeye bunları düşünerek çıktım.</p>

    <p class="normal">Hava daha kararmamıştı ve bahçenin, feri gitmiş orospu gözü parlaklığındaki renkli ampulleri yanıyordu. Karşımdaki boşluktan denizi gördüm. Denizin arkasındaysa bir köy. Ionya adı ile adlandırılan, Batı Anadolu'nun orta kıyı bölgesinde önemli sahil yerleşmelerinden birisi olan Erythrai antik kentinin kalıntıları üzerinde yer alan bir yer bu köy.</p>

    <p class="normal">Korkularım bana yeniden musallat olmasın diye, birinci kadehi oldukça hızlı içtim. "Makul karar" dedikleri ikinci kadehi doldurmak için ayağa kalktığımda, korkularım çekirge sürüsü gibi içimden uçuştu.</p>

    <p class="normal">İkinci kadehi doldurup yerime otururken Büyükhanımı bahçeye çıkardılar. Yemeğini yeni yemişti, karnı toktu.</p>

    <p class="normal">"Burada mısın oğlum," diye seslendi.</p>

    <p class="normal">"Buradayım," dedim.</p>

    <p class="normal">Büyükhanım adları, tarihleri, olayları unutuyordu. Kimse kabul etmiyordu, ama bana göre Alzheimer hastalığının başlangıç evresindeydi. Gerçi eşyaların yerini unutmuyor, sözcükleri bulabiliyor, sözcükleri genel olarak yanlış kullanmıyordu, ama soruları tekrarlama; yolları, mekânları karıştırma; çevresine olması gereken ilgide azalma; hastalığını kabul etmeme gibi Alzheimer'in belirtileri vardı. Unutkanlıkları giderek artıyor, yeni hiçbir şeyi öğrenemiyor, çoğu insanı tanıyamıyordu. Yıkanma, giyinme gibi gündelik işlerde yardıma gereksinimi vardı artık ve bu yardım, evdeki iki yardımcısı tarafından yerine getirilmekteydi. Ruhsal ve davranışsal değişiklikler içindeydi, hayaller görüyor, çabuk sinirleniyordu.</p>

    <p class="normal">İkinci kadehi isyankâr ve densiz bir tavırla içtim. Hem bir anlamda sapık sayılabilen, hem de sapsız, köksüz kalmış düşünceler kalktılar, geldiler, karşıma geçtiler. Yüreğim kendiliğinden patlamış irin dolu bir çıban gibi ezildi, büzüldü. Bu kez de yüreksiz kalmaktan korktum, yürekli olmaktan oldum olası çekindiğim gibi.</p>

    <p class="normal">Kısa bir süreç içinde üçüncü kadehe başlamam, işte bu ortamda oldu, oluştu.</p>

    <p class="normal">"J'attandrai le joure et la nuite,</p>

    <p class="normal">J'attandrai tou jours ton re tour..."</p>

    <p class="normal">Büyükanne şarkı söylemeye başlamıştı. Fransız Koleji'nden öğrenmişti Fransızcayı şaşmamak olanağı yoktu ki, unutmamıştı.</p>

    <p class="normal">"J'attandrai..."</p>

    <p class="normal">İçime sıkıntılar bastı. İçebilecek günümdeydim. Kadehleri arka arkaya sıralamaya başladım. Mutfak kısmından çıkıp bahçeye gelen sevgilim, önce:</p>

    <p class="normal">"İçme şu zıkkımı," diye şarladı.</p>

    <p class="normal">Sonra, kulağı annesine kaydı, o da başladı şarkıya eşlik etmeye:</p>

    <p class="normal">"... tou jour ton re tour..."</p>

    <p class="normal">Nereden nereye, onu son anımsamam bir vapur iskelesinin jeton turnikesinin önünde olmuştu, aklıma geldi. Gözlerim usulca gözlerini sevmekteydi ve bütün bütüne soluksuz, sanki sonuna dek sıkılmış bir cıvata gibiydim. Ya da bana öyle geldi, öyle duyumsamıştım. Öğle yemeğinde içtiğim iki-üç, haydi bilemediniz dört-beş kadeh şarap, imparatorluğunu sekiz bin sekiz yüz seksen sekiz bin seksen sekiz tellala açıklatıyordu. Bir arenaydı son anımsadığım. Arenanın tam ortasında duruyordum ve soluyordum. Gladyatör gibi değil, ama boğa gibi soluyordum.</p>

    <p class="normal">70 cl'lik şişenin içindeki rakının yarısı tükenmek üzereydi. Ben daha tükenmemiştim, ama kendimi giderek nokta gibi görmeye başladığımı anımsıyorum.</p>

    <p class="normal">Büyükhanım, canhıraş bir sesle bağırdı:</p>

    <p class="normal">"Mariyaaa..."</p>

    <p class="normal">Büyükhanım, bütün bakıcılarını "Maria" olarak çığırıyordu ve bütün bakıcıları o "Maria" diye çığırınca adlarını unutuyor, onu yanıtlıyorlardı. Moldova'nın Türkçe konuşan ve Hıristiyan dininin Ortodoks mezhebinden ve de Gagoğuz halkından olan Ludmilla, yarım yamalak Türkçesiyle yanıtladı Büyükhanımı:</p>

    <p class="normal">"Geleyrouuuum."</p>

    <p class="normal">Ve Tuna boylarına inen Cengiz Han ordularındaki Gagoğuz ataları gibi ani bir telaşla üst kat merdivenlerinden koşarak inip, Büyükhanıma doğru yürümeye başladı.</p>

    <p class="normal">"Yatırın beni."</p>

    <p class="normal">Ludmilla, Büyükhanımı koltuğundan kaldırdı, sağ eline bastonunu tutuşturdu.</p>

    <p class="normal">Büyükhanım:</p>

    <p class="normal">"Hadi Allah rahatlık versin," dedi.</p>

    <p class="normal">"Size de," yanıtını verirken bilmem kaçıncı rakı kadehimi dolduruyordum.</p>

    <p class="normal">Otuz yıllık sevgilim bir sigara yaktı. Anladım, mutsuzdu. Ama ona ne mutluluk, ne de umut verecek haldeydim. Aşkın üzerinden yılların buldozer gibi geçtiğini düşündüm, ona bir şey demedim.</p>

    <p class="normal">Bahçede sadece erkek ağustosböceklerinin kesik kesik ve tekdüze çıkardıkları sesler duyuluyordu. Bunlar türdeşleri gibi çok gürültücü böcekler. Gövdelerinin arka kısmında, hava kesecikleri üzerine yerleşmiş sağlı sollu iki plak varmış. Ağustosböceği, taş kadar sertleşmiş bu plakları çalarak ses çıkarırmış.</p>

    <p class="normal">Plak, bağlı olduğu kas tarafından çekilip bırakılınca, boş bir teneke kutunun çıkardığı sese benzer bir ses oluşuyormuş, işte bu ses o ses olsa gerek. Böceğin yaptığı bu çekme-bırakma işleminin saniyede beş yüz kez yinelendiğini okumuştum bir dergide. Göğüs kalkanının karın tarafında bulunan uzantının açılıp kapanmasıyla ses yükselir ya da alçalırmış. İnsan kulağı, saniyenin onda birinden daha kısa süreli açılıp kapanmaları, yani ses kesiklerini fark edemediği için, ağustosböceğinin cızırtısı sürekli devam ediyor gibi gelirmiş.</p>

    <p class="normal">Neyse ki sustular.</p>

    <p class="normal">Sessizlik...</p>

    <p class="normal">"Sessizlik sevdalanmanın önsözüdür, öyle değil mi ama," dedim gülerek.</p>

    <p class="normal">Sevgilim:</p>

    <p class="normal">"Bıktım bu sarhoş muhabbetinden," dedi.</p>

    <p class="normal">İçimdeki benin içindeki başka ben, kendince bir türkü tutturmuştu. Sevgilimin sözüne ciddi anlamda alındım, canımı cam kesmiş gibi ağlamak geldi içimden. O sıra, kendimi küçücük bir çocuk gibi duyumsadım, hem de sünnet töreninde sağdıcı olmayan. Sağ yanım Okmeydanı'nda ok atıyordu, sol yanım Doğu illerinden birinde sakıncalı piyadeydi.</p>

    <p class="normal">İçimdeki benin içindeki başka benin içinde çaladuran bir ney, durmaksızın halinden şikâyet ediyor, ayrılıklarını anlatıyordu. Kamışlıktan kesilip alındığı andan başladı anlatarak yanıp yakarmaya.</p>

    <p class="normal">Ağlamaklılıklarım düştü aklıma. Ben ney gibi yanıp yakılmadım ama doğrusu inim inim ağlamış, inlemiştim. İyilerle olduğu kadar kötülerle de geçindim bugüne dek. Dostum çoktu, gelgelelim kimse içimdeki gizlerin dehlizine girmeye cesaret edememişti. Oysa benim gizemim yakarışımdan uzak değildi ki! Nerede o anlayış? Kimse anlamadı beni. Oysa canımı tenimden, tenimi canımdan saklamadım hiç.</p>

    <p class="normal">Aşk ateşi, içimdeki benin içindeki başka ben içinde çaladuran neyin sanki içine düştü. Aşk coşkusu da rakının içine düşmez mi? Gelsin bakalım anılar. Kaçıncı kadehteydim. Gözlerimi kısarak masanın üstünde duran şişeyi kerteriz ettim, içinde ne kadar kalmış, daha doğrusu ben ne kadar içmişim diye. Sonra rakı koydum boş kadehe.</p>

    <p class="normal">Aşkın, insanın bir kimseye karşı beslediği eşsiz bir duygu olduğunu düşündüm. Her zorluğa katlanılarak ulaşılan aşk, sonsuz mutlulukların yaşanma nedeniydi. Aşk olmadan hiçbir özveride bulunulamıyor, bir şey elde etmek için hiçbir gayret gösterilemiyordu.</p>

    <p class="normal">Bütün bu düşüncelerim yatağa yatar yatmaz, başımı yastığa koyar koymaz tükendi.</p>

    <p class="normal">Derin bir uykuya daldım.</p>

    <p class="normal">Düş müş de görmedim.</p>

    <p class="normal">Sabah kalkıp denize doğru yürürken, dilime bir şiir takıldı.</p>

    <p class="normal">Deniz kenarında oturdum.</p>

    <p class="normal">Bir Musevi çocuğu olamazcasına çirkin tonda zırlıyordu.</p>

    <p class="indentmetin">"... Neylersin ölüm herkesin başında.</p>

    <p class="indentmetin">Uyudun uyanamadın olacak.</p>

    <p class="indentmetin">Kim bilir nerde, nasıl, kaç yaşında?</p>

    <p class="indentmetin">Bir namazlık saltanatın olacak,</p>

    <p class="indentmetin">Taht misali o musalla taşında."</p>

    <p class="normal">Gençliğimin ilk yıllarında Cahit Sıtkı Tarancı'nın Otuz Beş Yaş şiirinin bu son dört dizesini okudukça kendi ölümümü düşünür, içimi efkâr basardı. Etkilenirdim. Şimdilerde acıyı, efkârı yitirdiğim yakınlarım ya da tanıdıklarımla tadıyorum. Yitip giden yakınım ya da tanıdığımla paylaştığım zaman dilimi ne kadar uzunsa, o canlıdan ayrılmak bana o denli zor geliyor.</p>

    <p class="normal">Kaygılanıyorum, tasalanıyorum, üzülüyorum, sıkılıyorum. Acı çekiyorum.</p>

    <p class="normal">Artık, Tarancı'nın şiirini neredeyse hiç aklıma getirmez oldum.</p>

    <p class="normal">Ara sıra, yaşamın bir anında yaşadıklarımı, tüm yaşamı boyunca yaşayamayan ne çok insan var diye düşünüyorum. Esasında, yaşadığım her anın değerli olduğunu biliyorum ve ona göre yaşamaya çabalıyorum. Kimi zaman yaşamaktan bıktığım da olmuyor değil hani. O zaman içimden: "Nasıl olsa öleceğim" diye geçiriyorum, bu gerçek ile yaşamak zorunda olduğumu biliyorum. Kendimi apar topar toparlıyor, yaşamın değerini bir an bile olsun aklımdan çıkarmamaya özen gösteriyorum. Yaşamı anlamlı kılanın, bir gün sonlanacağımı bilmek olduğunun bilincini yeniden oluşturuyorum.</p>

    <p class="normal">Benim esas merak ettiğim, bedenimin yok olduğunda geriye ne kalacağı. Her ölüm haberinde kendime bu soruyu soruyorum. Yanıt ya da yanıtlarını arıyorum. Esasen bu benim için sondan bir tür kaçış değil, içgüdüsel yaptığım bir düşünce jimnastiği. Bu içgüdümü asla yok etmek istemiyorum.</p>

    <p class="normal">Gerçeği hiçbir zaman ürkütücü olarak algılamadım bugüne dek.</p>

    <p class="normal">Hani, beden içinde dolaştırdığımız ruhumuzun, eğitilmek ve öğrenmek için belki daha birçok kez "bedenleşeceğini" söylüyorlar ya, ay işte buna hiç inanmıyorum. Yahya Kemal Beyatlı da şiirinde:</p>

    <p class="indentmetin">"Cihana bir daha gelmek hayal edilse bile</p>

    <p class="indentmetin">avunmak istemeyiz böyle bir teselliyle"</p>

    <p class="normal">diyor, bu dizeleri de sıradan bir kaçış yolu, bir karabasan, bir fantezi olarak yorumluyorum.</p>

    <p class="normal">Böyle diyorum, ama zaman zaman ikinci kez yaşayacağımı düşünmeden de edemiyorum.</p>

    <p class="normal">İkinci kez dünyaya geldiğimde neler yapıp, neler yapamayacağımı da kafamın içinde kurguluyorum.</p>

    <p class="normal">O zaman, aman hata yapmayayım diye yaşamaz, daha çok hata yapardım diyorum. "Mükemmeliyetçi" olmaz, "olduğu kadar"da karar kılardım diye için için keyif alıyorum. Daha çok içki içmeyi, daha çok neşeli olmayı programlıyorum. Daha az ciddi olacağımı şimdiden biliyorum. Daha fazla riske girebilmeyi, daha çok gezmeyi, güneşi daha da erken doğurtmayı düşlüyorum. Kolesterolüm mü yükselecek, trigliseridim mi tavan yapacak düşünmeden, daha fazla beyin salatası, daha fazla menemen, daha fazla sucuklu yumurta yemeyi düşünüyorum. Ölçüyü aşacak oranda âşık olmayı amaçlıyorum.</p>

    <p class="normal">İyi de, öleceğimi bile bile nasıl yaşıyorum?</p>

    <p class="normal">Ne bekliyorum yaşamaktan?</p>

    <p class="normal">Neler emiyorum yaşarken?</p>

    <p class="normal">Ölen her dostumun, tanışımın arkasından kendi kendime:</p>

    <p class="normal">"Ne bekliyordu yaşamdan acaba ve ne kadarını aldı" diye soruyorum, yanıt bulamıyorum.</p>

    <p class="normal">Ne kadar yaşayacağımızı önceden kestirsek, bu soruları yanıtlama cesaretini de ediniriz eminim, ama ne kadar yaşayacağımızı bilemiyoruz.</p>

    <p class="normal">Ne kadar yaşayacağımızı bilemiyoruz ve ölüm kabullenilmesi gereken zor bir durum tamam da, her zaman trafik ya da uçak kazalarıyla ya da ne bileyim çok yaşama sırasıyla gelmiyor ki!</p>

    <p class="normal">Şairin dediği gibi "kim bilir nerde, nasıl, kaç yaşında" geleceği belli olmuyor.</p>

    <p class="normal">Geçenlerde gazetede okudum: Iraklı terörist Khay Rahnajet, içinde bomba olan paketi postayla suikast adresine göndermeye kalkmış, ancak paketin üstüne eksik pul yapıştırdığından paket ev adresine geri gönderilmiş. İçinde bomba olduğunu unutan acemi terörist paketi açmış ve bummm!</p>

    <p class="normal">Bu olaya çok gülüyorum.</p>

    <p class="normal">Böyle bir olaya "kader", "alın yazısı" diyenler de olabilir, ama ben doğrudan "ölüm" ya da "beklenmedik ölüm" olarak değerlendiriyorum.</p>

    <p class="normal">Beklenmedik ölüm?.. Mısırlı çiftçinin yaşam öyküsündeki gibi...</p>

    <p class="normal">Mısırlı çiftçi Nil Nehri'ne düşen tavuğunu kurtarmak için suya atlamış, ancak girdaba yakalanmış. Kıyıya dönemeyince, bağırarak yardım istemiş. Bunun üzerine oğlu atlamış suya. O da girdaba kapılmaz mı! Başlamışlar birlikte yardım istemeye. Derken adamın kızı, ardından karısı aynı kaderi paylaşmış. Sonunda tavuk, ardında dört ceset bırakarak ölümden kurtulmuş. Ya da başka bir deyimle, ölenlerin arkasında ölmekten paçayı sıyırmış bir tavuk kalmış.</p>

    <p class="normal">Ben arkamda ne bırakacağım?</p>

    <p class="normal">Yarına canlı olarak girme garantimin olmadığını biliyorum da, galiba o nedenle arkamda ne bırakacağımı merak ediyorum. Para pul değil bırakacağım, hanlar apartmanlar da değil, orası kesin. Ölüm her insana şah damarından daha yakın, bunu da biliyorum ve o nedenle ne bırakacağımı düşünüyorum.</p>

    <p class="normal">Sabahları uyandığımda, lavaboda yüzümü yıkarken kendimi bir maça çıkacakmış gibi duyumsuyorum. Maçın sonucu belli, ancak ne zaman biteceği belli değil. Böyle duygu olur mu? Oluyor ve bana inanılmaz keyif veriyor. Bitiş süresini bilmediğim, sonucunu bildiğim bir maça çıkmak... Kimse bu maçı nasıl oynayacağımla, maçın kurallarıyla falan ilgilenmiyor. Takım düzenimde, topu tepişimde, hızlı ya da yavaş oluşumda tamamen özgürüm. Özgür iradem sabah sabah şaha kalkarak beni selamlıyor, günü bu selamla emzikliyorum. Zaman dilimleri daha bir değer kazanıyor.</p>

    <p class="normal">Kimi sabahlar ise, yaşamın sonuçta bir ölüm sunduğu, bu nedenle hiçbir beklentisinin olmaması gerektiğini düşünüp, o günkü yaşam tarzımı bu düşünceden yönlendiriyorum.</p>

    <p class="normal">Bir şey alamayacağımı düşündüğüm yaşam için neden özveride bulunayım?</p>

    <p class="normal">Gene de, maç süresince fiziksel dünyanın sunduğu zevklerden tepe noktada yararlanarak yaşamı bir eğlence merkezi haline getirdiğim oluyor. Bedensel istekleri bastırmak ya da onları yaşamın temel amacı yapmak... Yaşamda vermeden almak ya da alamayacağını düşünerek vermemek... O zaman, tutunduğum ip, "ne için yaşıyorum" sorusunu sormamamı, sadece yaşamamı emrediyor, ben de sadece yaşıyorum.</p>

    <p class="normal">İnanılmaz gibi, ama insanın çoğu kez ölürken ölmediği de olmakta. Annemi, hastanenin yoğun bakım servisinin önünde beklerken, doktor çıkmış:</p>

    <p class="normal">"Anneniz 'ex' oldu," demişti.</p>

    <p class="normal">Sarılışmış, ağlaşmıştık. Eve döndüğümüzde, aynı doktor telefon edip:</p>

    <p class="normal">"Anneniz yaşama döndü," demez mi!</p>

    <p class="normal">Vallahi dedi. Gerçekten de birkaç saatliğine geri gelmişti anacığım.</p>

    <p class="normal">Her neyse!</p>

    <p class="normal">Böyle örnekler çok.</p>

    <p class="normal">Sibirya'nın köylerinden birinde de cenaze mezarlığa götürülüyormuş. Mısır tarlasının ortasında, tabut köylülerin ellerinden düşüvermiş. Tabutun içindeki ceset kayıp dereye yuvarlanmış. Akıntı, cesedi dinamitle avlanan balıkçıların yanına sürüklemiş. Balıkçılar:</p>

    <p class="normal">"Herifi acaba dinamitle biz mi öldürdük" kuşkusuyla, cansız bedeni askeri kışla tellerine asmışlar.</p>

    <p class="normal">Nöbetçi er, bölgeye birinin yaklaştığını sanmış, cesedi yaylım ateşine tutmuş. Hemen ambulans çağırılmış. Delik deşik ceset, hastaneye kaldırılmış. Operasyon tam altı saat sürmüş. Ameliyattan çıkan doktor, alnından akan terleri silmiş:</p>

    <p class="normal">"Çok zor oldu," demiş, "ama galiba yaşayacak."</p>

    <p class="normal">Benim böyle bir şansım olacağını hiç sanmıyorum.</p>

    <p class="normal">Son günlerde en iyi bildiğim, insanoğlunun ortalama yaşam süresinin 70 yıl olarak saptandığı. Bu süreyi dünya tarihiyle karşılaştırıyorum, bana hiç de uzun gelmiyor.</p>

    <p class="normal">Benim de ortalama süreye ulaşmama ramak kaldı, elbette ondandır böylesine duyarlı oluşum.</p>

    <p class="normal">Son günlerde yaşadığım süre içinde yaptıklarımı sürekli düşünür, gözlerimin önüne getirir oldum.</p>

    <p class="normal">Savaşanlara, kavga edenlere müthiş kızıyorum.</p>

    <p class="normal">Oysa, yaşamı güzelleştirmek, güzel görmek ve insanları kırmadan yaşamak elimizde. Yaşamdaki her anımızı güzel kılmak için özgür irademizi kullanabilecek varlıklarız biz. Özgür irademizi kullanabilecek güç avucumuzun içinde.</p>

    <p class="normal">Ölüm anımı düşündüğümde avucumun içindeki bu güç geliyor dikiliyor karşıma, sevgilime göz kırpıyorum.</p>

    <p class="normal">Aklım bana gerçeği öğretmiş, kof inançla işim yok!</p>

    <p class="normal">Ben sadece, ölüm anım geldiğinde, geride beni unutturmayacak bir iyilik bırakıp bırakmadığımdan, çevreme sevgi salgılayıp salgılamadığımdan emin olmak istiyorum.</p>

    <p class="normal">Yoksa, şairin "taht misali musalla taşı"nı hiç mi hiç umursamıyorum.</p>

    <p class="normal">Güneşin batışı, nedenini bilemem, ama bana umudun tükendiği an gibi gelir. Güne hükmeden güneş, ufukta renk değiştirerek kaybolur, umut tuzla buz olur.</p>

    <p class="normal">Giderek karanlık gelecektir.</p>

    <p class="normal">Dünya bir anda kararıverir.</p>

    <p class="normal">İnsan ilk anda, hele alacakaranlıkken, ne olduğunu pek kavrayamaz.</p>

    <p class="normal">Sonra akşam bastırır. Ardından gece...</p>

    <p class="normal">Tükenme anı her bir şeyi değiştirmeye başlar, ama umutlar yeniden uç verecek, umutlanma eninde sonunda ortaya çıkacaktır.</p>

    <p class="normal">Sabah olduğunda, tükenmiş umutların yeniden yeşereceğinin doğrulanmadığı da olmuştur. Umutlar bir kere tükendiyse, yaşamı bir kere daha karanlık basmışsa, insan ormanda gövdesi kurumuş bir ağaç gibi ortada kalakalacaktır.</p>

    <p class="normal">Ağacın tekrar yeşermesi, dışardan bir elin ona sevgiyle bakması, kurumuş dalları budaması, sevgiyle sulaması gerekir ki, bu da doğrusu zor iştir. Gene de, umutsuz kalınmaz. Ola ki, o ormanda yürüyüş yapmakta olan bir doğa âşığına rast gelinebilir. Ola ki, doğa bir oyun oynar, örneğin bir tansık, ağacı kendiliğinden yeşertir.</p>

    <p class="normal">Olmaz mı?</p>

    <p class="normal">Olmaz olmaz!</p>

    <p class="normal">İnsanız ve de hayli garip yaratıklarız.</p>

    <p class="normal">Karanlıklar arasından aydınlığa ermek için yapabileceğimiz hiçbir şeyin olmadığına kendimizi pek kolay inandırırız. Oysa, işte tam da o anda, karanlık ikiye katlanır, çığlaşır.</p>

    <p class="normal">Acizlik midir bu?</p>

    <p class="normal">Kendi kendimize hep bunu sorarız:</p>

    <p class="normal">"Ben bu kadar aciz miyim?"</p>

    <p class="normal">Esasında, yanıtın "evet" olmasından korkmaktayızdır. Zaman zaman ayağa kalkıp karanlıklara, karamsarlıklara meydan okumak isteriz, isteriz istemesine de umutsuzluktan kaynaklanan ağırlık alır alır yere vurur bizi.</p>

    <p class="normal">O zaman, umut bir kez daha tükenir, umutçukların filizlenmesi umudu yiter gider. Evrende varolmanın keyfi, evrenin varolmuş oluşunun tadı uçar, kaçar, biter. Güneş bir daha doğmayacak gibidir, ölüm olabildiğince anlam kazanır.</p>

    <p class="normal">Oysa umut, emek ister. "Emek olmadan yemek olmaz" derler ya, işte o hesap! Bir şeyi istiyorsak, karşılığını şu dünyada hemencecik vermek zorundayızdır.</p>

    <p class="normal">İyi de, karşılığını verme sürecini nasıl ele geçireceğiz?</p>

    <p class="normal">İşte işin bu yanı tamamen kendi seçimimize bırakılmıştır. İstersek sabırsızlanırız, sonuca ulaşamadığımız her anı kendimize zehrederiz; istersek her an, sonuca biraz daha yaklaştığımızı sezer, anı yaşayarak mutlu olmaya çalışırız.</p>

    <p class="normal">Önemli olan, hangi süreci yeğlersek yeğleyelim, yaşamda hep uyanık olmamızdır. Uyanık ve farkında olmanın anahtarı, yüreğimizde pamuklara sararak beslediğimiz sonsuz mutluluğa olan umudumuzdur. Aynı özden yaratılan canlı ve cansız her şeye karşı, yüreğimizdeki sevgiyi bu amaçla büyütürüz. Bu sevgiyi büyüteceğimiz ortamları seçeriz. Bulamıyorsak, içimizdeki ortamı o ortam yaparız. Sevgi tohumlarımızı sürekli besler, giderek filizlenmesini sağlarız.</p>

    <p class="normal">Filizlenmeyi öyle ya da böyle sağlarken, insanların neden acıya bu denli yakın olduklarının nedeninin umut olduğunu saptarız. Umuttur "neden ya da ne uğruna" gibi, aslında somut bir yanıtı olmayan, yanıtı zor soruların tek katlanılabilir ve kabul edilebilir yanıtı...</p>

    <p class="normal">Diğer taraftan umuttur fakirin ekmeği, hastanın ilacı, tutsağın özgürlüğü, yanıt alamadığımız soruların yanıtı, sevdalının aşkı, ezilmişin hırsı... Bu yanıtlar, kimi zaman bizi umutsuzluğa sürüklese bile tanımı umuttur.</p>

    <p class="normal">Umuttur bizi beklemeyeni beklememize neden, bize yalnız olmadığımızı duyumsatan, hep bizimle birlikte olan ve hiçbir zaman bizi yapayalnız bırakıp gitmeyen. En sadık dostumuzdur, nereye gitsek hep yanımızda durandır. İyi günümüzde yanımızda olup da, kötü günümüzde bizi anımsamayan dost sandıklarımızdan değildir. Bizi sevgilimizden, karımızdan, kocamızdan daha çok sever umut.</p>

    <p class="normal">Sevgilimiz, karımız, kocamız çekip gittiğinde, ardında hep umut kalır.</p>

    <p class="normal">Hem de bir başına.</p>

    <p class="normal">Şarkılar, oyunlar, türküler, şiirler, öyküler umudun "panzehir" yerine "kaim" olduğunu anlatmaktadır. Masallar, söylenceler umudun nasıl acının karşısında dimdik durduğunu hatırlatır. Çünkü umutsuzluğun başı boş bırakılırsa, insanı karamsarlık kapsar. Umut, sadece bu nedenle bile olsa, her zaman, her yerde olmalıdır ve zaten olmaktadır.</p>

    <p class="normal">Bakmayın siz acılara, yanılgılara, yenilgilere...</p>

    <p class="normal">Acı da, yanılgı da, yenilgi de her zaman var olmuştur ve olacaktır. Acıyı, acıları, üzüntüleri, yenilgileri katlanılabilir kılan tek etkendir umut.</p>

    <p class="normal">Bir dalgakırandır. Büyük dalgalarda, yani büyük düş kırıklıklarında dalgakıran görevi yapandır.</p>

    <p class="normal">Dün akşam, Büyükhanım:</p>

    <p class="indentmetin">"J'attandrai le joure et la nuite,</p>

    <p class="indentmetin">J'attandrai tou jours ton re tour ..."</p>

    <p class="normal">diye "mutat" şarkısını söylerken, tam da umut üzerine düşünmekteydim. O sırada bir öykü geldi aklıma: Atına neredeyse aşk "mertebesinde" bağlı Pers sultanı, günlerden bir gün iki adamı ölüme mahkûm etmiş. Sultanın atını ne kadar çok sevdiğini bilen mahkûmlardan biri, hayatını bağışlarsa, bir yıl içinde ata uçmayı öğretebileceğini söylemiş. Kendini, dünyadaki uçabilen "yegâne" ata binerken hayal eden sultan, düşünmüş taşınmış öneriyi kabullenmiş. Diğer mahkûm şaşkın, inanmayan gözlerle arkadaşına bakmaktaymış:</p>

    <p class="normal">"Atların uçamadığını biliyorsun. Nasıl oluyor da böyle delice bir fikirle ortaya çıkıyorsun. Sadece kaçınılmazı geciktirmektesin, biliyorsun" demiş.</p>

    <p class="normal">"Pek öyle değil," diye yanıtlamış birinci mahkûm.</p>

    <p class="normal">"Böylece kendime dört özgürlük şansı tanıyorum: Birincisi, sultan bu bir yıl içinde ölebilir. İkincisi, ben ölebilirim. Üçüncüsü, at ölebilir."</p>

    <p class="normal">"Ya hiçbiri olmazsa," diye sormuş ikinci mahkûm.</p>

    <p class="normal">Birinci mahkûm gülmüş:</p>

    <p class="normal">"Belki de ata uçmayı öğretebilirim!.."</p>

    <p class="normal">Bugünden tezi yok mevcut durumu umutla değiştirme, gündelik yaşamın yeni korku ve yabancılaşma biçimlerini anlama ve alt etme sığam arasındaki bağlantıları irdelemeye başlamaya dün akşam karar verdim.</p>

    <p class="normal">Politik görüşlerimi, kimliğimi, toplumsal ve sınıfsal deneyimlerimi bundan böyle nasıl yorumlayabileceğimi içimde tartışacağım.</p>

    <p class="normal">Gündelik yaşam, sınıf, göç, küreselleşme ve devrimci değişim deneyimlerimi hangi yöntemle ve de nasıl ele alacağımı en kısa sürede saptamalıyım.</p>

    <p class="normal">Sevinçlerim, umutlarım, hayallerim, bağlanma ve kopuşlarım arkasındaki güdüleri de bir an önce yakalamalıyım.</p>

    <p class="normal">O zaman, karşımdaki güçler pusacak, önümde eğilecek.</p>

    <p class="normal">Kim bilir, bütün bu hengâme arasında belki at da uçmayı öğreniverir!</p>

    <p class="normal">İzmir'in Çeşme ilçesinin merkezi ile Tekke Plajı arasındaki kıyı şeridinde, 16 Eylül Mahallesi denilen yerdeki lokantaların belki de en küçüğü Buhara Restaurant. En küçüğü, ama Remzi (Uzun) Usta bir balık pişiriyor, bir de öyle özenle hazırlanmış mezeler var ki, doğrusu ağızlara layık.</p>

    <p class="normal">Dün akşam sevgilimle birlikte oradaydık. Kuzen Ceylan (Egeli) de yanımızdaydı. Çiftlik levreği, midye dolma, zeytinyağlı börülce, fava falan yedik. Kendim için, bir de yirmi santilitrelik rakı söyledim. Ceylan'a da bir kadeh şarap. O sırada öğrendim ki, Remzi Ustanın esas mesleği zenne ayakkabı ustalığıymış. Zenne ustalığını günü gelmiş, küçüklükten gelen yemek pişirme tutkusu profesyonel aşçılıkla değiştirmiş. Hatta, aşçı olarak Hollanda'ya gitmiş. Hollanda'dan dönmüş, Çeşme'ye yerleşmiş, "Buhara"yı açmış.</p>

    <p class="normal">Remzi Usta ile konuşurken, Lily Prior'un Sicilya'da yaşayan yüreği buruk bir kütüphanecinin yemek pişirme tutkusunu ve beklenmedik şekilde gelişen aşk öyküsünü konu edindiği, yemek ve aşkın iç içe geçtiği La Cucina'sını anımsadım. Hani, Rosa Fiore adlı genç kadın, yemek pişirme dışında tüm aşklara kapalı bekâr bir kadındır ve bir gün "İngiliz" olarak adlandırılan büyüleyici bir şef ile tanışır da, İngiliz'in geleneksel Sicilya yemekleri üzerine yaptığı araştırma onu önce Rosa'nın çalıştığı kütüphaneye, sonra da bu genç kadının kalbine doğru yolculuğa çıkartır... İşte o kitap. Anımsadım.</p>

    <p class="normal">Hepi topu kırk civarındaki müşteri grubu dağıldıktan sonra Remzi Usta ile söyleşirken, insanlığın evrimi çerçevesinde karın doyurma gereksiniminin, tarih boyunca üzerinde en çok çalışılan konulardan biri olduğunu düşündüm. Öyle ya!.. Baharatlar için savaşlar çıkmış, asiller av partilerinde güç toplamış, sultanlar kırk gün kırk gece kuş sütü eksik olmayan sofralarda eğlenmiş, aç insanlar ağaç kabuklarını kemirirken, bazı toklar zayıf kalmak için patlayıncaya kadar yedikten sonra kusmuş. Kısacası varlık da, yoksulluk da, mutluluk da, acı da, tüm çağlar boyu yemek alışkanlıklarında kendilerini ortaya koymuş.</p>

    <p class="normal">Remzi Usta, Avrupa görmüş bir aşçı olarak üst sosyo-ekonomik grupların "rafine" bir kent kültürü oluşturma istemiyle, yemek alanını bir tür sanat olarak ele aldıklarını anlattı.</p>

    <p class="normal">"Türkiye mutfak kültüründe mutlaka yer tutmak zorunda," dedi. "Dünyanın en önemli mutfakları arasında sayılan Osmanlı mutfağı, yanı sıra bölgesel yemekleriyle ülkemizin dev bir potansiyeli var," diye de ekledi.</p>

    <p class="normal">Akşamı Altınyunus Oteli'nin içindeki "Baküs"te sonlandıracaktık. Kalktık gittik. Atilla Demircioğlu orada program yapıyordu. Vardığımızda baktık ki, sahnenin yeri değişmiş. Bir rüzgâr, bir fırtına... Orada rastlaştığımız akrabagillerden Aydın (Alam): "Bu bir gerence," dedi. Yüzüne şaşkın şaşkın baktım. Gerence'nin, İzmir'in Balıklıova'sında balık çiftliklerinin de bulunduğu şirin bir koy olduğunu biliyordum, ne demek istediğini anlayamadım. Meğer, aynı zamanda yelkenleri doldurarak geren bir çeşit rüzgârmış gerence. Açık denizden temizlenerek geldiğinden ve bol iyot içerdiğinden astım ve diğer solunum hastalıklarına da pek iyi gelirmiş. Ancaaak... bu şiddette olanı gemiler için ciddi anlamda tehlikeliymiş.</p>

    <p class="normal">Çardağın altında bir masaya oturduk.</p>

    <p class="normal">Rakımı söyledim.</p>

    <p class="normal">Masalarda tanıdık simalar, Marica Corsini, Itır, Sumru, Esin Hanım, falan... Başımın üzerinde üzüm salkımları...</p>

    <p class="normal">Atilla Demircioğlu yeni başlamış. Elli civarında müşteri var ve herkes klasik müzik konserindeymişçesine hiç konuşmadan Demircioğlu'nu dinlemekte...</p>

    <p class="normal">Demircioğlu'nu Ali Poyrazoğlu'nun Yeşil Kabare'sinden bilirim. Geçtiğimiz aylardan birinde ilk albümünü çıkardığını da duymuşluğum var. Albümünde çok sevdiği, örnek aldığı Fransız besteci ve müzisyen Georges Moustaki'nin şarkılarını seslendirmiş. Geçenlerde bir televizyon programında izlemiştim, kendisinin Georges Moustaki şarkılarını keşfetmesi ilkokul yıllarına dayanıyormuş.</p>

    <p class="normal">"İlk kez radyoda duymuştum onun şarkılarından birini. Fransızca bile bilmiyordum o zamanlar," diyor, Galatasaray Lisesi'ne girmesinde bile Moustaki'nin etkileri olduğunu söylüyordu.</p>

    <p class="normal">Yıllarca sahnede onun şarkılarını yorumlayan Demircioğlu, Moustaki'yle 1989 yılında Çeşme'de tanışmayı başarmış:</p>

    <p class="normal">"Çeşme'de bir barda canlı müzik yapıyordum. Moustaki de İzmir'e bir konser vermek için gelmişti. Hatta, o gece barda programım olduğu için konsere gidememiş, çok üzülmüştüm. Tam onun şarkılarından birini söylediğim bir anda, kafamı kaldırdığımda karşımda onu gördüm. Konserin organizatörü Ahmet San, Moustaki'ye benden bahsetmiş ve onu konser sonrası program yaptığım bara getirmiş. Çok heyecanlanmıştım. O gece beni dinledi, sohbet ettik. Dostluğumuz o geceden bugüne sürüyor. İstanbul'a gelince mutlaka arar beni, buluşuruz, ben de Paris'e gidince onu ararım," dedi.</p>

    <p class="normal">Gitarıyla Ma Solitude'e giriş yaptığında, duyusal etki, yerini içerik-estetik etki alanına bıraktı. Estetik, tutkularımı uyardı. Yenilenen duyusal etki, müzik yoluyla tutkunun yaşamımdaki önemini vurguladı.</p>

    <p class="normal">"Le Meteque"te biçim ve içerik birbirine karşı durdu. Tonların bir aradalığından ve art ardalığından ortaya çıkan müziksel biçim, ruhsal hareketlerimi biçimlendirdi. Müzik yapıtının estetik değerinin biçimde mi yoksa onunla birlikte verilen içerikte mi olduğunu sordum kendi kendime.</p>

    <p class="normal">"Biçimsel estetik ve içerik estetiği," diye yanıtladım, oldu bitti.</p>

    <p class="normal">"Il Faut Voyager"da müzik yoluyla meydana gelen duyusal etkileri yaşadım. Duyusal etkileri kavrarken yeni bir ifade kavradım. İfade edilen, tonların içeriğiydi, ama tonlardan farklıydı. Kendimi çok mutlu olarak duyumsuyordum.</p>

    <p class="normal">"Chaque Instant Est Toute Une Vie"... İfadenin kalıcı olanının ve genel olanının armoni ve ritim olduğuna bir kez daha tanık oldum. "Ma Liberte", melodi armoni ve ritim olarak kendini yarattı. Melodi bir izlenimi ya da tutkuyu ortaya koyan tonların dizisiydi. "J'sais Pas Danser" içimi acıttı.</p>

    <p class="normal">"Il Est Trop Tard", "Chante ta Nostalgie", "Tout Reste a Dire", "La Philosophie", "Le Meteque"...</p>

    <p class="normal">Müziğin kaynağı dilin söylenişinde miydi? Olamazdı, konunun bilgeleri melodik olanın, dilde bulunmadığını söylüyorlardı. "Güçlü bir söyleyiş, eğer tonlar hiçbir uygun dizilişte bulunmazsa, müzik değildir," diyorlardı.</p>

    <p class="normal">Garson, tepemdeki üzüm salkımını kesti, olduğu gibi bizim masaya bıraktı.</p>

    <p class="normal">Müziğin dilinin ve dilin müziğinin başardığı şeyin ne olduğunu kurcalamaya, bulmaya boş verdim.</p>

    <p class="normal">"Dil, müziğin giysisi," demekle yetindim.</p>

    <p class="normal">Katoliklerin et yemekten kaçındıkları kırk günlük Büyük Perhiz'den önceki son günler, pek çok Katolik ülkede gece yarılarına değin süren eğlence ve şenliklerle kutlanıyor ya, ben bu yıl tam da o günlerde Venedik'teydim.</p>

    <p class="normal">Yani eğlencenin göbeğindeydim.</p>

    <p class="normal">Şifne'de, "Ferdi Baba'nın Yeri"nde rakıma midye dolmayı eşlik ettirirken, yakın geçmişteki o günlere gittim. Sevgilimle iki saate yakın Venedik üstüne söyleştik.</p>

    <p class="normal">Karnaval demek, Venedik'te sınırsız eğlence, mutluluk, hoşgörü demekti. Sokaklarda insanlar birbirinden renkli giysileriyle defile yapmakta, gülmekte, dans etmekteydi.</p>

    <p class="normal">Tabular silindi, yasaklar kalktı, gelenekler yeniden hayata geçirildi.</p>

    <p class="normal">Venedik, bir kez daha karnavalını yaşadı ve ben Venedik'teydim.</p>

    <p class="normal">Venedik'te karnavalı yaşarken, bizi ağırlayan dostum Franco Caroniti'ye ikide bir: "Nerede o eski bayramlar" diye hayıflanıp durmuşum. Anımsamıyorum, sonradan kendisi söyledi. Hayıflanmalarım yetmemiş olacak ki, geçmişteki her bayram gözlerimin önünden geçti.</p>

    <p class="normal">Aynen film şeridi gibi.</p>

    <p class="normal">Tuttum, bütün bunları Franco'ya da anlatmaya kalkıştım. Üsküdar'daki "Şekerci Alptekin"den alınmış akide şekerlerini ceplerimize doldurup, Toptaşı'ndaki bayram yerine nasıl koştuğumuzu; evde nasıl fırıldak yapıp bayram yerinde sattığımı falan... Bir nebze anladı ya da anlar gibi yaptı, bilemem. Gelgelelim, yeri geldi "akide şekeri"nde takıldım kaldım. İyiden iyiye zorlandım. Franco da meraklanmaz mı? "Tarçınlıydılar, karanfilliydiler, türlü baharatlıydılar," dedim anlatamadım. "Fındıklısı da olurdu, sadesi de," dedim anlamadı. "Kakaolu olarak hazırlanan ağda, mermer tezgâh üzerinde çubuk biçimine getirilerek köşeli, yuvarlak ya da 'beyzi' olarak doğranırdı," dedim, aklını iyiden iyiye karıştırdım.</p>

    <p class="normal">Caydım.</p>

    <p class="normal">En iyisi, Ca'Zanardi'de seyyar satıcıdan bir kutu "caramella" almaktı, öyle yaptım.</p>

    <p class="normal">Yani aldım.</p>

    <p class="normal">Akide şekerinin yerini tutmaz ya, neyse!</p>

    <p class="normal">San Marco Meydanı'nda eski bayramlarımı, ağzımda "caramella"yla yaşayacaktım. Dilimin üstündeki "caramella"mı emerken, Batılı düşüncenin günlük yaşam ile özel günleri nasıl inanılmaz bir biçimde soyutlayabildiğine tanık olmaktaydım.</p>

    <p class="normal">Calle Specchieri Caddesi'nde "Do Forni"de Teatro Goldoni'de oynanmakta olan Goldoni'nin La Locanderia-Pansiyoncu oyununda, pansiyoncu Mirandolina'yı oynayan Mascia Musy, oyunun yönetmeni Giancarlo Cobelli ve grubun sahneye koymakta olduğu bir başka oyun Arturo Rossato'nun Nina, No Far La Stupida-Nina, Aptallık Yapma'sını birlikte sahneye koyacak olan Luca Donin-Damiano Michiletto ikilisiyle, deniz mahsullerinden oluşan öğle yemeğimizi yerken, nereden nereye işte, tuttum, az önce uzun uzun iskelelerine yanaşmalarını izlediğim gondollara takıldım.</p>

    <p class="normal">Gondolların ıhlamur, bilebildiğim kadarıyla bir tür melez kuzey çamı olan "lariks", meşe, köknar, vişne, ceviz, karaağaç ve maun gibi sekiz farklı ağaç türünden yapıldığını Franco'dan öğrenmiştim. Hepsinin kayın ağacından kürekleri, her biri gondolcusuna göre tasarlanan ve küreğin sekiz manevrayla hareket ettirilmesini sağlayan "forloca" denilen ıskarmozları vardı.</p>

    <p class="normal">Sinyor Cobelli, sanki bilmiyormuşum gibi:</p>

    <p class="normal">"Bunlar bu kentin simgesidir," dedi.</p>

    <p class="normal">Ha, ha, ha... Yok ya!.. Aman ne bilmişlik.</p>

    <p class="normal">"Bana son derece ürkütücü geliyorlar," dedim.</p>

    <p class="normal">"Ama kabul edin ki çok romantikler," dedi, süzgün ve buğulu gözleriyle Mascia.</p>

    <p class="normal">"Siz de kabul buyurun ki, karanlıklar ve de inanılmaz sessizlikleriyle garip biçimde ürkütücüler," diyerek karşı çıktım.</p>

    <p class="normal">Birden İtalyanlığı depreşen Franco lafa karıştı:</p>

    <p class="normal">"Hiçbir şey Venedik'i, gondolun zarif biçimi ve de kanallarda kayan hareketliliği kadar kolay ve çabuk akla getiremez."</p>

    <p class="normal">Ters bir günümde miydim ne!</p>

    <p class="normal">"Thomas Mann'ı bilir misiniz," diyerek ortaya bir soru attım.</p>

    <p class="normal">Masaya o sırada, oyunda Forlipopoli Markizini oynayan Paolo Musio da gelmişti. Hepsi birden:</p>

    <p class="normal">"Elbette," diyerek başlarını salladılar.</p>

    <p class="normal">"Mann'a hak veriyorum," dedim, "dünyada Katolik tabutları hariç, hiçbir şey bu denli siyah değil ve de olmadı."</p>

    <p class="normal">Masada hava soğumaya başladı.</p>

    <p class="normal">Giancarlo Cobelli, İtalya'da önemli bir "Carlo Goldoni"ci olarak tanınmaktaydı. Akşama, burjuva komedyasının başlıca temsilcilerinden Carlo Goldoni'nin oyunlarından Pansiyoncu'yu oynayacaklardı. Goldoni'nin, halk tuluat (doğaçtan yaratım) tiyatrosundan yola çıkışla "Commedia dell'Arte"ye edebi karakter kazandırması sonucu, İtalya'da burjuva komedyasının, özellikle de duygulu komedyanın kurucusu olduğu konusunu açtım.</p>

    <p class="normal">Havayı ısıtacaktım.</p>

    <p class="normal">"'Commedia dell'Arte'nin reformistidir," dedim, "teşhis"imi pek beğendiler.</p>

    <p class="normal">Havayı ısıttım.</p>

    <p class="normal">Söz, döndü dolaştı globalleşmeye geldi. Konuyu açan yanılmıyorsam Paolo'ydu. Globalleşmenin ekonomik, siyasal, sosyal ve kültürel alanlarda bazı ortak değerlerin yerel ve ulusal sınırları aşarak, dünya çapında yayılmasını ifade etmekte olmasından söz etmeye başladılar. Şarap/lar bitmiş, masaya (markası "Piave" olan) bir şişe "Grappa" gelmişti. Ekonomik alanda hem gelişmiş, hem de gelişmekte olan ülkelerde benimsenen yöntem ve buna bağlı olarak uygulanan politikaların, giderek benzerlik göstermekte olduğunu söyledim. Cobelli (bana göz kırparak), sosyalizmin çöküşü ile birlikte, dünyada liberal ekonomik düzenin, yani serbest piyasa ekonomisinin de giderek globalleştiğini anlattı. İtalya dahil, tüm dünyada kamu ekonomisinin görev ve fonksiyonları yeniden tanımlanmaya çalışılmaktaydı ve devletin sınırlanması, hatta küçültülmesi ve bu şekilde piyasa ekonomisine işlerlik kazandırılması görüşleri İtalya'da da önem kazanmıştı.</p>

    <p class="normal">O halde?</p>

    <p class="normal">Neyse!</p>

    <p class="normal">Kalktık. El sıkıştık, hatta Türk usulü öpüştük.</p>

    <p class="normal">Dışarıda Venedik çalkalanmasının devamı vardı.</p>

    <p class="normal">Venedikliler eğleniyorlardı, eğlendiriyorlardı, bayramlarının tadını çıkarıyorlardı.</p>

    <p class="normal">Çinli'si, İngiliz'i, Japon'u, Rus'u, Alman'ı, Amerikalı'sı katıldılar, duyumsadılar, daha da önemlisi yaşadılar karnavalı.</p>

    <p class="normal">Yaşadılar, yaşattılar, içlerini döktüler.</p>

    <p class="normal">Onlar, kendilerince nerede olurlarsa olsunlar, nereden olurlarsa olsunlar, içinde bulundukları toplumun bir parçasıydılar. Aylardan beri, hep birlikte bugünleri bekliyorlardı, bu atmosferi yakalamayı amaçlıyorlardı.</p>

    <p class="normal">Yakaladılar.</p>

    <p class="normal">Coşku, sokaklara dökülmüştü, dökülen coşkuyu hiç tanımadıkları birileriyle paylaştılar.</p>

    <p class="normal">Venedik, yağmura ve de beklenmeyen soğuğuna karşın, "Karem", yani büyük perhiz dönemine eğlenceyle, coşkuyla hazır hale getirildi. Bayram ile kültür birleştirilmişti, gelenekler perçinlendi.</p>

    <p class="normal">Eğlence doruklardan aşağılara el etti.</p>

    <p class="normal">Hoşgörü, şaka dozuyla el ele verdi, yükseklere serildi.</p>

    <p class="normal">Venedikli, karnavalı bahane edip, geniş zaman kavramının içine çekilmişti.</p>

    <p class="normal">Bu arada, geçtiğimiz yüzyıllardan kalma salon giysileri ve masklarıyla süslenen Venedikliler (ve biz), kötü hava koşullarına karşın karnavalın merkezi San Marco meydanında son derece ciddi bir defile yaşadık. Defile sonrasında kostüm yarışması da yapıldı. Gözlükçü dükkânın önünde birincileri fotoğrafladım. İki yaşlı kediyle(!) fotoğraf çektirdim. Bir ailenin arasına dalıp, birlikte hoplayıp zıpladım. Altın masklı hatunla, öncesi değil, ama görüntülenme sonrası kol kola girdim. Lacivert, sarı, kırmızı renkli; minik çıngıraklarla bezeli kukuletalarımızı taktık başımıza, sağıma sevgilim Şaylan'ı, soluma da Franco'yu aldım. Bu kere, Franco'nun karısı Marcella Caroniti bastı deklanşöre. Bir kareye Debora Fasano da girdi.</p>

    <p class="normal">Son yıllarda Venedik Bienali kapsamına da alınmış olan karnaval, zaman zaman erotik simgelerin odak noktası bile oldu. Çapkın Kazanova'nın torunları, karnavalı çılgınca tüketti. Kanallarda ise, gondollara sere serpe oturmuş zengin kostümlü, masklı Venedik yerlileri, turistlerin objektiflerine poz vermekteydi.</p>

    <p class="normal">Ben o sırada dostum Franco ile "Değişen Dünya"ya ilişkin görüş alışverişindeydim.</p>

    <p class="normal">"Değişmeyen tek gerçek, sermayenin uluslararası bazdaki sömürü düzeni olarak kalması," dedim.</p>

    <p class="normal">Değişim adına politika yapanların çıkış noktaları, ne dünya nüfusunun yüzde yetmiş beşinin yoksul oluşu, ne de savaşların insanlık üzerinde bıraktığı korkunç sonuçlardı. Franco, sırf lâfı değiştirmiş olmak için, karnaval dönemlerinde günlük yaşam kurallarının kalktığından, eğlencenin en üst düzeye tırmandığından söz etmeye başladı. Karnavallarda sosyal statülere bağlı kalmamak ve sınıf farklarını kaldırmak için maske takma geleneği yayılmışmış.</p>

    <p class="normal">Öyle söyledi.</p>

    <p class="normal">"Vaporetto-Küçük Vapur" ile Venedik'in altın kalbinden, tılsımlı bir biçimde yılan gibi kıvrılarak ilerliyorduk. "Canale Grande-Büyük Kanal"daydık. Franco'ya:</p>

    <p class="normal">"Hiç kuşkum yok ki, şu anda dünyanın en alımlı kentlerinden birindeyiz. Bir düşünsene," dedim, "Montaigne'den Berlioz'a, Dostoyevski'den Stendhal'e kimler gelmiş, kimler geçmemiş şu 'Adriyatik Kraliçesi'nden..."</p>

    <p class="normal">Franco gülümsedi.</p>

    <p class="normal">Ca' d'Oro'nun (Altın Ev) önünden geçiyorduk.</p>

    <p class="normal">Dünyadaki değişim, yoksulluğun asgari düzeye indirilmesi için midir, yoksa söz konusu teknolojik yenilenmenin savaş sanayisine uyarlanarak, sömürünün azami duruma yükseltilmesi için midir, diye düşünmekten kendimi alamıyordum. Esasen, yanıt da aramıyordum. Bugün dünyada devam etmekte olan savaş gerçeğinin, düşüncemi doğruladığı kanısındaydım. Elini omzuma atmış, bana bir şeyler anlatmakta olan Franco'ya ağzımı açmadım, laflamadım.</p>

    <p class="normal">Ca' d'Oro'nun cephesini süsleyen altın yaldız ve diğer değerli madenlerden oluşan kaplamalar, gri gökyüzü altında yaz günlerinde olduğunca parıldamıyordu. Ca' d'Oro'nun kanala bakan cephesinin bu kadar yakınından ilk kez geçmekteydim.</p>

    <p class="normal">"Biliyor musun, binanın bugünkü şekliyle yapımına 1420'de başlanmış," dedi Franco.</p>

    <p class="normal">"İyi ya," dedim, "ne iyi." Dostum, olmayan bıyığının altından güldü:</p>

    <p class="normal">"Sadece sizde mi var sanıyorsun sen, bizde de sırf laf üreten bir sürü 'kelle', binanın içine etmişler. Neyse ki, 1927'de devlet işe el koymuş, yıllar süren restorasyondan sonra bina bugünkü görkemine kavuşturulmuş."</p>

    <p class="normal">Doğrusu ilgimi çekti:</p>

    <p class="normal">"İçeride neler var," diye sordum.</p>

    <p class="normal">Ortaçağ resim ve heykellerinin olağanüstü karışımı varmış.</p>

    <p class="normal">"Bir dahaki gelişinde mutlaka gör," diye de öğütledi.</p>

    <p class="normal">Oysa, bir yolunu bulup Ca' d'Oro'nun içine girdik. Pelerinimi giymiş, maskımı takmıştım. Bir tablonun önünde durdum, Ortaçağ yaşayanı pozumu takındım, Franco deklanşöre bastı, bir adet "Venedik Karnavalı Hatırası" çekti.</p>

    <p class="normal">Yağmur dinmişti, ama soğuk bir gün yaşıyorduk. Franco:</p>

    <p class="normal">"Bak sen şu şansımıza," dedi.</p>

    <p class="normal">"İyi bir günde başka bir büyük kentte olmaktansa, yağmurlu bir günde Venedik'te olmayı yeğlerim," diye yanıtladım.</p>

    <p class="normal">Şaşırmışçasına yüzüme baktı. Söz benim değildi ki! Gülümsedim:</p>

    <p class="normal">"Herman Melville taaa 1857'de söylemiş," dedim, gülüştük.</p>

    <p class="normal">Kanallar, antik kiliseler, saraylar yağmur sonrası donuk güneşte hafifçe parıldıyordu. Venedik, yağmur sonrasında da, peri masallarının yaşandığı kent havasındaydı.</p>

    <p class="normal">Napolyon'un "Avrupa'daki en güzel resim atölyesi" dediği San Marco Meydanı'na geldiğimizde, doğruca Basilica di San Marco'nun soluna doğru yürüdüm. Bir heyecan ki bendeki sormayın gitsin. 1499 yapımı Saat Kulesi'nin üzerindeki Latince "sadece mutlu saatleri sayarım" atasözü yerinde miydi, değil miydi onu merak ediyordum. Yerindeydi, yerindeydi yerinde olmasına da, mutlu saatler sayılı olmaya başlamıştı benim yaşamımda.</p>

    <p class="normal">Franco'ya:</p>

    <p class="normal">"Mea res agitur," diyerek, "ben beni ilgilendirenim," demek istedim.</p>

    <p class="normal">Hatta, yüksek sesle de çığırdım.</p>

    <p class="normal">Ne yalan söyleyeyim, en küçük bir yankı bulamadım kulaklarımda.</p>

    <p class="normal">"Palazzo Ducale-Düklük Sarayı"nın hisara benzer yapısı, bu kez nedense daha bir başka ilgimi çekti. Karşısında öylece dikilip kaldım. Ne saray ama! Yıllar boyunca Venedik'in sadece yönetici düklerini, gizli polisini ve başlıca mahkemelerini değil; hapis hücrelerini, işkence odalarını ve kentin çeşitli idari kurumlarını da barındırmışmış.</p>

    <p class="normal">Müthiş bir Gotik...</p>

    <p class="normal">Sütunlar, sütunların üstündeki "dörtyapraklar" ve ince mi ince mermer işçiliği...</p>

    <p class="normal">Franco ile sarayın su kıyısına bakan cephesinin sonundaki "Ponte della Paglia-Paglia Köprüsü"ne doğru yürümeye başladık. Yürürken birden durdum. Karşımda "Ponte dei Sospiri-Özlem Köprüsü" duruyordu.</p>

    <p class="normal">"Neden 'Özlem Köprüsü'," diye sordum Franco'ya.</p>

    <p class="normal">Anlattı.</p>

    <p class="normal">Öyküsü hayli acıklıydı. Meğer bu köprü, mahkûmların hüküm giydikleri Düklük Sarayı ile cezalarını çekecekleri hapishaneyi birleştiren köprüymüş. Ölüm cezasına çarptırılan, ya da ömrünün sonuna kadar bir daha güzelim Venedik'i göremeyecek olan tutsaklar, işte bu köprüden geçerken son kez kente bakar, iç çekip ah vah ederlermiş.</p>

    <p class="normal">İnat bu değil mi!</p>

    <p class="normal">Çıktım köprünün üstüne kendi kendime üç kez yineledim:</p>

    <p class="normal">"Venedik'i yeniden göreceğim, Venedik'i yeniden göreceğim, Venedik'i yeniden göreceğim."</p>

    <p class="normal">İçinde bulunduğum zaman, yalıtılmış an ile varoldu.</p>

    <p class="normal">Saatime baktım.</p>

    <p class="normal">Zamanı göstermiyordu.</p>

    <p class="normal">"Beyaz Türkler" kavramını, benim anımsadığım ilk kez ışıklar içinde yatsın gazeteci Ufuk Güldemir Cumhuriyet gazetesindeyken ortaya atmıştı. Turgut Özal'ın başbakan olduğu yıllardı ve Güldemir bir yazısında "Malatyalı bir cumhurbaşkanı olmasına sınıfsal açıdan karşı çıkan ve kültürel iktidarı ellerinde tutan elitleri" eleştiriyordu.</p>

    <p class="normal">İşte bu kesim, "Beyaz Türkler" olarak adlandırıldı.</p>

    <p class="normal">Ufuk Güldemir'in o günlerde söylediklerinin, 2000'li yıllar Türkiye'sinde oldukça farklı bir içerik kazanması elbette doğal karşılanmalıydı. Öyle de oldu... Günü geldi, Hürriyet gazetesindeki köşesinde "Beyaz Türkler"i kullanan Serdar Turgut, bu kavramı: "Ben, 'Beyaz Türk' derken insanların derilerinin değil, gönüllerinin beyaz olmasından yana, önyargısız insanlardan söz ettim," diye açıkladı.</p>

    <p class="normal">Sonraları Akşam'daki köşesinde, AKP'nin iktidara gelmesiyle birlikte, "Beyaz Türkler"in yaklaşık kırk yıl kadar sürmüş olan iktidar hegemonyalarının sona erdiğini söyledi. Gerçi "Beyaz Türkler" bu iktidar değişikliğinin ne anlama geldiğini başlarda pek kavrayamamışlar; "Laila" türü "ayakta sallanma mekânları"nda Sushi yenilecek mekânların sayısının azalmadığı, borsanın yükselişini sürdürdüğü ve ithal şarap bulunabildiği sürece kendi düzenlerinin sarsılmadığını sanarak mutlu olmuşlardı, ama temelden gelen büyük değişimi çok uzun süre anlayamamışlardı. Soner Yalçın da Efendi kitabında anlatmaya çabalamıştı "Beyaz Türkler"i.</p>

    <p class="normal">Bıçak kemiğe dayandığına göre, sormak gerek: "Pekiii, kim bu 'Beyaz Türkler'?"</p>

    <p class="normal">Birilerini, kendileri gibi giyinemedikleri için, konuşamadıkları için, yazamadıkları için aşağılayanlar mı?</p>

    <p class="normal">Onlar, o aşağıladıklarının küçücük ve kaba dünyalarında barındırdıkları zenginliklerin gerçekten ayırdında değiller miydi, yoksa aşağılananlar yemin billah edilecek türden aşağılık mıydılar?</p>

    <p class="normal">Hayatlarında hiç Chateaux Margaux içmemiş olanlar şansız mı sayılmalıydı, şanslı mı?</p>

    <p class="normal">Kimdiler?</p>

    <p class="normal">Örneğin, 1991 yılında "cumhuriyetin demokratikleşmesi ve siyasal sistemin yapılanması" gerektiğini savunarak "İkinci Cumhuriyet" fikrini ortaya atan Ahmet Altan "Beyaz Türk" kavramına yakışır mıydı ya da Tansu Çiller'e "Sarışın Güzel Kadın" adını yakıştıran (ışık içinde yatsın) Yavuz Gökmen mi "Türklerin Beyazı"ndandı.</p>

    <p class="normal">Canlı yayında konuklarına ilginç sorular yönelten "anchorman" Reha Muhtar, cinsel organı kopan bir erkeğe: "Yaranda acı var mı acı," derken "Beyaz Türk" olmanın örneğini mi vermek istemişti ya da Susurluk skandalının ardından "Bir Dakikalık Karanlık" eylemlerini "Gulu Gulu dansı yapıyorlar" biçiminde algılayan Necmettin Erbakan mı daha fazla "Beyaz Türk"tü.</p>

    <p class="normal">Ya Doğan Güreş'in Genelkurmay Başkanlığı sırasında kendisini ziyarete gelen İngiltere Genelkurmay Başkanı'nın sorusuna verdiği yanıta ne demeli! Güreş Paşa, tam da "Beyaz Türk"e yakışır biçimde: "Kadın Başbakanımız 'Tak' diye emir veriyor, ben de 'şak' diye selamı çakıp, emri uyguluyorum," demişti.</p>

    <p class="normal">Unutmak mümkün mü!</p>

    <p class="normal">"Beyaz Türk" kavramına uyan bir diğer "özdeyiş" de, mutlaka anımsayacaksınız, zamanın Genelkurmay İkinci Başkanı Çevik Bir'den gelmişti. Çevik Bir'in laiklik karşıtlarına gözdağı vermek için tanklar Sincan caddelerinden geçirildikten sonra "Sincan'da demokrasiye balans ayarı yaptık," demesi unutulacak gibi değildi elbette.</p>

    <p class="normal">Diğer taraftan, "Beyaz Türkler"in tanım olarak "baba"larından olan 9. Cumhurbaşkanı Süleyman Demirel'in, "Cumbaba" olmasından hemen önce patlayan "İlksan Skandalı" karşısında: "Verdimse ben verdim, n'olacak" sözü de, en aşağı Tansu Çiller'in 1993'te başbakanlığı sırasında PKK ile mücadele konusunda söylediği "bu iş ya bitecek, ya bitecek", özdeyişi kadar önemliydi.</p>

    <p class="normal">Gene Tansu Hanım'ın Refahyol koalisyonu sırasında başlattığı dönem için yaptığı "Beyaz Sayfa" benzetmesi; 12 Eylül sonrasında on yıl siyaset yasağı getirilen Süleyman Demirel'in DYP'yi perde arkasından yönettiği sırada kendisine takılan "Bir Bilen"; Bülent Ecevit'in siyasi yasaklı olduğu 1985'te eşi Rahşan Hanım'a DSP'yi kurdurarak SHP'nin oylarını böldüğü gerekçesiyle verilen "Bir Bölen" lakapları da "Beyaz Türkler Sözlüğü" içinde mutlaka yer almalıydı.</p>

    <p class="normal">Bir zamanlar, "Derman Bey" adlı televizyon dizi çekimleri sırasında başrolü paylaştığı manken kızımız Buket Saygı'yı telefon mesajları göndererek taciz eden popüler "Beyaz Türkler"den Kadir İnanır Bey'in, kendini savunmak için: "Ben oyuncu kardeşlerimi mesaj yollayarak motive ediyorum", tümcesi de kıyıda köşede unutulmaması gereken cevizlerdendi.</p>

    <p class="normal">Turgut Özal'ın ANAP Genel Başkanı olarak girdiği 1983 seçim kampanyasındaki "İşçi, memur, emekli, esnaf gibi dar gelirli kesimi güçlendireceğiz" sloganı da, doğrusu ayrı bir "Beyaz Türkler" klasiği olarak anılmalıydı.</p>

    <p class="normal">Bunlar elbette işin şakası.</p>

    <p class="normal">Gerçekten, kimdi bu "Beyaz Türkler".</p>

    <p class="normal">Kim yaratmıştı, nasıl ve nereden yaratılmıştı, Ufuk Güldemir'in tanımından ne derece sapmıştı.</p>

    <p class="normal">Ciddi olmak ve gerçeği görmek istersek "Beyaz Türkler"i kimin yarattığını, nereden türediğini bulmak hiç de zor değil. "Beyaz Türkler"i her ne kadar "biz" yaratmadıksa da, yaratılmasına bal gibi göz yumduk. Bir gerçek daha var ki, "biz" dediklerimizin de çoğu kent kökenli. Küçük burjuva özelliklerine sahibiz "biz", Batı değerlerine açık olarak yetiştirilmişiz, hayata naif ve rafine değerler açısından bakabilme yeteneğini küçük yaşlarda edinmişiz. Özgünlüğe giden yolu kıyısından köşesinden de olsa özenti kavşağından geçtiğini bilerek, isteyerek kabullenmişiz. Özellikle 1960 sonrasında Anadolu kırsalından büyük kentlere yönelen göç hareketiyle gelen köy/köylülük değerleri ile arabesk zevklerin aramıza sinmesine demokrasi adına, sosyalizm adına göz yummuşuz. Metropollere ulaşan lahmacun kültürüne demokratik erdem adına katlanmışız. Varoş kültürü, bizim küçük burjuvalığımızı ham etmiş, yemiş bitirmiş.</p>

    <p class="normal">Varoş kültürü, içten içe bilenerek "Beyaz Türkler" kültürünü yaratmış. "Beyaz Türkler" kültürü de giderek "tele" kültürünü doğurmuş. "Tele" kültürü ile yoğrulanlar tüketici olmuşlar, seçmişler, seçilmişler, yöneten olmuşlar.</p>

    <p class="normal">Kasaba kurnazlığı, din istismarcılığı, ezik insan goygoyculuğu, bir koyup beş almalar, bul maçayı al parayı yöntemleri, bankaları "hüüüp" diye içine çekmeler çağını yaşamaya çalışan insanları ezmiş, un ufak etmiş.</p>

    <p class="normal">Yüklendiğimiz, yükümlü olduğumuz değerler açısından, kendimize, ama öncelikle çevremize, yaşadığımız topluma katkıda bulunamaz olmuşuz. Erdemleri oluştururken, sağduyumuzdan hareketle ola ki doğruları buluşturmaya kalkacak olsak, kahkahalarla karşılaşmışız. Bir ömür içinde sürdürmeye kararlı olduğumuz karşılıklı sevgi-saygı gösterimini, dürüstlüğü, çalışkanlığı elimizden almışlar.</p>

    <p class="normal">İçten pazarlıklı, kurnaz, tembel, köşe dönmeci çocuklar yetiştirmişiz.</p>

    <p class="normal">Abdullah Gül'leri, Recep Tayyip'leri başımıza taç etmişiz.</p>

    <p class="normal">Gecenin sonunda merdivenin tırabzanına tutunarak üst kattaki odama çıkarken, gıkımız çıkmadan madem "Beyaz Türkler"e göz göre göre yenilmişiz, Abdullah Gül'ü cumhurbaşkanı etmişiz, "o halde oh olsun bize" diye içimden geçirdim.</p>

    <p class="normal">Oh olmuş bize de, amma kerizmişiz be!..</p>

    <p class="normal">"Büttüüün buraları benim," diye anlatmaya başladı Büyükhanım.</p>

    <p class="normal">"Büttüüün buralarını babam aldı, benim üzerime verdi," diye de ekledi.</p>

    <p class="normal">Çevredeki villaları, yalıları, evleri kendisinin sanıyordu. Onun Beyoğlu'nda salınarak gezdiği günler geldi aklıma. Astragan kürkünün içinde sert adımlarla adımlardı İstiklal Caddesi kaldırımlarını.</p>

    <p class="normal">O nedenle olsa gerek, Beyoğlu geldi kuruldu gözlerimin önüne.</p>

    <p class="normal">Beyoğlu'nun kuruluşunda da kocakarı ilaçlarına, aşk öykülerine, yemek tariflerine, cinayetlere, tinere ve düşlere bulanmış bir semt olduğunu düşündüm. Tamamen bağlık bahçelik olan, üzüm bağlarından oluşan Pera, 1800'lere gelindiğinde, genel kabul gören araştırmalara göre, Venedik elçisinin oğlu Gritti'nin orada bir konağının bulunması nedeniyle "Beyoğlu" adını almıştı.</p>

    <p class="normal">Bağ-bahçe durumunun epey sürdüğü anlaşılıyor.</p>

    <p class="normal">Türklerin de bu bölgeye el atmaya başlamasıyla, Beyoğlu gelişmiş, binalarla kaplanmış. "Sokaklarında kravatsız erkek, şapkasız kadın görülmezdi" tevatürü günümüze kadar gelmiş, arkadaş toplantılarında en sevilen söyleşi konusu olmuş.</p>

    <p class="normal">Ki, "sokaklarında kravatsız erkek, şapkasız kadın"a rastlanmayan günleri ben bile anımsıyorum. Bu durumun, Beyoğlu'nda çeşitli kültürlerin bir arada hoşgörü ve uyum içinde yaşamasından kaynaklandığını da biliyorum. Kapanan pastane ve lokantaların yerine yenileri açıldı. Yeniden restore edilen eski binalarda "cafè" ve pastaneler oluştu, ama nerede o eski hava!</p>

    <p class="normal">Büyükhanım, gene bir Rembetiko'ya başladı:</p>

    <p class="indentmetin">"Samyotissa Samyotissa</p>

    <p class="indentmetin">Pote tha pas sti Samo?</p>

    <p class="indentmetin">Roda tha rikso sto yalo Samyotissa</p>

    <p class="indentmetin">Ya n'artho na se paro..."</p>

    <p class="normal">Yıllardan beri dinleye dinleye Türkçesini de öğrenmiştim "Samyotissa"nın. Şarkıdaki karakter, Sisamlı kıza sesleniyor, Sisam'a ne zaman gideceğini soruyor, kendisi için denize güller dökeceğini söylüyor ve: "Gelip seni alacağım" diyordu.</p>

    <p class="normal">Yeniden Beyoğlu'na döndüğümde, geri gelmeyecek "o zamanlara" hâlâ övgüler düzülmekte olduğunu düşündüm. Oysa, yenisinin ağza gelen kuruluğu ve tatsızlığının nedeni, yıllar içinde süzülerek oluşan bir yaşam biçiminin yok olmasından başka bir şey değildi ki!</p>

    <p class="normal">İki yüz yıla yakın bir zaman süreci içinde imbikten süzülen bir sanat anlayışı, bir sanat sevgisi var Beyoğlu'nun geçmişinde. 1839 yılında ilk opera ve tiyatro binasının Beyoğlu'nda kuruluşu, imbiğin bir parçası. Galatasaray'da, Giustiniani adında bir Venedikli tarafından yaptırıldığı ileri sürülen ve "Fransız Tiyatrosu" adını taşıyan bu tiyatronun önemi, hiç kuşkusuz Osmanlı döneminde halka açık ilk operet ve müzikli oyunun oynandığı yer olmasından kaynaklanmakta. Ve 1842'de oynanan ilk opera.... Gaetano Donizetti'nin, Belisario adlı yapıtıdır bu. 1844 yılında ise Lucretia Borgia'nın sahnelendiği söylenmekte.</p>

    <p class="normal">Pera'da 1841-1842 yıllarında kurulan ikinci tiyatro binasıysa "Bosco Tiyatrosu". İtalyan bir cambaz olan Bosco, tiyatrosunu mevsim sonunda Suriye Katoliği, Osmanlı uyruklu Mihail Naum'a satmış. Tarih kitaplarında, "Naum'un Tiyatrosu"nun seyircileri arasında, halkla birlikte olmaktan çok hoşlanan Sultan Abdülaziz'in bile adı anılmakta. Sultan Abdülmecid de, "Opera Naum"un en önemli izleyicilerinden biriymiş. 1847 yılında Franz List, sarayda Sultana konser verirken, 1861'de Beyoğlu'nda "Şark Tiyatrosu" adı altında ve Ermeni sanatçıların oynadığı yeni bir tiyatro açılmış, falan...</p>

    <p class="normal">Yani bir sanat merkeziymiş Beyoğlu. O günden beri, irili ufaklı düzinelerce tiyatro açılmış, kapanmış.</p>

    <p class="normal">Bugünlere gelinceee... Bey'in oğulları bir yerlere saklanmış, rastlanılmaz olmuş.</p>

    <p class="normal">Günümüzde, Beyoğlu denen semtte, tiyatro artık parmakla sayılacak kadar az. Olanlar da ya "açlık sınırı"nda ya da ekonomik krize, toplumun vurdumduymazlığına dayanamayıp kapanıyor. Başka ülkelerde de başarılı ya da başarısız sayılabilecek çok sayıda tiyatro perde açmakta. Bunların da çoğu, ayakta duramasa da ayakları üstünde tutunmaya çalışıyor. Ekonomik kriz ortamında insanların bir yandan demokrasi kültürünü savunurken, demokrasi kültürünün gelişmesine olanak verecek tiyatroya, baleye, operaya yatırımı kısması, hatta bilerek ya da istemeyerek engellemesi/engellenmesi ne yazık ki fevkalade acı bir gerçek.</p>

    <p class="normal">Bosna'da savaş varken, tiyatro yapılıyordu.</p>

    <p class="normal">Neden?</p>

    <p class="normal">Çünkü tiyatro, demokrasi kültürünün bir simgesi de ondan. Türkiye'de toplumun geniş kesimi, renkli basın olarak tanımladığımız basınımızdaki çoğunluğu oluşturan köşe kapmacı yazarlar, tiyatroyu boş ve hoş zaman geçirme yeri olarak bellemiş, tiyatro sanatını böyle tanımlıyor, öyle yayıyor, böyle anlatıyorlar.</p>

    <p class="normal">Gel de bu köşecilerden hayır bekle...</p>

    <p class="normal">Siyasiler de öyle.</p>

    <p class="normal">Onlar zaten...</p>

    <p class="normal">Neyse!..</p>

    <p class="normal">Aralarından kaçı bir tiyatro, bir konser salonunda, bir resim ya da heykel galerisinde görüldü ki!</p>

    <p class="normal">Bu Sissus akşamını da Beyoğlu ile geçirdim.</p>

    <p class="normal">Doğrusu hiç de iyi etmedim!</p>

    <p class="normal">Bütün gece içimi kemirdim.</p>

    <p class="normal">Bu öğlen, Alaçatı yolunda keçiboynuzu ağaçlarının altındaki lokantada menemen yedim, iki şişe de bira içtim.</p>

    <p class="normal">1840'lardan sonra İstanbul'un sosyal yaşamına giren "alafranga" bira kültürünün, 1847 yılında "arpasuyu" adıyla resmen hukuk mevzuatına alındığını doğrusu ben de daha dün bir gazetede okuyup öğrendim.</p>

    <p class="normal">O yılları elbette bilemem.</p>

    <p class="normal">Benim detaylarıyla anımsadığım 1950 sonrası "alafranga" salonlar ve bira bahçeleri. Bunlar arasında bende en fazla iz bırakanıysa Bomonti Bira Bahçesi.</p>

    <p class="normal">Bu mekânı, akşamları Levanten ve gayrimüslimlerin yanı sıra İstanbullu Müslüman ailelerin de doldurduğunu dün gibi anımsıyorum. "Akşamları" diyorum, çünkü Bomonti Bira Bahçesi'ne gündüz gitmişliğim yok. Bilebildiğim kadarıyla, ülkemizde modern bira üretim tekniği ile üretime başlamış ilk bira üretim tesisi burası. İsviçreli Bomonti kardeşler 1890 yılında Feriköy'de bir üretim tesisi kurmuşlar, burada üst fermantasyonla üretime başlamışlar. Şişli'deki Bomonti semti de adını bu fabrikadan edinmiş.</p>

    <p class="normal">Bomonti Bira Bahçesi'ni her zaman çok kalabalık olarak anımsıyorum. Ortada kocaman bir havuz vardı ve yanılmıyorsam havuzun kenarında müzik çalardı. Kadın erkek ayrımı yoktu ve geceler bire ikiye kadar sürerdi. Bira, müşterilere 5-6 litre kapasitede küçük fıçılarda ikram edilirdi. Yani müşterinin masasına bira o şekilde gelirdi, öyle bardakta falan değil. Birayı fıçıdan köpüklü köpüksüz istediğin şekilde doldurmak ayrı bir keyif işiydi. Bahçedeki asırlık ağaçlara çivilenmiş, biranın besleyiciliğini ve sağlık açısından önemine değgin afişleri de anımsıyorum.</p>

    <p class="normal">Kimileri Bomonti Bira Fabrikası'nın 1950'li yıllarda, kimileri de 1960'lı yıllarda üretimine son verdiğini söylüyorsa da, ben 1976 ya da 1977 yılında oradan fıçı bira aldığımı dün gibi hatırlıyorum. Demek ki, gerçek kapanış 1970'in sonlarına denk gelmekte.</p>

    <p class="normal">Bir de, Transval vardı anımsadığım. Şişli Abide-i Hürriyet caddesi üzerinde. Bir üçgen mevkideydi. Abide-i Hürriyet caddesi ile şimdiki Emniyet Amirliği yolunun kesiştiği noktada. Orada gündüzleri de bira içilirdi.</p>

    <p class="normal">Bizim evin tam karşısında olduğu için iyi hatırlıyorum.</p>

    <p class="normal">Akşamları müzik de olur, tavernaya dönüşürdü Transval. Pola Morelli falan program yapardı. Ama gündüzleri şık hanımların, şık beylerin mekânıydı. Ateşte tütsülenen çirozun akşamları dışarı sızan kokusu bugün bile burnumun ucunda. Transval bir ara kapandı, sonra yeniden açıldı, sonra gene kapandı sonsuza dek.</p>

    <p class="normal">Moda'daki Koço'nun 1960 sonrasını bilirim. İstanbul'un en tanınmış balık mekânlarındandı. Yaz akşamlarına, akşamüstlerine Koço'nun terasında Marmara manzarasına karşı bir bardak birayla başlamak, müdavimlerinin geleneği haline gelmişti. Hâlâ değişmeyen şef Muharrem Usta'nın hazırladığı tereyağında karides, sıcak ciğer ve muska böreği biraya meze edilirdi.</p>

    <p class="normal">Şimdiki Sadri Alışık sokağının başında bulunan mağazanın yerinde, yani Saray Muhallebicisi'nin tam karşısında bulunan Beyoğlu'nun ilk birahanesi Atlantik'i de atlamamak gerek. "Arjantin" adıyla anılan votkalı siyah biralar, biralara eşlik eden o tadına doyulmaz sosisler... Sosislerin yanında mükemmel Rus salatası ya da "dön baba döner"ler!.. Sosisi bir başkaydı Atlantik'in. Neden başkaydı anlatmak olanaksız. "Sadece başkaydı," demekle yetineyim en iyisi.</p>

    <p class="normal">Atlantik, bir anlamda Galatasaray tramvay durağı gibiydi ve hemen herkes bir şeyler atıştırarak biralarını yudumlarken, arada ayakta durma rekorunu da kırardı. "Degustasyon" ile "Çiçek Pasajı", tartışmasız uluslararası bir platformdu, fasl-ı muhabbeti ile Cadde-i Kebir'in "Kristal Gazinosu" da göz ardı edilemez elbette, ama benim anlattıklarım kim ne derse desin daha farklı...</p>

    <p class="normal">Alaçatı yolunda, keçiboynuzu ağaçlarının altındaki lokantada ikinci şişenin sonuna doğru, Ankara Kızılay'daki "Piknik" düştü aklıma.</p>

    <p class="normal">"Piknik", soğuk votka ve biranın yanında sosisi, patates tavasıyla ünlü ve 1960'lı yılların Ankara'sının en önemli mekânı. Yayınbalığı tavası ve uskumru dolması da pek övülürdü, ama hiç yemedim. İstanbul'da kapanan Orman Lokantası'ndan Tanaş Mastakas Usta, mutfağın başındaydı. Tanaş Usta, eşi benzeri olmayan mezeler, şişler, sandviçler yaratırdı ve hizmet mükemmel üstüydü. "Piknik"in garsonları bıyık bırakamaz, sigara içemez, müşterilerle "beyefendi"siz, "hanımefendi"siz konuşamaz, parti ve takım tutamaz ya da tuttuğunu belli edemezdi. Lezzet kadar, servise de özen gösterilirdi "Piknik"te. Kasada çalışan, müşterinin parasını aldığında güleryüzle teşekkür etmezse, aşağıdan Patron Reşat Bey'in tekmesini yerdi. Şef garson Vasil Lupi'nin beş dili ana dili gibi konuştuğunu anımsıyorum. Bir anı aktarımında, çok keyiflendiğinde yüksek sesle Arnavutça şarkılar söylediğini bile duydum.</p>

    <p class="normal">Kocaman bir kokteyl bardağının kesilmiş hali olan bardaklarla sunulan taze Atatürk Orman Çiftliği birası bir "Piknik" klasiğine dönüşmüştü ve müşterilere "Arjantin" adı altında satılırdı. Rakı, uzun oturma gerektireceğinden verilmez, sandviçler ilk defa Piknik'e özgü olarak yağlı beyaz kâğıtlara sarılarak satılırdı. Paket servislerinde kullanılan beyaz naylon torbaların üzerinde yine bir "ilk" olarak kırmızı renkle "Piknik" yazardı. Ankara'da cips üretimi de, "Espresso" servisi de, Rus salatası da, kremkaramel de ilk "Piknik"te başlamıştı. Özel olarak yaptıkları hardalın tadı, bugün bile damağımda.</p>

    <p class="normal">Bir an gözlerimi kapattım. Sen misin kapatan! "Piknik"in kapısında kocaman bir şemsiyenin altına türünün ilk örneği olan yedi yüz elli kiloluk Carpigiani dondurma makinesinin başında, tiril tiril beyaz giysileri içinde bir garson, dondurma satıyordu. Kolu indirdiğinde, vanilyalı-çikolatalı dondurma spiral şekilde külâha aktı.</p>

    <p class="normal">Öğlenden sonra, dönüş yolunda, Alaçatı'da on iki adet türbinden oluşan rüzgâr çiftliğinin önünden geçerken içimde bir şeyler dağlandı, dağıldı, geldi bugünlere bağlandı.</p>

    <p class="normal">Geçtiğimiz kış günlerinden birkaçını da, İspanya'nın Katalan Özerk Bölgesi'nin başkenti Barselona'da geçirdik.</p>

    <p class="normal">Birkaç gün dediğim, toplam yetmiş beş saat.</p>

    <p class="normal">Yetmiş beş saatin dokuz-on saatini uçakta, havaalanında, havaalanları-kent yollarında geçen zaman olarak hesaplarsam, kalandan yirmi bir saati de uykuda geçen yaklaşık süre olarak düşersem, elde hepi topu dolu dolu iki gün bile kalmıyordu.</p>

    <p class="normal">Gene de gittik işte...</p>

    <p class="normal">İlk gidişim değildi kente. Galiba dördüncü kez Barselona'daydım. Faşist diktatör Franco döneminde konuşulması yasaklanan Katalan dili, bugün artık Barselona'nın resmî diliydi. Yol tabelaları ve resmî dokümanlarda Katalanca ve İspanyolca olmak üzere her iki dile rastlanıyorsa da, İspanya sınırları içinde olsa da, Katalan'ın, devlet işlerinde bağımsız, kendi parlamentosu ve kendi polis gücü olan bir yerleşim birimi olarak kabullenildiğini biliyordum. Kentte ve kent civarında İspanyolca değil, ısrarla Katalan konuşulmasına; dillerini ve çiçeklerden gülü böylesine sevmelerine bu kez hiç mi hiç şaşırmadım.</p>

    <p class="normal">Sevgiydi bu!</p>

    <p class="normal">Önceki akşam, sevgilimle bahçede otururken:</p>

    <p class="normal">"Kendisine sahip çıkılmasını ister sevgi" deyiverdim.</p>

    <p class="normal">Barselona gezisi bu tümceden çağrışım yaptı bende.</p>

    <p class="normal">Katalanların sevgilerine, yani dillerine sahip çıkmak için, her yıl Katalan şiir yarışması düzenlediklerini ve ödül olarak üçüncüye gümüş bir gül, ikinciye altın bir gül ve birinciye "gerçek bir gül" verdiklerini anımsayıp bir kez daha şaşırdık sevgilimle. Aynen, kentin ünlü futbol takımı, taraftarının kısaca "Barça" diye çağırdığı "Barselona"nın formasının, Katalanlar için bayraklarından sonraki en kutsal öğe olduğunu; Franco, Katalan bayrağını yasakladığında, futbol kulübünün bayrağının ulusal duyguların simgesi haline geldiğini, kulüp yönetiminin taraftar baskısı nedeniyle formalarına hâlâ ve asla reklam alamadıklarına daha önce defalarca şaşırdığımız gibi...</p>

    <p class="normal">Bu gittiğimizde, Barselona'da deniz kenarı yürüyüşleri yapmadım, alışveriş merkezlerini de dolaşmadım. Ünlü Las Ramblas caddesini her gün en az iki kez turlamadım. Dayanamayıp sokak ressamlarından resim satın almayı düşünmedim bile. Gemi yolculuğuyla kenti denizden seyretmedim ki kentin siluetine hayran kalayım. Montjuic dağının eteklerine kurulmuş, tüm İspanya'daki mimari örneklerin ve yaşam şekillerinin sergilendiği minyatür kent Pueblo Espanol'a da gitmedim. Joan Miro'nun eserlerinin sergilendiği Fundacio Miro'yu gezmek de içimden gelmedi. Katalan Sanatı Müzesi'nde 12'nci yüzyıldan kalma freskleri de görmek istemedim. Barselona'nın simgesi La Sagrada Familia'nın sadece önünden geçtim de, içine girmedim. İçine girmek ve üst katlardan kenti seyretmek olağanüstü bir keyif olacaktı, ama boş verdim. Bu yapı, hangi yapı biçemine uyuyor diye de düşünmedim. Kilisenin önünde:</p>

    <p class="normal">"Avrupa'da ortaçağdan bu yana uygulanagelen uzunlamasına akslı kilise şemasına uyuyor," diye tartışanları duymazdan geldim.</p>

    <p class="normal">Sadece:</p>

    <p class="normal">"Gerek strüktürü, gerekse bezemeleri, başta Art Nouveau olmak üzere gotik ve barok gibi biçemlerden de izler taşımakta," diyen bir dostumu anmadan geçemedim.</p>

    <p class="normal">Cephelerden birindeki "portal"ın üstünde yükselen oyuk, yarık ve çukurlarla kaplı dört çan kulesi, bana gene peribacalarının doğal görünümünü anımsattı. Anımsar anımsamaz caydım bütün cephelerdeki abartılı öğelerle, renk renk sırlı tuğla ve seramik parçalarla bezeli "inşaatı" izlemekten.</p>

    <p class="normal">Bir başka Gaudi yapıtı Palau Guell'i de umursamadım. Picasso Müzesi Carrer de Montcada da burada ya... Oraya da gitmedim. Santa Eulalia Katedrali'nin muhteşemliği aklımdaydı, Katalan-Gotik tarzı gözümün önünde duruyordu, ama aldırmadım. Las Ramblas caddesine sadece bir iki kez şöyle bir çıkıp döndüm. Evet, çok renkli ve keyifliydi, ama işte o kadar. Sokak gösterilerini izle, satıcıları izle, bir de "café"lerde otur, yarım günün geçiversin... Zamanın geçivermesini istemedim. Deniz kıyısındaki harika alışveriş merkezi "Mare Magnum"u da gezmedim. Lokantaları falan pek güzelmiş. Bana ne! Seksen metrelik sualtı tüneliyle harika bir deniz altı seyir olanağı sağlayan, içinde on bir binden fazla deniz hayvanı barındırdığı "rivayet olunan" "L'aquarium Barcelona" da ilgimi çekmedi. Kumarhaneler, kerhaneler ve çok renkli gece hayatını da kenara ittim. Ne, içine bolca balık ve deniz ürünü konmuş safranla renklendirilmiş zeytinyağlı paella'dan tatmak içimden geldi, ne de "Tapas Bar" denilen küçük lokantalarda meze yemek. İnanmayacaksınız ama Sangria bile içmedim.</p>

    <p class="normal">Kente bir şeyler olmuş gibiydi, o eski havası kalmamıştı, süksesi yitmiş gitmiş, omuzları çökmüştü kentin. Yere tükürenler, pis kıyafetlerle dolaşanlar, cıbıl manyaklar, yıkık dökük kalmış binalar...</p>

    <p class="normal">Sanki ağaçlar da azalmış.</p>

    <p class="normal">Kahverengi ve panjurları sıkı sıkı kapalı apartmanlar daha bir dikkatimi çekti. İlk yerleşim izleri M.Ö. 4'üncü yüzyıla dek uzanan bu kentte, bu kez sadece aşkı anmaya kararlıydım, bir kez daha onun aşkıyla yandım.</p>

    <p class="normal">Kendimi bıraktım.</p>

    <p class="normal">Akşamlardan bir akşam, sevgilimin doğum gününü kutladım.</p>

    <p class="normal">Las Ramblas'ın arka sokaklarından birinde "Petit Safrá" adlı bir lokantadaydık. Narin vücutlu sarışın kız, tam da şarabı masaya getirirken, bu içkinin bütün duyuları uyardığını adım gibi biliyordum. Bardağımı masadakilere "şerefe" der gibi yapıp, ışığa doğru kaldırırken, içimden:</p>

    <p class="normal">"Şu renge bak" diye geçirdim.</p>

    <p class="normal">Kadehi burnuma yaklaştırdım ve o nefis üzüm kokusunu içime çektim. Sonra dilimi, ama dilimin tam ucunu şaraba değdirdim. Dilime, ağzımın içinde bir tur atması komutunu verdiğimde her şey yolundaydı. Sonrasında şişeler geldi gitti.</p>

    <p class="normal">Sonra?</p>

    <p class="normal">Sonrasında, öyle bir an geldi ki, benliklerimizi masanın üstüne bıraktık. Kimliklerimizin dışına çıktık. Kasetçalardan Marisma'nın "Recuerdo"su taşmaktaydı.</p>

    <p class="normal">Kimlik, "kimliğini" korumak için olsa gerek, çevresinde kocaman duvarlar ördü. Bu duvarlar, kafes içindeki kimliğin kimliğine uymayanı içeriye almayacaktı.</p>

    <p class="normal">Barselona'da o akşam yaşamımı; görmek istediklerimi böylece görerek, duymak istediklerimi böylesine duyarak, koklamak istediklerimi dilediğimce koklayarak sürdürdüm.</p>

    <p class="normal">O akşam ben, bir kez daha onun aşkına sürüldüm.</p>

    <p class="normal">Sabah kahvaltı ederken gazetede okudum, bugün yeni Türkiye Cumhuriyeti'nin, milletlerarası planda resmen tanındığı antlaşmanın Lozan'da Türkiye Büyük Millet Meclisi temsilcileriyle İngiltere, Fransa, İtalya, Japonya, Yunanistan, Romanya, Bulgaristan, Portekiz, Belçika, Rusya, Yugoslavya temsilcileri tarafından imzalandığı günmüş. Yunanistan'la imzalanan nüfus mübadelesi anlaşması da aynı tarihte mi imzalandı, pek anımsayamadım, ama çayımı yudumlarken bugünü, dağılan bir imparatorluğun bireylerinin ata yadigârı topraklarda yaşadıkları dramın başlangıç tarihi olarak da kabul edebiliriz diye düşündüm.</p>

    <p class="normal">Osmanlı İmparatorluğu, Balkan Savaşı'nın ardından Avrupa'daki topraklarının neredeyse tamamına yakınını kaybederek çekilirken, geride yüz binlerce vatandaşını bırakmış. O yüz binler, Osmanlı uyruğundayken göz açıp kapayıncaya dek başka devletin, hem de azınlık tüzüğündeki vatandaşları oluvermişler.</p>

    <p class="normal">On yıl sürdürülebilen bu sorunlu durum, hem azınlık konumundaki Müslümanların içinde bulundukları olumsuz koşullar, hem de homojen bir ulusal devlet kurma çabasındaki Yunanistan ile Türkiye'nin bu sorunu kendi lehlerine halletmek adına arayışlara girmeleriyle, çözüme kavuşturulmuş.</p>

    <p class="normal">Neymiş bulunan çözüm?</p>

    <p class="normal">O güne değin dünyada eşi menendi görülmemiş bir çözüm üretilmiş. Türkiye'deki Ortodoks Rumlarla Yunanistan'daki Müslümanların değişimi, yani nüfus mübadelesi anlaşması.</p>

    <p class="normal">İmzalanan "Türk ve Rum Ahalinin Mübadelesine Dair Mukavelename ve Protokol", o dönemde Türkiye'de yaşayan Rumlarla, Yunanistan'daki Türklerin yaşamlarını altüst etmiş. İsmet İnönü ve Venizelos'un imza koyduğu bu protokol ile, Anadolu'da yaşayan bir buçuk milyon Rum, Rumeli ve Adalar'daki beş yüz bin Türk ile zorunlu olarak yer değiştirmiş.</p>

    <p class="normal">Daha doğrusu değiştirilmişler...</p>

    <p class="normal">Hem de kuşaklar boyu yaşadıkları, vatanları olarak benimsedikleri toprakları ve mal varlıklarının büyük kısmını terk ederek, yitirerek...</p>

    <p class="normal">Evet...</p>

    <p class="normal">Aradan geçen zaman dilimi içinde, her iki tarafta yer alan göçmenler, belki giderek yeni vatanlarına alışmışlar, alışmışlar alışmasına da, özlemleri tükenmemiş. Kuşaklar boyu çocuklar, torunlar eski yurtlarındaki öykülerle büyümüş. Bu önemli tarihi olay, pek çok kitaba, yeni bir müzik biçimine ve belgesellere konu olmuş. Kitaplara, belgesellere konu olurken eski evlere, eski köylere ziyaretler de başlamış. Gidilmiş ve görülmüş ki, ne evler eski evlerdir; ne de insanlar artık eski insanlar...</p>

    <p class="normal">Mekân da, yüzler de, zaman da değişmiştir.</p>

    <p class="normal">Bu sabah tatil kitaplarımın, dergilerin, kimi sergi kataloglarının bulunduğu rafı düzenlerken kitaplardan, müziklerden, belgesellerden sonra, kendini tarihe karşı sorumlu duyumsayan bir ressamın "Mübadelenin Sıla Kuşları" başlıklı sergisi için hazırladığı kataloğa rastladım.</p>

    <p class="normal">Ressam Gülseren Südor...</p>

    <p class="normal">İki üç yıl önceki sergisinde, Yunanistan'daki Türklerle, Anadolu'daki Rumların mübadelesine, bir kez daha halkların gözüyle baktı. İnsan hakları ve mülkiyet haklarını bir ölçüde askıya alan bu zorunlu göçü, yaşanan gerginlikleri, özlemleri sıla kuşlarının gözüyle gözlemleyerek bize aktardı. Unutamamışım, katalogdaki tüm tabloları bir bir anımsadım.</p>

    <p class="normal">Gülseren Südor'un bu sergisindeki yapıtlarını süsleyen kuşlar, içgüdülerine bağlı olarak hareket etmekteydiler. Görsel uyarılara ya da ses uyarılarına doğuştan belirlenmiş yanıtlarını hazırlarlarken, birbirlerine göç sırasında çok fazla ölüm olduğunu anlatıyorlardı. Gülseren Südor, onları, gagalarıyla taranırlarken, göçün zorunlu oluşunu konuştuklarını; silkinirlerken, siyasi erkin göç edeceklerin saptanmasında tek ölçüt olarak dini seçtikleri dedikodusunu yaparlarken yakalamıştı.</p>

    <p class="normal">Çok bilmiş kuşlardı bunlar, bu kuşlar, Gülseren Südor'un sıla kuşları...</p>

    <p class="normal">Kendi aralarında istem dışı İslamiyete yönelerek din değiştirmiş olanlardan söz ederlermiş ve de "Türk piçi" diye öldürülenlerden... Sonrasında, her ne hikmetse, tüylerini kabartırlarmış.</p>

    <p class="normal">Gülseren Südor'un ayrı ayrı ve hep beraber dost olduğu sıla kuşlarının oyuk, basit bir çukur, ağaç kovuğu ya da kaya çatlağında yuvaları falan yoktu.</p>

    <p class="normal">Onlar yuvasızdı.</p>

    <p class="normal">Onlar, sürekli uçtu.</p>

    <p class="normal">"Göç etmenin zorluklarını, acılarını en iyi biz biliriz," dediler.</p>

    <p class="normal">Gerçekten de, Girit'in Hanya'sından, Agora çarşısındaki kahveden, sadece ve sadece üç ay oturabildikleri yeni evlerinden söz edenleri, ancak onlar anlamış. Ve uçup gelip anlatmışlar Gülseren Südor'a. Karşılığında, kendilerinin resmedilmesini istemişler.</p>

    <p class="normal">İlkokulda Türkçe ve Yunanca eğitim almış olanı; Modalısı, Pangaltı doğumlusu, Yunan gemisiyle Cunda'ya gelenleri, İkinci Dünya Savaşı'na kadar Rum ve Yahudi arkadaşlarıyla mektuplaşanları, herkesi, her şeyi onlar biliyordu.</p>

    <p class="normal">Yani kuşlar...</p>

    <p class="normal">Biliyorlardı ve de dönüp dolaşıp gelip bildiklerini, gördüklerini Gülseren Südor'a anlatmışlardı. Resme konu olmak için, resmedilmek için.</p>

    <p class="normal">Gülseren Südor, onları yıllardır sabırla dinlemekteymiş. Kanat kemiklerini tüyleriyle birlikte sırf daha iyi, daha hızlı uçabilsinler diye böyle değiştirmiş. Dirsek ve bilek eklemlerini hareketleri tek düzlemle sınırlanmasın diye başkalaştırmış.</p>

    <p class="normal">Kuşlar iyiliğin altında kalır mı hiç?</p>

    <p class="normal">Trabzonlu Rum kemençecinin kimsenin bilmediği öyküsünü bir çırpıda anlatıvermişler Gülseren Südor'a. Gülseren Südor'un o pek ünlü saydam tüllerinin ucundan yakalayıverdikleri gibi, Südor'u da yanlarına katıp, Samos'a götürmüşler. Samos'ta, Cunda'da, Girit'te, Rodos'ta, Selanik'te, İstanbul'da bulup buluşturup yüzlerce aileyle tanıştırmışlar. Gülseren Südor, o ailelerin kuşlarla birlikte fotoğraflarını çekmiş.</p>

    <p class="normal">Kuşlar sormuş Südor'a:</p>

    <p class="normal">"Nerede senin fotoğraf makinen?"</p>

    <p class="normal">Yok ki!</p>

    <p class="normal">Gülseren Südor, fotoğrafları meğer gözleriyle çekermiş, yüreğinde banyo edermiş.</p>

    <p class="normal">Fitnat Hanım, Kosta, Nikos, Hasan Amca...</p>

    <p class="normal">Kimi Ege'nin Anadolu kıyısında bırakmış evini, arkadaşlarını, bahçesini; kimi Yunanistan kıyısında...</p>

    <p class="normal">Sonuç olarak, Ege'de bırakılmış yürekler peşinde iz sürmüş Gülseren Südor. İlk yıllarda, görünüşte her şey yolundaymış gibi algılanmış. Ama insanları toprağından, alıştıkları düzenden, dostlarından zorla alıp başka bir yere "bırakmak", öyle sanıldığı kadar kolay olmamış. Bu karşılıklı göç hareketinin sonunda, gittikleri yerlere bir türlü alışamayan iki halkın "kırgın" insanları, derin özlemleri ve dertleriyle baş başa bırakılmışlar. En çok sıla kuşları tanık olmuş özlemlere, dertlere. Yitirilen dostlukları, yıllar sürecek özlemleri hep onlar anlatmış ressamımıza.</p>

    <p class="normal">Kuştan al haberi demişler... 1955 yılında yaşanan 6-7 Eylül olaylarını, gayrimüslimlere uygulanan "Varlık Vergisi"ni kuşlar hiç unutmuyor. Yıpranan, küllenen, fide veren, ateşlenen aşkları da... Onlar hiç mi hiç unutmuyor...</p>

    <p class="normal">Ve içlerinden biri, Gülseren Südor sergisini hazırlarken, geliyor dikiliyor karşısına:</p>

    <p class="normal">"Serginin adı yanlış," diyor.</p>

    <p class="normal">"Nedenmiş o," diye soruyor Gülseren Südor.</p>

    <p class="normal">"'Büyüklere Masallar' koymalıydın bu serginin adını."</p>

    <p class="normal">Gülseren Südor şaşırıyor.</p>

    <p class="normal">İşte iki üç yıl önceki o sergi, işte o şaşkınlığın sergisiydi.</p>

    <p class="normal">Sabah sabah anımsadım.</p>

    <p class="normal">Büyükhanım:</p>

    <p class="normal">"Oh be," dedi.</p>

    <p class="normal">Sık sık: "Oh be" diyor. Neden diyor, ne duyumsuyor da diyor, bilemiyorum.</p>

    <p class="normal">Tavuk suyuna şehriye çorbasını yeni içmişti:</p>

    <p class="normal">"Başka ne yiyeceğim," diye sordu.</p>

    <p class="normal">Tabağına, alışılagelmiş yemeğinden, sote edilmiş tavuk ciğerinden koydular. Televizyon kanalında adamın biri demokrasi alanında demokrasi sorununun yaşandığından söz ediyordu.</p>

    <p class="normal">Büyükhanım, boğazını temizledi, "Samyotissa"ya nedendir bilmem, bu kere üçüncü bölümünden girdi:</p>

    <p class="indentmetin">"... Samyotissa me tris elyes</p>

    <p class="indentmetin">Ke me ta mavra matya</p>

    <p class="indentmetin">Mu kanes tin kardula mu Samyotissa</p>

    <p class="indentmetin">Sarando dio komatya..."</p>

    <p class="normal">Kafam, televizyondaki adamın dediklerine takılı, öylece durdum, dinledim.</p>

    <p class="normal">Düşündüm, demokrasi alanında demokrasi sorunu nasıl yaşandı diye.</p>

    <p class="normal">Yaşandı mı?</p>

    <p class="normal">Yaşanmadı ki!</p>

    <p class="normal">Bunca yıl okuduk öğrendik, vallahi yalan.</p>

    <p class="normal">Demokrasi, hani uzlaşma işlevi aracılığı ile çatışmaların barışçı yollarla çözümünü, düzenin korunmasını ve güdülen kamu politikalarının işlemesini sağlardı?</p>

    <p class="normal">Yalancılar!</p>

    <p class="normal">Yaşayarak öğrendim ki, sağlamazmış. Ya yanılmışım ya da bana öğretenler yanılmış. Bilemem.</p>

    <p class="normal">"Demokraside adaletsizlik olasılığı, siyasal özgürlüklerin baskı altına alındığı ve genel siyasal güvenlik önlemlerinin bulunmadığı yerlere göre çok azdır," dediler, ne yalan söyleyeyim önceleri inandım.</p>

    <p class="normal">Sonraları bir de baktım ve de gördüm ki, adaletsizlik olasılığı bizde ibadullah. Anti-demokratik uygulamalar evvel Allah yedi düvele örnek.</p>

    <p class="normal">Demokrasi sorununa karşı edebiyat alanında bu ortamda mı uğraş verecektik?</p>

    <p class="normal">Vermedik değil, veremedik doğal olarak.</p>

    <p class="normal">Önce düzeltelim dedik.</p>

    <p class="normal">İyi de, neyi nasıl neresinden düzeltecektik?</p>

    <p class="normal">Düzeltemedik, bizi düzelttiler.</p>

    <p class="normal">Gene de:</p>

    <p class="normal">"Demokrasinin en çok üzerinde durulan savunmalarından biri, ahlaki eşitlik ve bütün insanların düşünce değerlerinde yatar" diyerek işe başladık, örgütlenmelere kalktık.</p>

    <p class="normal">Sen misin kalkan.</p>

    <p class="normal">Otur dediler, oturmadık, ama oturttular.</p>

    <p class="normal">Hepimizi sarıp sarmalayan çaresizlik ve can sıkıntısının nedeni olarak, soruları belirleyenlerin kavramlarıyla düşünmekten kurtulamamak olduğuna inandık.</p>

    <p class="normal">Aaa!.. Yoksa küreselleşme miydi önümüzdeki engel.</p>

    <p class="normal">Evet... Evet!..</p>

    <p class="normal">Bu kavramların en etkilisiydi küreselleşme. Karşı hareket kadar dahi küresel bir süreç olmayan küreselleşme, bir kader değildi ya! Yıkardık dağları enginlere sığmaz taşardık. Olan bitenin engellenmesini olanak dışı "kader"e bağlamak, bazılarımızı sorumluluktan kurtarabilirdi, kimilerini kurtardı da!.. Oysa, perspektifleri kolonileştiren, belli çıkarları yasallaştıran, irade oluşturma, karar alma ve yürütme süreçlerinden ulusal devletleri ve insanları dışlayan, insanların kendilerini ilgilendiren konularda söz hakkını gasp eden bilinçli bir projeydi küreselleşme.</p>

    <p class="normal">"Demokrasi sorununu çözmeli, çözümlemeliyiz," dedik, kimseyi uyandıramadık. Yaşanan değişim ve dönüşümlere, hiç kimse edebiyatçı koordinatlarından bakamadı. Sonuç olarak, gelişmeler karşısında biz de çevremizi saran kırkayakların ve kırk ağızların, görünürde birbiriyle çatışan, gerçekte aynı amaca hizmet eden gündem ve kavramlarına tutsak olmaktan kurtulamadık.</p>

    <p class="normal">Kurtulamazdık.</p>

    <p class="normal">Örgütlü mücadele etme deneyimimiz yoktu ki!..</p>

    <p class="normal">Tezgâhsız birer ustaydık biz...</p>

    <p class="normal">Televizyondaki konuşmacı:</p>

    <p class="normal">"Eee... Sorarım size, böylesine kıraç toprakta edebiyat yetişir mi, yeşerir mi ya da nasıl oldu da yetişti yeşerdi" diye bir soru yöneltti.</p>

    <p class="normal">Oturduğum yerden:</p>

    <p class="normal">"Vallahi ama örgütlü, ama örgütsüz yetişti ve yetişiyor işte. Nalıncı keseri demokrasilerde edebiyatı örgütlesen n'oluuur, örgütlemesen kaç yazar ulan" diye öyle bir bağırmışım ki, Büyükhanım:</p>

    <p class="normal">"Mariyyaaa... Gel beni yatır artık" dedi, erken erken gitti yattı.</p>

    <p class="normal">Akşam konuklarımız vardı. Büyükhanım onlara da çevredeki tüm taşınmaz malların babasından kendisine kaldığını anlattı. Ağustosböcekleri tüm güçleriyle cırladı. Konu resimden açıldı.</p>

    <p class="normal">O akşamı düşündüm.</p>

    <p class="normal">O akşam, elinde kırmızı kapaklı bir katalogla gelmişti.</p>

    <p class="normal">Benim içinmiş.</p>

    <p class="normal">Daha doğrusu ben istemişim. Kataloğun kapağında "Dolunay" adlı tablosu... Dikkatimi olabildiğince yoğunlaştırdım, kataloğu karıştırmaya başladım.</p>

    <p class="normal">Galiba ikinci dubledeydim.</p>

    <p class="normal">"Benim yüzeyi yansıtmak gibi bir amacım hiç olmadı ki," dedi.</p>

    <p class="normal">"Nereden anladı ne düşündüğümü," diye düşünürken:</p>

    <p class="normal">"Gerçek ve düşü ön planda tutarım ben," diye sürdürdü konuşmasını.</p>

    <p class="normal">Yazdı, akşamdı, hava çok sıcaktı.</p>

    <p class="normal">Resimlerindeki insan, doğru olanla saçma olanın arasındaki gerçeğin ikilemini yaşarmış.</p>

    <p class="normal">Ne garip! Tam:</p>

    <p class="normal">"Bu resimdeki insanlar, hiç de insana benzemiyor," diye düşündüm, ne düşündüğümü şıpınişi anladı adam.</p>

    <p class="normal">Dördüncü dubleye geldim.</p>

    <p class="normal">"Bu insanlar, evrende herhangi bir zaman diliminde yaşamış, yaşayan insanlardır ve bu nedenle zaman ve mekân belirleyici bir işaret taşımazlar. Ancaaak, karakter aramalarında, tiplemelerde yaşam içerisindeki durumların belirlenmesine yönelik, davranış ve jestlere bal gibi sahiptirler."</p>

    <p class="normal">"Bir ressamın neler olması gerekmiyor ki," diyerek şaşkınlığımı belli ettim.</p>

    <p class="normal">Ya beşinci ya da altıncı dublenin sonlarına doğru:</p>

    <p class="normal">"Gerçekten de, ressamın hem şair, hem doğa araştırmacısı ve hem filozof olması gerekiyor," diye düşünüyordum.</p>

    <p class="normal">Resimlerin yüreğin içini yansıttığını sezdim. İnsanların alınlarına ve dudak kenarlarına sanki sözcükler yazılmıştı:</p>

    <p class="normal">"Senin insan yüzlerin, gerçek insanların yüzlerinden daha gerçek be," dedim, gözümün önündeki görüntü silindi.</p>

    <p class="normal">Bir başka akşamdı o akşam akşamlardan.</p>

    <p class="normal">Doğru olan ile saçma olanın arasındaki gerçeğin ikilemini yaşadığım akşamlardan biriydi o akşam.</p>

    <p class="normal">Karşımdaki Alaettin'di (Aksoy) ve ben iyiden iyiye sarhoştum.</p>

    <p class="normal">Alaettin Aksoy'un beni sarhoş ettiği bir akşamdı o akşam...</p>

    <p class="normal">Yıllar geçse de, unutamam.</p>

    <p class="normal">"Heykel gibi öylece duruyordu."</p>

    <p class="normal">Ya da:</p>

    <p class="normal">"Sesi soluğu çıkmıyordu, heykel kesilmişti âdeta."</p>

    <p class="normal">Kımıldamadan duran, devinimsiz insan ya da hayvanın belli bir andaki konumunu belirtmek için kullanılır bu deyimler, öyle değil mi ama?</p>

    <p class="normal">Sakine Özkan'ın heykellerinin fotoğraflarını çekmişim, sabah bilgisayarın başına oturunca gözüme çarptı. Düşündüm de, Sakine Özkan'ın heykelleri, heykel gibi öylece durmuyorlar, sanki sesleri çıkıyor ve de canlılar.</p>

    <p class="normal">Hareket öğesini bir yanılsama olmaktan çıkarıp, devinimi mi ele geçirmiş Sakine Özkan?</p>

    <p class="normal">Bilemem.</p>

    <p class="normal">Daha doğrusu, işin içinden çıkamıyorum, bilemem deyip geçiştiriyorum. Yoksa, yaptığı heykeller mi hareketi öneriyor?</p>

    <p class="normal">Yok, yok...</p>

    <p class="normal">Pekiii... Hareket yanılsamasını içeriyor olmasınlar?</p>

    <p class="normal">Heykel, uzayda (boşlukta) girinti ve çıkıntı yaratma sanatıdır diyeceğim, diyeceğim demesine de, "hani, kapalı ya da açık bir mekânı süslemek, anlamlandırmak dışında başka bir işlevi yoktu heykelin," diye soran olur diye tedirginim.</p>

    <p class="normal">Çünkü tedbirsizim, yetersizim.</p>

    <p class="normal">Hani, elle tutulabilen, dokunulabilen, etrafında dolaşılabilen, insan düşünce ve imgeleminin bir sonucu olan, üç boyutlu bir biçemdi heykel? Hani, boşluğa biçim vermekti?</p>

    <p class="normal">Bunca yıl kandırılmış mıydım/mıydık ne!</p>

    <p class="normal">Sakine Özkan'ın heykelleri, bir anlamda başıma iş açmasın?</p>

    <p class="normal">Kandırıldığım/ız falan yok. Başıma iş miş de açılmayacak, eminim. O, en başta dış konturları bütünleyerek, heykelinde iç konturların zenginliğine ve çeşitliliğine olanak tanıyor, işin özü bu. Onun insan formunda oyageldiği "güçlü" varlıkları, madde ötesini, var olduğu "tevatür" edilen yokluğu, yokluktan varlığın üretilmesini simgelemekte. Kadın vücudu, onun keskisinin ucunda, bir anlamda olumsuz/olumlu akışkanlıktır. Vücudun kıvrımları, varlık ve yokluk arasında dalgalanır, ama zaman, hep yerinde durarak akar, akar da akar...</p>

    <p class="normal">Her sanatçının kendine göre bir heykel tanımı olduğunu biliyorum. Bu, o sanatçının yaklaşımının bir sonucu. Heykel, güzel sanatlar bünyesinde, plastik sanatlar alt başlığında incelenebilen; örneğin, taştan yontulan ya da kilin birbirine eklenmesi ile yığılarak oluşan ya da ne bileyim, sanatçının amacına uygun olarak seçtiği malzemelerin, bir biçimde yan yana, üst üste gelmesiyle inşa edilerek yapılagelen üç boyutlu, dokunulabilen, uzayda yer kaplayan bir biçim, öğrendim, biliyorum.</p>

    <p class="normal">Oysa, bakıyor ve görüyorum ki, Sakine Özkan'ın heykellerinde içerik, kütlenin görünmeyen iç maddesine ve mekân boşluğuna canlılık veren biçimin ta kendisi. Kütlenin içinde ölü bir maddenin devinimsiz ve anlatımsız kalmasından rahatsızlık duyuyor olmalı ki, bu sorunu aşmak için, heykelinde kütleyi en aza indirip boşluğa doğru uzatarak ifade yolunu yeğliyor. Figür, artık varlıklar arasında bir etkileşim aracıdır, algılayan ve algılananın birleştiği ve birbirinin varlığını mümkün kıldığı bir hareket ortamı ise, figürün olabildiğince yoğunlaşması, derinleşmesi ve işlenmesiyle niteliğini bulacaktır.</p>

    <p class="normal">Saten kumaş gibi gövdeyi kuşatan derinin ya da başka bir anlatımla deriyle sarmalanan gövdeyi oluşturan ana parçaları, inanılmaz bir anatomi gözlemi ile bir araya getiriyor Sakine Özkan. Yaşanılana ve yaşanmışlığa ait yapılar oluşturuyor, formlarında değişimi yakalıyor. Katmanlar, boşluklar, içe ve dışa salınmalar... Heykel sanatı adına yenilikçi, şaşırtıcı bir dil kullanıyor. İnsan vücudunu ele alırken, onun fotoğraf gerçekliğinden uzak duran hem serbest, hem de akıcı anlatımı, yapıtı ilk bakışta belki soyut bir biçim almaşığı olarak algılamamıza yol açıyor olabilir.</p>

    <p class="normal">Oysa, hiç de soyut değil ya da soyut görünmüyor yaptıkları. Biçimin tüm olanaklarına ilgi duymakta Özkan, o zaman da soyut somut gibi ayrımı aşıyor, gerektiğinde bir heykelde iki dili birden kullanıyor. Zaman içinde kendini açmalarsa, denk bir sürece sokuyor izleyenini.</p>

    <p class="normal">Heykelin her zaman yinelenen tutkulardan oluştuğu söylenir durur ya! Ben, Sakine Özkan heykellerinin, kendilerine özgü inceliklerin dışa vurumu için sözcü olarak Sakine Özkan'ı seçtiğini düşünüyorum. Yani, belki de heykeli Sakine Özkan'ı biçimlendiriyor.</p>

    <p class="normal">İnsanı aşan bir şeylerin arayışı bu.</p>

    <p class="normal">Derin bir inançtan doğan, heykele bellek veren bir soyutlama...</p>

    <p class="normal">Sakine Özkan, insan bedeninin kullanım alanının sınırlarını esinlenmelerle genişletiyor.</p>

    <p class="normal">Esasında düşlerimiz de, genelde unutulan esinlenmeler değil mi?</p>

    <p class="normal">Saat 23'ü geçiyordu, tuvalet gereksinimimi gidermeye giderken gözüm televizyona ilişti. Bilemediğim bir ülkedeki sanayi devrimi sırasında geçen aşk öyküsünü anlatan bir film gösteriliyordu. Tuvalette gereksinim giderirken:</p>

    <p class="normal">"Nedir bu devrim tanımı" diye bir soru sordum kendi kendime.</p>

    <p class="normal">Sormak bir tarafa, düşündüm de... Daha geniş anlamda, toplumsal yaşamın çeşitli alanlarında görülen, örneğin Sanayi Devrimi gibi büyük değişimleri nitelendirmede kullanılıyordu devrim tanımı. Devrim kavramı, Amerikan Bağımsızlık Savaşı ve Fransız Devrimi'yle birlikte, kurulu düzenden köklü bir kopuş anlamı taşımaya başladığına göre, belli başlı devrimler yalnızca devlet biçimini değil, toplumların ekonomik sistemlerini, toplumsal yapılarını ve kültürel değerlerini de kökten değişime uğrattığına göre devrim neydi?</p>

    <p class="normal">Terasa döndüğümde tarihin dürbünüyle gerilere baktım. Eski Yunan'dan ortaçağa değin devrim kavramına yıkıcı bir anlam yüklendiğini gördüm. Eski Yunanlılara göre devrim, ancak toplumun temel ahlaksal ve dinsel öğretilerinin çürümesinden sonra söz konusu olabilecek bir olasılıktı. Platon, sımsıkı korunmuş, değişmez bir inançlar sisteminin devrimi önleyebileceğine inanırmış. Bu kavramdan yola çıkan Aristoteles, temel değeri zayıf bir toplumun her an devrimle karşılaşabileceği yargısına varmış.</p>

    <p class="normal">Ortaçağ boyunca da, yerleşik inançları ve devlet biçimlerini koruma düşüncesinin ağır bastığını biliyorum. Bu nedenle, devrime karşı koyacak ve toplumdaki değişiklikleri bastıracak araçları geliştirmeye büyük önem verilmiş. Dinsel otoritenin çok güçlü olması ve bu otoritenin düzeni koruma anlayışını temel almasının, din adamlarının insanlara toplumsal istikrarı bozmak yerine, eşitsizliklere katlanmayı öğütlemesini kolaylaştırdığı yadsınamaz bir gerçek. Bir tür uyuşturucu etkisi yani...</p>

    <p class="normal">Rönesans sırasında laik hümanizmin ortaya çıkışıyla, devrime daha çağdaş bir bakış açısıyla yaklaşılmaya başlanmış. Devrim tehlikesine göğüs gerebilecek bir devlet yaratmanın önemini gören Nicolo Machiavelli'nin iktidara ilişkin ayrıntılı çözümlemeleri, aynı zamanda devletin yapısında bazı zorunlu değişikliklerin yapılması gerektiği inancına yol açmış. Bu nedenle metinlerinde devrim sözcüğünü hiç kullanmamış olmasına ve temelde istikrarlı bir devlet yapısı oluşturmayı amaçlamasına karşın, bu değişim görüşüyle çağdaş devrimci düşüncenin gelişmesinde önemli rol oynamış.</p>

    <p class="normal">Devrimin özünde toplumsal gelişmenin önünü açan bir güç taşıdığını ilk öne sürenlerden birinin de XVII. yüzyıl İngiliz yazarı John Milton olduğunu, okudukça öğrendim. Milton, devrimi tiranların keyfi yönetimine karşı direnme, halkın gereksinmelerine uygun yeni bir düzen kurma hakkı ve özgürlüğü sağlayacak bir araç olarak görmüş. John Locke da, aynı görüşü "başkaldırı hakkı" kavramıyla dile getirmiş. Bu tema, Amerikan Bağımsızlık Savaşı ile Fransız Devrimi'nde baskıcı rejimleri yıkarak özgürlüğe kavuşma girişimleriyle somut bir biçim kazanmış.</p>

    <p class="normal">Alman filozofu Immanuel Kant ise, devrimi insanlığın ilerlemesini sağlayan bir güç olarak tanımlamakta. Kant, devrimin yol açtığı kayıplar ve acıları bildiğini söyler, gene de bu süreci kaçınılmaz olarak belletir ve devrimi, toplumu daha yüksek bir ahlaksal temele ulaştıracak "doğal" bir adım sayarmış. İşin tam burasında, Fransız ve Amerikan devrimlerinin de temelini oluşturan bu düşüncenin, yalnızca siyasal bir dönüşümü değil, toplumsal ve kültürel tersyüz oluşları da kapsadığının altını bir güzel çizdim.</p>

    <p class="normal">XX. yüzyıl devrimci düşüncesinin oluşmasında Hegel'in dolaylı etkisini elbette yadsıyamam. Hegel, devrimi insanlığın yazgısının gerçekleşmesi, devrimci önderleri de reformları başlatmak ve uygulamak için gerekli görüyor. Hegel'in soyutlamalarından yola çıkan tarihin en etkili devrimci düşünürü Karl Marx, toplumdaki ekonomik sürecin denetim altına alınması mücadelesinde odaklaşan sınıf mücadelesi görüşünü geliştirmiş. Marx ve Engels, insanlık tarihinin, egemen sınıfın ve onu ayakta tutan yapıların yıkılmasıyla son bulan bir dizi aşamayla ilerleyeceğine inanmışlar. Ve iktidarı ele geçirmeyi, toplumsal değişimin temel unsuru olarak görmüşler. Toplumun ilerlemesi için, işçi sınıfının, yani proletaryanın üretim araçlarına el koyması gerekliymiş, öyle demişler. Onlara göre proletarya devrimi kapitalist üretim ilişkileri ile gelişen üretici güçler arasındaki çelişkinin en uç noktaya vardığı ileri sanayi ülkelerinden başlayacak ve tüm dünyayı saran topyekûn bir devrim biçimini alacakmış. Gelin görün ki, 1917 Sovyet Devrimi, sanayileşmemiş bir ülkede, Marksizmi güncel tarihsel koşullara uyarlayan ve devrimin proletaryanın öncüsü olan partinin ve profesyonel devrimcilerin önderliğinde gerçekleşeceğine inanan ve savunan Lenin'in ülkesi Rusya'da olmuş. 1949'da Mao önderliğinde temelde köylülerin katılımıyla Çin'de gerçekleşen devrim de, devrimin eşiğine gelmişliğin bir başka örneğini oluşturmuş.</p>

    <p class="normal">Crane Briton'un gözlemlerine, incelemelerine, araştırmalarına değinmedim, inceliğini unutmuşum doğrusu. Gene de, ortak değerlerin giderek çöküntüye uğramasının yol açtığı toplumsal ve siyasal gerilimler, devrim öncesi koşulları oluşturmakta olduğunda karar kıldım. Yöneticilerin iktidarda kalmak için giderek artan bir umutsuzlukla zora başvurmaları, koltuklarına yapışmaları, siyasal otoritenin parçalanması, çürümüşlüğü, var olan siyasal düzenin otoriteyi elinden kaçırmasıyla birlikte, örneğin laik bir ülkede soyulmaktan bizar olmuş, bin bir yolsuzluk dosyası soyguncu lehine sonuçlanmış, her geçen gün biraz daha soyulan, sömürülen, ütülen bir anlamda denize düşmüş halk, yılan örneği şeriat liderlerine sarılıyorsa ve de yönetim, gün be gün daha da sallantılı bir yapıya bürünüyorsa, ortaya kaygı duyulacak bir ortam çıktığını kesinleştirdim.</p>

    <p class="normal">Oysa biz kocamaaan bir devrim yaşamış, Batı'ya parmak ısırtmış, Doğu'ya örnek olmuş değil miyiz? Gerçi, tezgâhımızın olup olmadığına bakmadan, 27 Mayıs 1960'da bir partinin iktidarına, devrim sonrası hazırlıkları, programları hiç mi hiç iplemeden dur diyen, devrimin liderini sonradan bularak "devrim tarihine" "olamaz" örneği veren belki de ilk ve tek milletiz.</p>

    <p class="normal">Hiçbir düşünce birliği olmamakla birlikte, ordu içindeki huzursuzluklardan yararlanmak kurnazlığıyla askeri yönetimin sürmesi için, otoriter reformculuk, parlamentarizmi küçük görme uğruna, 22 Şubat 1962 ve 20-21 Mayıs 1963'te iki devrim denemesi yaşayan bir kuşağız.</p>

    <p class="normal">12 Mart 1971'de muhtıra verip iktidar deviren, demokrasi adına programında yer verdiği reformları uygulamaktansa, Türk toplumu için "lüks" saydığı hak ve özgürlükleri içeren ve hazırlanmasında kendi katkısı olmadığı için karşı olduğu 1960 Anayasasını değiştirmeyi seçen, temel insan haklarını hiçe saymış baskıcı profesörlerce yönetilenleriz.</p>

    <p class="normal">12 Eylül 1980 günü, emir ve komuta zinciri içinde yaptıkları bir harekâtla yönetime el koyan, ülkeyi demokrasiden uzaklaştırıp Amerika'ya "daha bir" yakınlaştıran, İslam ülkeleri ile şapır şupur öpüşürken, İmam-Hatip Okulları açmada patlama yaşatan, günümüzde ise "en pahalı beygir ressamı" olarak ünlenen generalle yıllar yılı aynı havayı soluyanlarız.</p>

    <p class="normal">Oysa, ulusal bağımsızlığın kazanılmasından sonra saltanat ve hilafet makamlarının ortadan kaldırılmasıyla ustalık kürsüsüne çıkmamış mıydık? Yeni temellere dayalı bir devletin kurulması, eski düzenin devlet ve toplum yapısı içindeki uzantıları olan köhneleşmiş kurum ve kuralları da ortadan kaldırmak zorunlu hale geldiğinde, Mustafa Kemal Atatürk 1924-1934 yılları arasında siyasal, hukuksal, toplumsal ve ekonomik yaşamın çeşitli alanlarını kapsayan bir dizi devrim yapmak gerektiğini bize öğretmedi mi?</p>

    <p class="normal">Yoksa unuttuk mu, unutturdular mı ne!</p>

    <p class="normal">Devrimi "... mevcut kurumları zorla değiştirmek...", "Türk milletini son yıllarda geri bırakmış olan kurumları yıkarak, yerlerine milletin en yüksek medeni icaplara göre ilerlemesini sağlayacak yeni kurumlar koymak" biçiminde tanımlayan Atatürk'e göre, yapılan devrimlerin temel ilke ve amacı "Türkiye Cumhuriyeti halkını tamamen çağdaş ve bütün anlam ve şekilleriyle medeni ve uygar bir toplum" yapmaktı.</p>

    <p class="normal">Yaptı da...</p>

    <p class="normal">Kendimce:</p>

    <p class="normal">"Eee... N'oldu şimdi" diye sorduğumda, film bitmişti.</p>

    <p class="normal">"Devrim" konusunda düşünmeyi bugün de sürdürdüm. Amma konuymuş haaa!.. Bütün gün arpacı kumrusu gibi düşündüm. Işıklar içinde yatası Doğan Avcıoğlu'nun Türkiye'nin Düzeni-1968 kitabında, Kurtuluş Savaşı'nı özetlerken kurduğu: "...Milli Kurtuluş Savaşı özelliğini, eşraf-subay ve asker işbirliğinden almaktadır. Bu özelliği ile Milli Kurtuluş Savaşımız, günümüzün birçok kurtuluş savaşından ayrılmaktadır. Oralarda kurtuluş savaşı, sömürgeciyle birlikte onunla sıkı işbirliği yapan pre-kapitalist düzenin egemen sınıflarına karşı yapılmıştır. Hareketin temel dayanağını fakir köylü teşkil etmiş ve başta toprak reformu olmak üzere, köklü reformlarla pre-kapitalist düzenin egemen sınıfları tasfiye edilmiştir. Türkiye'de ise tarihsel şartların sonucu bu unsurlar, Kurtuluş Savaşı'nın temel dayanaklarından birini teşkil etmiştir. Savaş, eşrafa ve eşrafın bezgin köylü kitleleri üzerindeki nüfusa dayanılarak kazanılmıştır..." tümcesini döne döne defalarca okudum.</p>

    <p class="normal">Defalarca okudum, çünkü bu sözler kuruluş dönemindeki açmazların nedenlerini de açıklar nitelikteydi. Behice Boran da, Kurtuluş Savaşı'nın yönüne: "... savaşın içe dönük yönü şudur," diye işaret ediyor: "... her istiklal savaşı gibi halk hareketi olan bu savaş azgelişmiş bir ülkenin mütevazı küçük burjuvasının önderliğinde kazanılmıştır. (...) Burjuvazi bu anda en devrimci niteliğindedir. Çünkü dışa doğru emperyalizme içe doğru ise eski düzene karşı mücadele etmektedir. Üstelik halkı savaşa sokabilmek için kendi dar çıkarlarını aşan, daha evrensel daha insani, emekçi sınıfların da çıkar ve yararını kapsayan görüşler ve amaçlar ileri sürmektedir. Tıpkı Fransız Devrimi'ndeki hürriyet-adalet-kardeşlik gibi. (...) Dışa dönük yönü ise şu şekildedir: Kurtuluş Savaşı Batılı kapitalistlere ve onun aracı Yunanistan'a karşı anti-emperyalist bir savaştı. Altı yüzyıllık Osmanlı tarihinde verilmiş olan öbür savaşların hepsinden ayrı nitelikte idi. Osmanlı üç yüz yıl fetih ve yağma, üç yüz yıl da çöküşü engellemek için savaşmıştı. Milli Kurtuluş Savaşı ise anayurdun, Türklerin bir millet olarak varlığının ve bağımsızlığının savaşı idi..." tümceleriyle açıklık getiriyordu.</p>

    <p class="normal">Babam anlatmıştı, o dönemde, Kurtuluş Savaşı'nı, bir Türk-Yunan savaşı olarak gören ve anti-emperyalist özelliği taşımadığını düşünenler de varmış. Ama onlar, bana göre önemli iki noktayı kaçırmış. Birincisi, Lozan'da İsmet Paşa'nın didiştiği ülke Yunanistan değil, emperyalizmin anayurtları olan İngiltere ve Fransa'ymış. İkincisi ise, bu değerlendirme yapılırken Yunanistan'ın sahip olduğu alt-emperyalist amaçlar unutulmuş. "Megali İdea", basit bir öç alma ya da milliyetçilik olayı değilmiş ki! Temelinde yeni gelişen burjuvazinin yayılma ve pazar elde etme niyetleri varmış. "Bizans Grek Devleti" ya da "Büyük Yunanistan" özlemleri kitleleri seferber etmeye yönelik ideolojik süslemelermiş. Bu arada, Yunan tezini, basit bir uydu devlet tezi olarak algılamışlar; tezi, içerde doğan ve önemli ekonomik ve sınıfsal temelleri olan talep ve emeller olarak yorumlamamışlar.</p>

    <p class="normal">Zorluklarla dolu savaş, 9 Eylül 1922'de İzmir'de biçimsel olarak, 24 Temmuz 1923'teyse Lozan'da eylemli olarak zaferle son bulmuş. Emperyalist devletler ve uşakları kovulmuş, miadı dolmuş padişahlık rejimine son verilerek ulus egemenliğine dayalı cumhuriyet sistemi getirilmiş. Zaten, Türk Devrimi'nin kuruluş dönemi, bu noktadan sonra başlamış.</p>

    <p class="normal">Başlamış başlamasına da, Türkiye'nin o günlerdeki güncel koşulları çerçevesinde, öncelikle Osmanlı'dan kaynaklı köklü bir bürokrasi örgütü de o dönemde palazlanmış. Osmanlı'nın merkeziyetçi yapısı gereği devlet, topladığı vergilerle en büyük burjuvazi niteliğindeymiş. Bunun dışında, kocaman burjuvazi çok fazla gelişememiş, merkezi yönetimin gerek vergi toplayıcı yapısı, gerekse geçmişten gelen halka sahip çıkma duygusu küçük burjuvaziye devlet aygıtının gücünü kullanarak bir sınıf oluşturma şansı vermiş. Bugüne değin okudum, araştırdım ve öğrendim ki, Cumhuriyet devrinde de bu anlayış, çeşitli değişikliklerle devam edegelmiş.</p>

    <p class="normal">Diğer taraftan, küçük burjuvanın devrim ideolojisine baktığımızda, dünyanın o günkü siyasal durumundan bire bir etkilendiğini görebiliyoruz. Öncelikle ulus-devlet peşinde koştukları için Fransız Devrimi'nden direkt olarak etkilenmişler. Cumhuriyetçilik, ulusalcılık ve laiklikse bir anlamda Fransız Devrimi'nin yansımaları. Bu yansımalar, doğal olarak ekonomik süreci de etkilemiş. Bağımsız ve çağdaş bir ulus-devlet yaratma peşinde koşan küçük burjuvazi, Batı burjuvazisinin oynadığı rolü düşünerek tüm gücünü "ulusal burjuva" yaratmaya adamış. Gerek İzmir İktisat Kongresi sonrası dönemde, gerekse devletçilik yıllarında asıl amaç bu olarak bellenmiş.</p>

    <p class="normal">İkincil olarak, Rus devrimi "arz-ı endam" eylemiş. Kurtuluş Savaşı'nda edinilen kader birliği ve 1929 buhranından sonra Rusya'nın gösterdiği ekonomik büyüme, Türkiye'de Devletçilik, Devrimcilik ve Halkçılık ilkelerinin doğuşunu sağlamış. Bundan daha önce anayasa olarak 1921'de getirilen "Halkçılık Programı"nın, Meclis'te Bolşeviklik tartışması başlattığını da anımsamamız ve faşist İtalya'yı da es geçmememiz gerekiyor. İdeolojik bazda olmasa da yönetim bazında, faşizminin etkilerini görmek her dönemde olası. İtalyan ceza yasasının alınmasının dışında, CHP'de parti işlerine bakan Recep Peker'in İtalya deneyimleri küçük burjuvalara da esin kaynağı olmuş. Bunu durduran ya da sınırlayan etmen ise, Atatürk'ün özgürlüklere bağımlılığı olmuş.</p>

    <p class="normal">Kurtuluş Savaşı bitip de, Anadolu köylüsü sabanının başına dönerken, meydan küçük burjuvazi ve feodal unsurlara kalmış. Tarihsel kimi nedenlerle, küçük burjuvalar feodalizmi şıpınişi temizleyememiş. "Haydi temizleyelim" dediklerindeyse oldukça geç kaldıklarını anlamışlar. Toprak reformu da, köy enstitüleri de, halk evleri de feodalizm tarafından "bertaraf" edilmiş. Küçük burjuvazinin başarısız olmasında ve alt tabakalardan kopmasında/kopartılmasında "eşrafın" gücü yanı sıra, ideolojisindeki eksiklikler de önemli rol oynamış. Oysa, Behice Boran'ın dediği gibi: "... Yönetici kadro kapitalizme ve Osmanlı merkezi feodalitesine verildiği savaşı kazanmış ideolojik olarak varabileceği en ileri noktaya ulaşıp devrimcilik, laiklik, halkçılık ve devletçilik ilkelerini ortaya atmıştı. Bu ilkeler, kavramlarının gerçek anlamları incelenip tespit edilerek, birbirleriyle olan ilişkileri sistemleştirilebilseydi, sosyalizme varacak bir ideolojik çerçeve (pekâlâ) meydana gelebilirdi..." ve de sonrasında çerçeveden başarıyla çıkılabilirdi. Olmamış.</p>

    <p class="normal">Bunu izleyen dönemde, CHP'nin bir yandan tutuculaşırken, diğer yandan DP ile başa çıkabilmek için devrimlerden ödün vermeye başlamasını, ancak eceli çoktan geldiği için iktidardan uzaklaştırılışını iyi kötü anımsıyorum. On beş yıl boyunca bürokrasinin ağız kokusunu çeken feodal kalıntılar ve türedi zenginlerin kontrolü doğrudan ele alışlarını da... Ülkeyi kalkındırsın diye bin bir güçlükle yaratılan burjuvazi, ne dış bürokrasiye karşı uğraş verdi, ne de feodalizmin torbasını dürebildi. İçte feodallerle bağlaşık olurken, dışarıda yabancı sermayenin taşeronu olan komprador bir yapıya büründü.</p>

    <p class="normal">Kısacası, Türk Devrimi ülkemizin emperyalizmden bir süre kurtulmasını sağladı, ama ülkeyi geri kalmışlıktan kurtaramadı. İster karşı devrim deyin, ister üretici güçlerin iktidarı alması olarak yorumlayın Türkiye'nin pre-kapitalist yapısı sürdü, sürdürüldü günümüze kadar gelindi. Bu arada, gökten askerî darbeler, muhtıralar düştü. O gün bugündür muradına erenler de oldu, kerevetiyle Çankaya'ya çıkanlar da...</p>

    <p class="normal">Bize gene devrim özlemi kaldı.</p>

    <p class="normal">Sabahleyin, Ilıca'daki ekmek fırınından ekmek aldıktan sonra "Taş Bahçe"ye uğrayıp demli bir çay içtim. "Taş Bahçe"nin "patroniçesi" getirip bir tomar gazete bıraktı önüme.</p>

    <p class="normal">Şöyle bir göz atayım dedim. Haberler hepsinde aynı... Orada çatışma, burada savaş, şurada terör...</p>

    <p class="normal">Düşündüm de eskiden savaşların tarafları vardı, taraftarı vardı, haklıları vardı, haksızları vardı, sınıfsal temele dayalıları vardı, ulusal boyutlu olanları vardı.</p>

    <p class="normal">Şimdilerde öyle mi ya!.. Kimilerinin kendi halinde uslu uslu durup oturan aklı, bazı usavurma işlemlerini mantıksal sınırlarına kadar götürüp, sonunda kendisiyle çatışma haline dönüşüyor. Dünya nüfusunun yüzde altısına sahip Amerika, dünya servetinin yüzde ellisinin üstüne oturuyor. Dünyada askeri bütçeye ayrılan dokuz yüz milyar dolarlık payın yüzde ellisini harcayan dünya sirkinin trapezcisi Amerika, bu parayla (yani dört yüz elli milyar dolarla) Birleşmiş Milletler'in belirlediği rakamlara göre, dünyadaki tüm insanların yüzde onunun temel gereksinimlerini karşılayabileceğini biliyor da, bilmezden geliyor.</p>

    <p class="normal">Yani bir anlamda, diyalektik anlayışın temelinde yatan üçlü düşünceye Hegel'in yüklediği anlam yürürlüğe giriyor, gerçekleri oluşturan kavramların her biri, karşıtını kendi içinde taşımaya başlıyor. Amerika, İngiltere ile kol kola girip, dünyada petrol rezervleri açısından ikinci sırada yer alan Irak'ı vuruyor. Gıda ambargosu uyguluyor. Çocuklar, bebekler ölüyor. Emperyalizm, bir anlamda daha önce yarattıklarını yıkıyor. Trapezci, trapezin üstünde ayakta duruyor.</p>

    <p class="normal">Bu ülkenin ve bu ülke halkının önünde yıllardır kemik yalayan emperyalizm, elleriyle ördüğü "yeşil kuşağı" beline dolamış, etrafta dolaşıyor. 12 Eylül faşizmi, nasıl Türkiye'de Recep Tayyip Erdoğan yarattıysa, nasıl Hizbullah örgütü kurulduysa, Afganistan'da Usame bin Ladin, Taliban nasıl ürediyse, Amerika "vakt-i zamanında" nasıl Saddam Hüseyin'i İran'a saldırttıysa ve nasıl kimyasal kitle imha silahları verip Kuveyt'i işgal etmesine göz yumduysa, Halepçe'de zehirli gazdan nasıl beş bin insan öldüyse ve de dünya bu senaryoları nasıl gargarasız yuttuysa; Amerika yine, yeniden insanlığa karşı direniyor.</p>

    <p class="normal">Amerika, Karl Marx'ı iplemediği için, ekonomik temelli bazı toplumsal oluşumların zaman içinde karşıtlarını ürettiğini, karşıtlığın giderek çatışmaya dönüşmesiyle de yeni oluşumun eskisini ortadan kaldırması biçiminde yürüdüğünü vallahi bilmiyor. "Parabol"den söz ediyorsunuz, o "para bol" diyor. Bir trapezden diğerine atlıyor. Mümtaz(!) basınımızın şaşkın şaşkalozları ona alkış tutuyor.</p>

    <p class="normal">Oysa, her şey sürekli bir oluş ve yok oluş süreci içinde. Ve biliyoruz ki, bu süreç içinde hiçbir şey sürekli değil; her şey değişiyor ve yerini başka bir şeye bırakıyor. Bütün şeyler çelişkili yanlar ve yönler içeriyor. Türkiye'de, Bay Tayyip, önce suratına göstermelik savaş boyaları sürüyor, savaş naraları atıyor, ama sonra yatışıyor. "Onurumuzu para uğruna satmayız," falan diyor. "Savaşa hayır" diyen halk, vergi yoluyla cezalandırılıyor. Dünya milletleri şaşkın. Ret olan tezkere yeniden tezgâha konuyor, olmuyor. "Haydi Kuzey Irak'a giriverelim" deniliyor. Türkiye, teflon tavadaki yağ örneği, küçük pazarlıkların kıskacında bir o yana, bir bu yana kayıyor, eriyor. Yeraltında politika yapayım derken solucanlaşıyor. Belkemiksiz, yapışkan, yavşak... Erken seçim yapıyor, sandıktan beklenen sonuç çıkmıyor.</p>

    <p class="normal">Sonuç için: "Aaa!.. Sürpriz bu" deniliyor.</p>

    <p class="normal">Şaşıyor...</p>

    <p class="normal">Sürekli şaşırıyor...</p>

    <p class="normal">Çelişkili yanlar ve yönler arasındaki çatışma, değişimin itici gücü olmalı (mı)? Olmalı, ama olmuyor. Sonunda "şeylerin" dönüşüme uğramasına ya da ortadan kalkmasına açılacağının kimse ayırdına varamıyor. Oysa Hegel haklı: Varlığı belirleyen düşünce kendi sürecini olduğu gibi, dünya tarihinin de oluşum ilkesini oluşturuyor.</p>

    <p class="normal">Trapezci o trapezden bu trapeze atlarken, havada takla atıyor.</p>

    <p class="normal">Sonucu özetle derseniz, hemencecik söyleyivereyim: Trapezci, eninde sonunda trapezi elinden kaçıracak.</p>

    <p class="normal">Kaçırınca n'olacak?</p>

    <p class="normal">Ya tepe üstü ya da kıç üstü yere çakılacak. Değişim ve gelişimin, maddi dünyanın doğasında var olan bir özellik olduğu Amerikanca olarak da söylenecek. Geçmiş olaylardan ilkeler çıkarılacak. Düşüncelerin gerçekliğe uygunluğu, yani doğruluğu, toplumsal pratikle sınanacak.</p>

    <p class="normal">Kant diyalektiği tanımlarken: "Yanılgının mantığı" diyor ya... İnanıyorum.</p>

    <p class="normal">İki karşıt sav arasındaki, hem tezin, hem de anti-tezin karşıtının olanaksızlığı kanıtlanarak giderilecek. Aklın içine düştüğü, boka bulandığı doğal yanılgı, ileride yanlış gösterme yöntemi haline gelecek.</p>

    <p class="normal">Nereden girdim "Taş Bahçe"ye, nereden önüme gazeteleri koydu "patroniçe", nereden daldım gazetelerin içine...</p>

    <p class="normal">Oysa, pekâlâ güzel geçebilirdi bugünüm...</p>

    <p class="normal">Düşünceyle duygunun ayrıştığı bir çağda yaşamaktayız. Gözlemliyorum da, gençler aşka bile böyle yaklaşıyor. Olabildiğince kuru, ruhsuz ve duygusuz... Aramızda türemiş kimi "Aşk Uzmanı" yazarlar, çizerler, televizyon dizisi senaristleri, filmciler, üç-beş süslü söz, beş-on uçuk benzetmeyle aşkı tanımlayıveriyorlar.</p>

    <p class="normal">Bazen rastlayıp okuyorum ya da izliyorum, aaa bir de ne göreyim! Onlara göre benim şu yaşa dek çektiklerime "aşk" denilmesi kesinlikle olası değil. Bak sen hele şu işe! Aşkın, insanın ayağını yerden kesmek, gerçeklikle bağını koparıp bir noktaya odaklanmak anlamına geldiğini söylüyorlar, gülüp geçiyorum, elimden başka bir şey gelmiyor, n'apim!</p>

    <p class="normal">Bu sabah Büyükhanım uyanıp tüm ses gücüyle:</p>

    <p class="normal">"Mariyyaaa..." diye bağırmadan önce, bunları düşünüyordum. Sonrasında, nedense düşünceyle duygunun ayrışmaya uğradığı çağımızda, şayet duygusal değilsek, kendiliğinden duygusuzlukla hüküm giydiğimizi düşünmeye başladım. Hatta, bir ara:</p>

    <p class="normal">"Ne biçim çağ bu çağ be!... Duygulu olmayı duygusallıkla karıştırıyorlar, düşünceyi duygusuzluk olarak anlıyorlar," diye, kendi kendime söylendim.</p>

    <p class="normal">Tam o sırada, neredeeen nereye, ünlü "Kafkas Tebeşir Dairesi" düşmez mi aklıma? Düştü!</p>

    <p class="normal">Hani, Küçük Mihayl yetimdir de, bu da yetmezmiş gibi, vicdansız anası onu ancak vali babası ölüp, büyük arazilere sahip olduğunda anımsar. Mihayl'a miras kalan geniş toprakları ele geçirmek için, çocuğu canı pahasına büyütüp yetiştiren Grusha'nın elinden almaya girişir. Yargıç Azdak, yere tebeşirle bir daire çizer. İki kadın, Mihayl'ın birer koluna yapışır, Yargıç: "Çocuğu dairenin dışına çıkaran, ona sahip olacak," der. İlk denemede, çocuğa analık eden Gruşa, kıyamayıp Mihayl'ın kolunu bırakır. İkinci denemede de aynı... Mihayl'ın öz annesi, geniş toprakların hayaliyle çekip çıkarır Mihayl'ı tebeşirle çizilmiş dairenin dışına. Ve yargıç Azdak, kararını açıklar: "Çocuğa zarar vermemek için kaybetmeyi göze alan Gruşa, öz değilse de, esas anadır..." Oyun, anlatıcının: "... her şey kim hak ederse ona gider; çocuklar büyüsünler diye annelik edene, vadiler meyve versin diye su verene" diyerek oyunu bitirir.</p>

    <p class="normal">İlk gençlik yılları sonrası giriştiği toplumsal devinim ve mücadeleyle Marksizmi/ Bilimsel olanı benimseyen Brecht, Marksizmi ve Diyalektiği/Bilimi özümsemiş, tiyatro yapıtlarında ve şiirinde eytişimsel özdeği kullanmış bir yazar. Salt duygu, coşku, heyecan yerine "aklı, düşünceyi, bilimsel" olanı savlarken, yukarıda andığım oyununda da, mülkiyet-emek ilişkisini sorgulamış, emeği belirleyici değer olarak ortaya koymuş. Mülkiyet üstünde sahiplik, doğuştan ya da toplumsal statüyle değil, emekle biçilir demek istemiş. Dolayısıyla, adaletin, mülkiyet-emek ilişkisini ortaya doğru koymaktan geçtiğini vurgulamış; emeksiz mülkiyetin adaletsizlik olduğunu; bu durumda da, emeğin ürettiğini gasp ettiğinin/edeceğinin altını çizmiş, kısacası sömürüyü tanımlamış.</p>

    <p class="normal">Kim emek verirse o hak eder, tamam da, şimdi bu durum onun duyguları reddettiği anlamına mı gelmekte? Haydi canım, olur mu öyle şey! Aksine, duyguların bilincin süzgecinden geçmesi gerektiğini söylemiş o. Bilimsel sanatı ilk var edenlerden sayılmış. Büyüklüğünün temeli de, elbette bu noktadan kaynaklanmış. Çünkü, Brecht'te anlam ve akıl birincil. Brecht'in her yapıtı âdeta birer felsefi manifesto.</p>

    <p class="normal">Gazeteleri karıştırırken, yeni savaşlara gebe bir dünyada, ABD emperyalistlerince Irak'ın işgal edildiği günleri anımsadım. 19 Mart'ı 20 Mart 2003'e bağlayan sabahta ABD'liler "Korku ve Dehşet Operasyonu" adını verdikleri bir hava saldırısıyla Irak'ın belli başlı yerlerini vurmaya başlamışlardı. Sonunda Irak düştü. ABD savaşın bittiğini açıkladı dünyaya. Savaş bitmiş, Irak'a ABD özgürlük getirmişti. Öyle söylüyorlardı. ABD böyle söylüyordu söylemesine, ama kısa zamanda savaşın bitmediği, ABD ve bağlaşıklarının bataklığa saplandığı görüldü.</p>

    <p class="normal">Acaba, ABD savaşa bu denli kapsamlı hazırlanmış, savaşı kazanmak için hesap edilmesi gerekeni hesap etmiş olmasına karşın, neyi gözden kaçırmıştı da işler istediği gibi gitmemişti? Saddam Hüseyin'in çevresinde yer alan (asker-sivil) üst yetkililer satın alınmamış mıydı? Elbette satın alınmıştı. İnanç ayrılıkları es mi geçilmişti? Hayır es geçilmemişti. Başta Kürtler olmak üzere, yeterince etnik ayrılıklar üzerinde mi eksik çalışma yapmışlardı? Yok o da değil, belki de en fazla bu alanda emek verilmiş, iş sağlam tutulmuştu.</p>

    <p class="normal">Eeee, bütün bunlar sapasağlam süzgeçten geçirildiğine göre, ABD'nin eksiği ya da unuttuğu ne olabilirdi?</p>

    <p class="normal">Düşündüm de, bu sorunun yanıtını bulmak hani o kadar da zor değil. ABD, Saddam Hüseyin'in çevresinde bulunan deve dişi gibi adamlara parayı bastırmış iyi bir gelecek önermiş ve satın almıştı. Diğer unsurlara da önem sırasına göre ne gerekiyorsa "buyurun alın" demişti. Ne var ki, ABD emperyalizminin unuttuğu bir şey vardı, işte Irak'ta sonucu belirleyecek olan da o unutkanlıktı. Yani, ABD'li katiller, Irak halkını unutmuş, onu hesaba katmamışlardı.</p>

    <p class="normal">O halk ki, 2 milyon canını şu ya da bu nedene bağlı olarak ABD işgaliyle yitirmişti. Hemen hemen her gün, 100 kişiden az olmamak üzere de yitiriyordu. İşgal öncesi ve sonrası durum ise ortadaydı. Irak halkı ne kazanmış, ne yitirmiş artık biliyordu. Bu nedenle ABD emperyalistlerine karşı direniş Irak halkı üzerinden yükseliyor, yükselip yaygınlaşmaya da devam ediyordu.</p>

    <p class="normal">Dolayısıyla, ABD'nin kukla hükümetler üzerinden kurup sürdürmek istediği egemenlik, gerektiği gibi kurulamıyor. Oysa ABD'li emperyalist katillerin amaçları çok büyük. Onlar istiyorlar ki, 21. yüzyıl ABD imparatorluğu yüzyılı olsun. Bu nedenle de "Yeni Dünya Düzeni", gerçekte ABD kapitalist-emperyalist sistemine dünyanın baş eğdiği bir dünya düzeniydi ve zarlar da buna göre atılmıştı. ABD, Afganistan ve Irak'ı işgal ederken de, İsrail aracılığıyla Filistin ve Lübnan'a saldırı düzenlenmesini sağlarken de, İran'ı sürekli olarak vurmaktan söz ederken de kafasının içindeki gerçekler bunlardı.</p>

    <p class="normal">"Akıllı insan olacağınıza/öyle bir yere götürün ki dünyayı,/akılsızlık zararlı olsun!/İyi insan olacağınıza,/öyle bir yere götürün ki dünyayı,/iyilik beklenmesin!/Özgür insan olacağınıza,/öyle bir yere götürün ki dünyayı,/kavuşsun özgürlüğe herkes,/özgürlük sevgisi geçersiz olsun!"</p>

    <p class="normal">Gazeteler Irak'ta insanların gene öldüğünü yazıyordu. Gene insanlar ölüyordu. Bir kez daha anladım: Duygusallık çoğu kez yıkıma götürdüğü halde, temelde insanın iyi yanını yansılıyor. Diğer yanda akılcı tutum, bir insanı kötü yapabildiği halde, bozuk bir düzende, toplum içinde ayakta kalabilmesinin ön koşulu sayılıyordu.</p>

    <p class="normal">Doğru bir düzenin gelmesiyle, akıl-duygu çatışması neden yok edilemesin? Dışa dönük, yani nesnel, aktif, yenileyici ve gerçekçi bir toplumsal başkaldırıdır bize gerekli olan. Toplumsal ilişkiler emek-mülkiyet doğru orantısına göre belirlenmeli, adaletli bir toplum yapısı öne çıkmalıdır. Sömürünün kalkacağı, sınıfsız toplum önermesini kimseden beklememeli, halkımızın önüne çoktan koymalıydık. Yoksa, bu düzen içinde bireyin gerçek olmasını nasıl bekleyebiliriz ki? Bu düzen içinde çalkalanan ahlaksal deney, bugüne değin şarlatanlıktan başka neye yaramış ki!</p>

    <p class="normal">Sevgilerimizin bile ticaretin kurallarına bağlı olduğu günler yaşıyoruz.</p>

    <p class="normal">Ahhh! Şu saatleri duygulara bir sürgün edebilsek!</p>

    <p class="normal">Akşamüstü nereden aklıma estiyse, geçmişte yazdığım yazıları taradım. Geçtiğimiz yılın son günü, durup dururken eski yılbaşı gecelerimi anımsamışım. İyi yapmışım.</p>

    <p class="normal">Kuruyemiş ve tombala, akşamın vazgeçilmezleriydi o yıllarda.</p>

    <p class="normal">Yeniden anımsadım.</p>

    <p class="normal">Sonrasında bayramlar da düştü aklıma.</p>

    <p class="normal">O yıllarda, bayramlarda tatile değil, el öpmeye gidilirdi büyüklerin evine. Ben de giderdim. Ya bir şeker olurdu armağanım ya da mendil içinde lokum. Bazen de harçlık.</p>

    <p class="normal">Hepi topu fırıldak alacak kadar.</p>

    <p class="normal">Vapura binip, "Büyükanne" diye çağırdığım annemin teyzesinin Üsküdar'daki köşküne giderdik. Kokulu bahçesi, zengin çiçekli bir çelenk gibi üç yanını çevirir, o bahçedeki kuyudan ebemkuşağı ışıltısında parıltılı sular çekilirdi. Dışarıdan sanki derin bir sessizlik içindeymiş gibi görünür, koridorlarında bahçeden toplanıp getirilmiş taze çiçeklerin her daim kokusu duyulurdu.</p>

    <p class="normal">Köşkün üst katına çıkan merdiven başındaki kapıdan, tertemiz giyinmiş kiracılardan Seher Hanım girerdi. Ipıl bir sevinçle kapıyı ardına kadar iter, sonra üzerlerinde en küçük bir toz kalıp kalmadığını son bir kez araştırır gibi, düşünceli gözlerini duvarlar boyunca gezdirirdi. Ardından, gene mutlulukla başını sallar ve de aynı sesi iki kez yineleyen eski saate bir göz atardı.</p>

    <p class="normal">"Saat daha yarım," diye mırıldandıktan sonra cebinden bir anahtar destesi çıkartır, köşkün arka dehlizlerinde yiterdi.</p>

    <p class="normal">Eski köşkte, sürecin hep sessizlikle başladığını anımsıyorum.</p>

    <p class="normal">Sokak kapısının gürültülü kapanışı...</p>

    <p class="normal">Sessizlik. Bir konuğun uğurlanışı...</p>

    <p class="normal">Dinginlik.</p>

    <p class="normal">Sütçünün taaa öbür mahalleden duyulan "sütçüüü" yırtınmasından sonra, bakır bir kaba köpürerek dökülen çalkalanma yorgunluğundan "mustarip" sütün, mutfak tarafına yönlendirilişi...</p>

    <p class="normal">Suskunluk.</p>

    <p class="normal">Yalnız, üzeri cam kavanoz ile örtülü, altın kaplama kocaman konsol saatinin sarkacından yayılan vuruşların boş koridorda ve salonda çınlayışı olurdu ses olarak. Balkon kapısının üzerindeki pencereden akşam güneşinin son ışıkları girer ve saat kabını süsleyen altın yaldızlı üç kopçayı parıldatırdı.</p>

    <p class="normal">İlkokuldayken "Yerli Malı" haftaları yapılırdı.</p>

    <p class="normal">"Yerli malı, yurdun malı / Herkes onu kullanmalı"...</p>

    <p class="normal">Kuru incir içine ceviz koyar, küçük ellerimle Yafa portakalları soyardım. Sonraki yıllarımda berberlerde Yusuf Ziya Ortaç'ın "Akbaba"sının okunduğuna tanık oldum. Kayışlarda çelik usturalar bilendiğine de...</p>

    <p class="normal">"Arap Mabel" çiğner, topaç çevirirdik yukarı mahallede. Yani şimdilerde kalmayan mahallelerde.</p>

    <p class="normal">Koskoca balina, küçük gömlek yakasına nasıl girerdi bir türlü anlayamazdım. İtiraf edeyim, hâlâ çözemedim sırrını masmavi çivitle, bembeyaz çamaşırın yıkanmasının.</p>

    <p class="normal">Radyo dinlerdik. Babam:</p>

    <p class="normal">"Dinleyin ufkunuz genişlesin," derdi.</p>

    <p class="normal">"Bak Bak" mağazası Yüksekkaldırım'daydı, bilirdim.</p>

    <p class="normal">"Hayat Mecmuası"nda Hikmet Feridun Es'le birlikte dünyayı gezerdim, hem pasaportsuz, hem de vizesiz.</p>

    <p class="normal">Türkiye'de altmış yedi il vardı. Zonguldak en sonuncusu.</p>

    <p class="normal">İş Bankası kumbaraları ilk tasarruftu, belki de ilk mülkiyet.</p>

    <p class="normal">Konkensiz, altın günsüz kadın günleri yaşanır; el işleri yapılır, dantelalar örülürdü. Çaylar ince belli bardaklarda içilir; sohbetler önce yakın çevrelerden başlar, ülke sorunlarına gelirdi. Yemek, beyaz masa örtülerinin üzerinde, porselen tabaklarda yenilirdi.</p>

    <p class="normal">Komşu "mevhum" değildi ve de sadece dilde değil, gönülde de vardı. "Talimat" üzerine komşuya gider: "Bir maniniz yoksa annemler size gelecek," derdik.</p>

    <p class="normal">Lacivert yaz akşamlarında yazlık sinemalara "maaile" gidilirdi. İnsanlar daha mı az yorgundu ne, otobüslerde büyüklere yer verilirdi.</p>

    <p class="normal">Tekel birası ve Bafra sigarası delikanlılığa ilk adımdı.</p>

    <p class="normal">Anımsayamıyorum, likör müydü ikram edilen zarif kristal kadehlerde?</p>

    <p class="normal">Aylık bütçeler genellikle Yenice ya da Gelincik sigaralarının arka kapağına yapılırdı.</p>

    <p class="normal">Kimliğini bir türlü canlandıramadığım Orhan Boran'ın "Yuki"si ile şenlenirdi evlerimiz.</p>

    <p class="normal">Her dem tazesi bulunsun diye, kahve yüzer gram alınırdı.</p>

    <p class="normal">İskele meydanlarında ıstakoz sepeti ve çirozlar asılı durur; kış öncesi evlerde reçeller yapılır, turşular basılırdı.</p>

    <p class="normal">Bir "Job"la beş tıraş olurdu, "Nacet" kullanmayanlarımız.</p>

    <p class="normal">Siyah okul önlükleri ve beyaz yakalar geceden ütülenirdi.</p>

    <p class="normal">Sevgileri, sevdaları ilden ile, gönülden gönüle taşırdı kartlarımız, mektuplarımız.</p>

    <p class="normal">Ezanı kötü sesli müezzinin sesinden hoparlörden dinlemez, dokuz kez düşünmeden laf söylemezdik.</p>

    <p class="normal">Çocuklar oyun bile oynar; toprağı saksıda değil, arsada ve bahçede tanırlardı.</p>

    <p class="normal">Çevre örgütleri o zamanlar boy göstermemişti, çünkü çevre vardı.</p>

    <p class="normal">10 Kasım'larda gazeteler siyah manşetle çıkar, fabrikalar sirenlerini çalardı.</p>

    <p class="normal">Anayurt dört bir yandan demir ağlarla örülüydü ve Ankara'yı ziyaret eden dostlar, Anıtkabir'i ziyaret etmeden dönmezdi.</p>

    <p class="normal">Türk'ü, Kürd'ü, Ermeni'si, Rum'u, Yahudi'si bir arada barış içinde yaşardık.</p>

    <p class="normal">Bildiğimiz en gizli şey ayakkabılara yapılan pençe, konuştuğumuz dil Türkçeydi.</p>

    <p class="normal">Fener alayları yapılırdı. Göğsümüz Cumhuriyet'in tunç siperiyken.</p>

    <p class="normal">Kucak kucak çiçekler toplanırdı kırlardan, tertemiz duygularla annelerimiz için.</p>

    <p class="normal">Yeni bir dünya kurulacak ve Türkiye bu dünyadaki yerini alacaktı. İnanmıştık.</p>

    <p class="normal">Geleceği, geçmişten kopmadan kuracağımızı sanırdım.</p>

    <p class="normal">Yaşadığımız binlerce gerçek ve kurduğumuz binlerce düş vardı, daha düne kadar.</p>

    <p class="normal">Şimdi, sadece bir tutam değer kaldı.</p>

    <p class="normal">Artık değeri olmayan...</p>

    <p class="normal">Akşam, sofraya oturmadan önce Büyükhanımı tuvalete götürdüler, tuvaletin kapısı aralık kalmıştı, eteğini sıyırırken kalçasını gördüm. Etleri pörsümüştü. 88 yaşındaydı ve geldiği bu son nokta bir ile biri çarpma noktasıydı.</p>

    <p class="normal">Sofrada karşıma oturttular.</p>

    <p class="normal">Bu akşam, rakı daha bir başka güzellikteydi sanki.</p>

    <p class="normal">Hiçbir esinti yoktu. Dallar kıpırdıyordu, ama esmiyordu.</p>

    <p class="normal">Nasıl oluyordu da, dallar kıpırdadığı halde esinti olmuyordu?</p>

    <p class="normal">Sevgilim, çatalı masada tabağın sağına yerleştiren Büyükhanımın yardımcısı Ludmilla'ya:</p>

    <p class="normal">"Çok budalasın" diye çemkirdi.</p>

    <p class="normal">Büyükhanım:</p>

    <p class="normal">" Oh be" dedi.</p>

    <p class="normal">Santimetreleri herhangi bir birimin yüzde birine bölmeyi denedim.</p>

    <p class="normal">Başaramıyordum.</p>

    <p class="normal">Kırk gün kırk gece düşünmüş gibiydim.</p>

    <p class="normal">İklimlerin yerlerini değiştirmeyi de denemek istedim.</p>

    <p class="normal">Bir yorgan varsaydım yatağımın üstünde, şilteyi ve çarşafını bir giz gibi gizleyen. Altındakilerin ayıbını sarıp sarmalayan bir yorgandı düşlediğim. Üstüme çektim yorganı, gizi gizemi üstlendim.</p>

    <p class="normal">İçimde bir ses, olamazcasına vurdumduymaz ve çıkarılması neredeyse olanaksız bir tonda bağırıyordu.</p>

    <p class="normal">İsyankâr ve densiz.</p>

    <p class="normal">Hem sapık, hem de sapsız, köksüz.</p>

    <p class="normal">Yüreğim kendiliğinden patlamış, irin dolu bir çıban gibi ezildi, büzüldü.</p>

    <p class="normal">Sanki sonuna dek sıkılmış bir cıvata gibiydim. Ya da bana öyle geldi, öyle duyumsadım.</p>

    <p class="normal">Kırağı yemiş herhangi bir yemiş gibi. Dalından kopartılmış da, konulduğu vazoda susuz bırakılmış hiç kimsenin tanımadığı bir çiçek gibi.</p>

    <p class="normal">Yorgun, yanı sıra argın, yokuş çıkmış bir at geldi tam önümde durdu.</p>

    <p class="normal">O da soluyordu.</p>

    <p class="normal">Televizyon kanallarından birinde, bir yangın yerinden görüntüler getiriliyordu ekranına. Diğer bir televizyon kanalında deprem görüntüleri vardı.</p>

    <p class="normal">Yıkıntı, gaz sıkıntısı, toz ve de duman.</p>

    <p class="normal">Cansiperane bir aşk yaşadığımı anladım.</p>

    <p class="normal">Aşkın üzerinden yıllar geldi geçti.</p>

    <p class="normal">Adamın biri bir türkü tutturmuştu.</p>

    <p class="normal">Tam o sıra, yalnızlığı üç otuz paraya pazara çıkardım, kimse almadı.</p>

    <p class="normal">Gecenin sonuyla beraber uykum da geldi.</p>

    <p class="normal">Salladım, salladım şişenin ağzından tek damla rakı dökülmedi.</p>

    <p class="normal">Geç saatte Alaçatı'ya gittim. Dost Kitabevi'nin sahibi Ömer (Önal) ile bir süre söyleştikten sonra, Kemalpaşa caddesindeki Meksika Restaurant'ı "Picante"nin sokak üstündeki masalarından birine çöktüm. Saat 00.15... Bir ara, aklıma esti Deniz'e (Kavukçuoğlu) telefon ettim. Asmalımescit'telermiş. Erol (Günaydın) Ağabey ve Mustafa (Alabora) ile berabermiş. Selam ettim.</p>

    <p class="normal">"N'aber" dedi, "Belediye Başkanı bir görev(!) verdi, o görevi(!) ifa etmekle meşgulüm" diyerek görevimin(!) detayını açıkladım:</p>

    <p class="normal">"Buradan geçmekte olan en güzel bacaklı ve en güzel ayaklı hatunu seçeceğim."</p>

    <p class="normal">Karşılıklı gülüştük.</p>

    <p class="normal">Gerçekten de önümden, genetik ayrıcalığı olan bacaklar geçiyordu. Kimi şortlu, kimi mini (hatta mininin de minisi) etekli. Ayaklarında da açık ayakkabılar, sandaletler, terlikler... Gözümün kenarıyla önümden geçen kadınların bacaklarının üst ve alt kısımlarının birbirine oranını ölçüyor, ardından selülit gibi kötü görüntüleri kendimce araştırıyordum. Kimilerinin, ayak başparmaklarının yanındaki parmakları, başparmaklarından daha uzundu. Kimilerininkini, sanki düz zemine yapışacak yarasa ayağına benzettim. Kimileri yere, ince ve uzun parmaklarıyla dalı sıkıca kavrayan ağaç kurbağaları gibi basıyordu. Kimilerinin parmaklarıysa ayakkabılarından dışarı sarkmıştı. Gene de güzel, orantılı, ince bilekli ayaklar akşam Alaçatı'da çoğunluktaydı. Doğal olarak magazin basınının "paparazzi"leri de çevreyi sürekli "tarassut" ediyordu.</p>

    <p class="normal">Saat 01.00'dan sonraysa, Kemalpaşa sokağı maço istilasına uğradı. Nereden çıktılar anlayamadım. Altın zincir sarkan göğüslerinden kıllar fışkıran, çoğu iri yarı, zengin oldukları belli olmakla beraber, görgüsüz ve kaba saba oldukları da anlaşılan erkekler birdenbire çoğunluğu sağladı. Kimi puset itiyordu, kimi çocuğunu omzuna almıştı, kimi kolunu karısının boynuna dolamıştı. Bazıları salınarak yürüyüşüyle "var mı benim gibisi" egosunu satmaktaydı. Sabah attığı tokatla yanağını morarttığı karısının/kapatmasının elini tutanı bile vardı.</p>

    <p class="normal">Güzel kadın ayağından da, bacağından da vazgeçtim, sadece onları izlemeyi seçtim. Maçoları...</p>

    <p class="normal">Maçoları izlerken, Berlin Duvarı'nın 1989 yılında çöküşünün ardından, 1990'lı yıllardan itibaren hemen her alanda sıkça karşılaştığımız küreselleşme sözcüğünün, günümüzde sadece ekonomik bir kavram olarak değil, içinde bulunduğumuz uluslararası sistemi tanımlamak için de kullanılmakta olduğunu gecenin o saatinde düşünmeye başladım. Küreselleşme ekonomiden siyasete, sosyal politikadan kültüre, hemen hemen yeryüzünün her alanındaki değişimi ifade ediyordu. Bir anlamda "gizemli" bir sözcük olmuştu küreselleşme... Ünlü sosyolog Peter Burger'ın deyimiyle, esasında Alman kömür endüstrisindeki gerilemeden, Japon gençlerinin cinsel alışkanlıklarını açıklamaya kadar geniş bir alanda kullanılan "basmakalıp" bir sözcüktü.</p>

    <p class="normal">Geçenlerde gazetede okudum, Burger'ın görüşlerine paralel bir biçimde âdeta geçmiş ve geleceğin kapılarını açacak anahtar bir kavram olarak görülen küreselleşmeyi Bauman: "Parolaya dönüşmüş moda bir deyim" olarak değerlendirmişti. Her ne kadar, kavram olarak "Küresel (yani global)" sözcüğünün kökeninin 400 yıl öncesine gittiğini, küreselleşmenin oldukça yeni bir kavram olduğunu, ilk olarak 1960'larda ortaya çıktığını, 1980'lerde sıkça kullanılmaya başlandığını bilsem de, 1990'larda bilim adamlarının önemini kabul ettiği anahtar bir sözcük haline geliverişini, akşamın o saatinde yeni duymuşçasına aklıma indirmeme şaştım da kaldım.</p>

    <p class="normal">Evet, globalleşme ya da küreselleşme, son yıllarda çok sık kullandığımız kavramlardan biri. Globalleşme ekonomik, siyasal, sosyal ve kültürel alanlarda bazı ortak değerlerin yerel ve ulusal sınırları aşarak, dünya çapında yayılmasını ifade ediyor, biliyoruz. Ekonomik alanda hem gelişmiş, hem de gelişmekte olan ülkelerde benimsenen yöntem ve buna bağlı olarak uygulanan politikalar da, giderek birbirleriyle benzerlik göstermekte, bunu da gün be gün öğrendik. Bu arada, reel sosyalizmin çöküşü ile birlikte dünyada liberal ekonomik düzen, yani serbest piyasa ekonomisi de giderek globalleşti, hiç itiraz edemiyoruz. Diğer taraftan, tüm dünyada kamu ekonomisinin görev ve fonksiyonları yeniden tanımlanmaya çalışılmakta. Devletin sınırlanması ve küçültülmesi ve bu şekilde piyasa ekonomisine işlerlik kazandırılması görüşleri giderek önem kazanmakta. Dünya ticareti boşluğa bırakılmakta.</p>

    <p class="normal">"Değişen Dünya"ya ilişkin görüşler ha bire değişirken, değişmeyen tek gerçek olarak, sermayenin uluslararası bazdaki sömürü düzeninde kalmasını düşündüm. Değişim adına politika yapanların çıkış noktaları, ne dünya nüfusunun %75'inin yoksul oluşu, ne de savaşların insanlığın üzerinde bıraktığı korkunç sonuçlardı. Bilim ve teknoloji, hiç kuşkum yok ki, gün geçtikçe büyük değişimlerle yeni mesafeler alıyor almasına da, bu dediğim değişim, dünyada yoksulluğun asgari düzeye indirilmesi için mi, yoksa söz konusu teknolojik yenilenmenin savaş sanayisine angaje edilerek, sömürünün en üst düzeye yükseltilmesi için mi, işte işin burası bir türlü yanıtlanamıyor. Esasen, yanıt da aranmıyor ya neyse! Oysa bugün, dünyada devam etmekte olan savaş gerçeği, düşüncemi olabildiğince doğruluyor. İşte bu kadar!</p>

    <p class="normal">Akşamki "maçoları seyrim" sırasında, kendi kendime şu noktaya da işaret etme gereğini duydum: Bir yanda dünyadaki sömürü ve baskı düzeni en acımasız bir şekilde devam ederken, diğer yandan da sermayenin "meşruiyet"ine "ideologluk" yapan birçok yazar-çizerin "ideolojilerin yabancılaşması" iddiaları, günümüzde artık bir "trend" haline geldi. Bugün, ne yazık ki, sol cepheden ve sol kimlikten de birçok kişi, "değişim" tartışmasına taraf olurken; nasıl bir "değişim" sorusu hep yanıtsız bırakılmakta. Sonuçta bilinçli-bilinçsiz, en genelde "ideolojilerin yabancılaşması" tartışmalarına fetva verilmekte. Ve özetlemek gerekirse, kapitalizmin gelişmesiyle sermaye küreselleşmekte ve bu anlamdaki küreselleşme, televizyon ekranlarında, gazete manşetlerinde sıkça boy gösteren bir konuyu da beraberinde getirmekte: Maço erkekler, aşiret kültürü, kabadayılık...</p>

    <p class="normal">Ekranlarda gözden kaçmayacak kadar çok abartılan maço dizileri, bilemiyorum acaba bize yansıtıldığı gibi gerçekten çok mu istek görmekte? Bu diziler hangi temeller üzerine oturtuluyor? Televizyona, televizyonculara ne olmuştur da aşireti keşfetmişlerdir?</p>

    <p class="normal">Vallahi, nasıl keşfettiklerini bilemiyorum, ama istek unsurundan başlayacak olursam, puşili yerli dizilerimiz, gerçekten "rayting" rekortmeni olmuştur. Uzmanlar, eli silahlı, mert, namuslu, haksızların karşısında yer alan kabadayılarımızı ya da farklı alana taşınmış ağalarımızı nasıl açıklıyorlar, şimdiye kadar hiçbir açıklamaya rastlamadım, dolayısıyla okumadım, ölesiye merak da ediyorum ya, neyse!.. Esasında beni ilgilendiren özde bunlar değil. Medya maçoluğa neden destek veriyor, esasında ben bunu merak ediyorum. Bu diziler, televizyon kanallarının sermayesine ne çeşit bir rant getiriyor, işin bu tarafını da merak ediyorum. Kabadayılığın toplumsal normları tehdit edici olması gibi ürkütücü bir yanı varken, medya toplumsal normları yıkmak mı istiyor? Bu, devlete karşı çıkış mı, yoksa rant kavgası mı, gerçekten merak ediyorum.</p>

    <p class="normal">Sayıca az da olsa bazı tepkileri not etmişim. RTÜK'ün, "178 ALO RTÜK" hattına başvuru yağıyormuş. Anlaşılıyor ki, izleyici pek de tepkisiz değil. Konu başlıklarını şöyle ayırmışlar:</p>

    <p class="normal">"Dizilerdeki mafya ve çete gibi kanun dışı ilişkiler birer güç belirtisi gibi gösterilip, özellikle çocuk ve gençlerimiz üzerinde olumsuz etkiler bırakmaktadır."</p>

    <p class="normal">"Televizyonlardaki haber bültenlerinde şiddetle ilgili konular çok sık ekranlara gelmektedir."</p>

    <p class="normal">"Dizi ve filmlerde şiddet unsuru aşırı kullanılmaktadır."</p>

    <p class="normal">"Televizyon kuruluşları programlarındaki şiddet öğesine karşı önlem almalıdır."</p>

    <p class="normal">"Medyada yer alan şiddet görüntüleri, toplumsal barışın tehlikeye düşmesine neden olabilir."</p>

    <p class="normal">"Televizyonlardaki film ve dizilerde kabadayılık gibi kanun dışı güç odaklarının haksız kazançlarla ilgili özendirici olabileceği unutulmamalıdır."</p>

    <p class="normal">"Çoğu dizi ve filmde hukuk yerine mafyanın üstünlüğü anlatılmaktadır."</p>

    <p class="normal">Bu başlıklara bakıldığında, akılda tutulması gereken iki nokta var: Haksız kazanç ve hukuk yerine mafyanın üstünlüğü! Eğer televizyon dizilerinin bu ölçüde bir ahlak yıkımı aracı olduklarını düşünüyorsam, yüzümü sistematik davranıp, bu türlerin ortaya çıkışına olanak veren, onları ortaya atan ya da kanalında gösteren erk sahiplerine çevirmem gerekiyor. Sosyolojik ya da psikolojik etmenli birçok bozukluk doğması, toplumsal varlıklar olan biz insan doğasına hiç de aykırı değil. Olabilir ve düzeltilmesine çalışabiliriz. Ancak, asıl buz dağının ardındaki sorun, medya örgütlerinin başında bulunan insanların, neden bu türe bu kadar yatırım yaptıkları. Bir ayağı "rayting" desem bile, biliyorum bu neden çok, ama çok yetersiz bir neden.</p>

    <p class="normal">Sıcak mı sıcak bir Alaçatı akşamındaki "maço erkek" izlemem sırasında, bir ara aklıma kabadayılık ile hukuk karşıtlığı ya da toplumsal normlarda çöküntü gibi korkutucu gelişmeler de geldi ve bu geliş doğal olarak bende "örgütlü suç, medyanın parçası mı" sorusunu çağrıştırdı. Bugün, işadamı görüntüsü altında "baba" denilen çağdaş kabadayılar, kamuoyunu baskı altında tutabilmek adına, medya ile yakın temas içindeler. Okuyoruz, izliyoruz, görüyoruz, tanıklık ediyoruz. Çünkü, güçlü olmak için bellerine sadece silahlarını takmaları artık onlara yetmiyor. Kullandıkları araçlar, günümüzde çok farklı.</p>

    <p class="normal">"Paparazzi" olarak tanımlananlara gelecek olursam, neden herkesin özel hayatını bıkkınlık getirecek derecede irdeler de, gerçek kabadayıların yaşamlarına hiç mi hiç dokunmazlar? Ben kişisel olarak, güzel mankenler hakkında öğrendiğim tüm gereksiz ayrıntıların yanı sıra, yeraltı dünyamızın saygın mı saygın kabadayılarının yaşamları hakkında da bilgi sahibi olmak istiyorum. Çok merak ediyorum ve magazin gazetecilerine, beni bu haktan mahrum bırakmamaları için ricada bulunuyorum. Şu ana dek hiçbirinin adını, örneğin "Takıcı, bu akşam şurada Bakıcı ile yemekteydi..." diye basit bir olayda duymadım. Duyamam, çünkü bu elekten geçirilmişlik, saman altı bir birlikteliğe gidiyor.</p>

    <p class="normal">Her alan, ama her alan sermayenin koruması altında.</p>

    <p class="normal">Yazık, ama ne yapalım ki gerçek bu...</p>

    <p class="normal">Gerçek bu, tamam da, benim maçolar uğruna önümdeki rakıyı piç etmem doğru mu?</p>

    <p class="normal">Roman, öykü ya da şiir yazarken zaman bilincinin çözümlenmesinden; algı, bellek ve beklenti nesnelerinin zamansal karakterinden söz edersek, bir anlamda zamanın nesnel akışını ele almış, sonra da bir zaman sezgisinin ve gerçek bir zaman bilgisi olanağının öznel koşullarını araştırmış sayılabilir, okurdan aferin bile alınır.</p>

    <p class="normal">Ama resim öyle değil.</p>

    <p class="normal">Resim sanatı bambaşka.</p>

    <p class="normal">Örneğin, İrfan Okan resmini ele alırsak, onun edindiği dünya zamanının, somut bir sürenin ya da benzeri süre ve süreçlerin değil, kendi halindeki zaman ve süreler olduğunu şıpınişi anlarız. İrfan Okan resminde o takılıp kaldığımız zaman kavramı, sorgulanmasına gerek duyulmayan mutlak bir veri olarak vardır. Varolan bir zamanı ele alır, ama kim ne derse desin, bu deneyim dünyasındaki zamanın değil, bilinç akışının "içkin", yani eski deyimle "mündemiç" zamanıdır. Bir ses süreci, bir melodi nasıl ardışıklık örneği verirse, İrfan Okan resminde zaman, daha önce algılanmış figürün rengini tamamlayan, bir duyumun yitmesinde süren görüntüdür.</p>

    <p class="normal">İrfan Okan, figüratif görkemlerinin duyarlılık kökenlerini alaysamalı betimlemelere yaslar. Yapıtlarındaki oluşum ve anlatım gücü bir tarafa, tüm ölçütleri ister istemez gerçekliğin sınırlarını zorlayacaktır.</p>

    <p class="normal">Zorlar da.</p>

    <p class="normal">Oysa, dengeler, dramatik abartıdan özenle ayrıştırılmış, gerçekler tuvale işlenmiştir. Doğal olarak düş de vardır İrfan Okan resminde. Bakarsınız bir ormanda ağaçlar arasından ışık yağar. Işık burada bir huzmedir, ama düşsel boyuttadır. Cennete bisikletle gider. Yalnızlaşma, iletişimsizlik, duygusuzlaşma, sanrılamalar hep gizemseldir. "Kaygılardan uzak bir duruş"u vardır, "ufuklarda gizlenir", "kutsal tepelerdedir", her daim "masumdur" ve her yere, her nesneye "aşkla bakar".</p>

    <p class="normal">Görsel fantezisi hep ön sıradadır.</p>

    <p class="normal">İsterseniz, çok rahat gözlemlersiniz.</p>

    <p class="normal">Nasıl ki, tüfek tabanca gibi ateşli silahlarla atış yaparken, hedefi vurabilmek için, arpacıkla birlikte göz ile hedef arasında aynı doğru üzerindeki gez denilen kertiği esas alırsak, İrfan Okan resmine bakarken de bir "esas" gerekir. O, resmi bitirmiş menzile ulaşmıştır. O halde, sizin de biraz çaba göstererek hedefe ulaşmanız işten bile değildir. Serbest, coşkulu fırça kullanımından çizgisel plastik içinde bazen karabasanlar, trajik yaşam kesitleri, kimi zaman sevinçle kocamanlaşan iç dünyalar yansır.</p>

    <p class="normal">Bu süreç içinde, İrfan Okan resminden zaman konusunda pek çok şey öğrenmeye başlarız.</p>

    <p class="normal">"İyi de, ne gerek var İrfan Okan resmine, saatten de zamanı, hem de doğru zamanı öğreniriz" diyecekler elbette olacaktır.</p>

    <p class="normal">Aldanmam, kanmam onlara.</p>

    <p class="normal">İrfan Okan, doğru zamanı bilmek istemez ki! Zaman, onun için, içinde bir şimdi noktasının keyfi olarak saptanabildiği bir olgudur; öyle ki, iki farklı zaman-noktasından biri önce, diğeri ise sonradır. İrfan Okan, zamanı anlatmaya kalkıştığında, şiirsel simgeler düşsel boyutlara ulaşır. "Kendini tanı ve kendin için zaman yarat" iletisinin "müstehzi" bir biçemle anlatılması işte tam bu evrede başlar.</p>

    <p class="normal">İrfan Okan, zaman içinde insanı ve insan duyarlığını, tüm yaşam sorunlarını da irdeler. Renk ve ışığın birlikteliğinden yakaladığı görsel diliyle şiirsel içeriğinin dışına taşırır. Düşsel dünyasında söylenceler gizlidir ve o söylencesel dünya, sanki onun kötülükler karşısındaki korunağıdır. Sarının açılmışı, kahverenginin saçılmışı, yeşilin sarıdan, morun maviden yürüttükleri, hele hele kırmızının sarıdan çalarak turuncuya kattıkları, İrfan Okan resmini seyrederken duygulara daha yakından seslenen bir heyecan elemanı olarak tanımlanmalıdır.</p>

    <p class="normal">Açık yüreklilikle itiraf etmeliyim ki, ben ressam değilim. Resim eleştirmeni hiç değilim, ama sanırım iyi bir resim okuruyum. Şimdi, kimi "erbaplar", "üstatlar", İrfan Okan'ın çizgileri, orantıları, biçimleri, tuvalde kurduğu geometrik düzen, renk uyumu, uygun renk düzeni karşısında benden daha fazla duygulandıklarını ya da tersini söyleyeceklerdir.</p>

    <p class="normal">Dedim ya! Ben bilmem, bilemem.</p>

    <p class="normal">Resmin karşısına geçtiklerinde benim gözlerim, birer sindirim aygıtına dönüşüyor. O açıdan, İrfan Okan doğasının çizgi yapısından, plastik biçimlerinden rahatça söz edebilirim ben.</p>

    <p class="normal">"Kendini gösteren güçlü renkler çoğunluğu İrfan Okan'ın renk kültürünü yaratmaktadır" da derim.</p>

    <p class="normal">Karşıma çıkan "üstat"larla, "erbap"larla resim sanatının er meydanlarında kıyasıya kapışırım. Anlamamışlarsa, bir ağacın, bir çiçeğin, bir kedinin, bir şair figürünün, ormandaki uzak yeşilliklerin, güneşin... hangisinin, biçiminin mi, renginin mi daha önemli olduğuna eze eze karar verdirtirim.</p>

    <p class="normal">Ben bir resim okuruyum ve korkusuzum.</p>

    <p class="normal">İrfan Okan'ın resminde biçemi olan imgesel motif, fantastik kurgu, kendi kişiliğinden oluşmakta. İrfan Okan'da kompozisyon örgüleri asla rastgele kurulmuyor, hepsi biçim içinde biçim çerçevesinde. Durulma etkisini düz çizgilere, resim içi devinimi yuvarlaklara, eğrilere şaşılası bir içtenlikle sağlatıyor.</p>

    <p class="normal">İçgüdüsünü, duygu orantı ölçülerinin temeline dayandıran İrfan Okan'ın resimlerinde arayacağım ve bulacağım soruları önceden hazırlarım ben.</p>

    <p class="normal">Saatime baktığım sıradaki "şimdi" neyi anlatır, bu "şimdi" nedir, şunu yaparkenki "şimdi" neyin nesidir?</p>

    <p class="normal">Nedir "şimdi"? Ben "şimdi" miyim?</p>

    <p class="normal">"Şimdi" isem, diğer tüm insanlar zaman mı oluyor.</p>

    <p class="normal">İrfan Okan zamanın neresinde, yoksa o da mı "şimdi"?</p>

    <p class="normal">Bu soruları hazırlarım ve de yanıtlarını buluveririm.</p>

    <p class="normal">Eee... Bu iş, yani soru sormak işi, elbette sanıldığı kadar kolay olmuyor.</p>

    <p class="normal">Enayi televizyon kanallarının dizi dizi incilerine esir olmak, bu işe yetmiyor.</p>

    <p class="normal">İnsanlar, giderek soru sormayı da unutuyor.</p>

    <p class="normal">Geçen akşam, Çeşme'nin Alaçatı Beldesi'ndeki Dost Kitabevi'nin önünde Ömer (Önal) ile karşılıklı çay içiyor, konuşuyorduk.</p>

    <p class="normal">"Yahu" dedim, "Çeşme'de ne çok korsan kitap satıcısı var! Dükkân bile açmışlar!"</p>

    <p class="normal">"Alıcısı da var ondan" diye yanıtladı dostum Ömer.</p>

    <p class="normal">Bir süre sustuk.</p>

    <p class="normal">Sessizliği gene o bozdu:</p>

    <p class="normal">"Hiç kuşkum yok ki, yayıncılık gönül işi bir meslek" dedi, "Kitabı sevmeyen birinin yayıncılık yapabileceğini ve başarılı olabileceğini düşünebilir misin?"</p>

    <p class="normal">"Düşünmek bile istemem" dedim.</p>

    <p class="normal">"Bir kitabın oluşması kim bilir ne evrelerden geçiyor" diye söylendi.</p>

    <p class="normal">"Hem zor, hem de uzunca bir evre" diyerek konuya girdim.</p>

    <p class="normal">Parasal getirisi de, öyle herkesin sandığı gibi gözleri yuvalarından fırlatacak ölçüde değildi yayıncılığın.</p>

    <p class="normal">Başladık kitabın serüvenini konuşmaya.</p>

    <p class="normal">Eee... Serde editörlük, yayınevi yöneticiliği var ya!</p>

    <p class="normal">Başladım anlatmaya.</p>

    <p class="normal">Yazardan kitabın dosyası alınınca dosya üzerinde kitabın redaksiyonuna başlanılıyordu. Daha sonra, sırada dizgi aşaması yer almaktaydı. Dizgiyi düzeltme izliyordu. Düzeltme, elbette son derece titizlik gerektiren bir iş. Titizlik gerektiren bir iş, nedenine gelince, yapılacak en küçük bir hata, belki de yıllar boyu kitapçı raflarında insanın karşısına dikilip duruyor. Benim bir öykü kitabımda "Kadın dolma pişiriyordu" tümcesi, "Kadın bomba pişiriyordu" olarak dizilmiş ve düzeltilmemişti de, öykünün tüm anlamı değişmişti. Neyse! Daha sonra baskı emekçileri devreye giriyordu, kitabın baskısı yapılıyordu, falan...</p>

    <p class="normal">Baskıdan sonra (yayıncı deyimiyle) formalar kırılıyor, harmanı çekiliyor ve kitapların sırtları tutkallanıyor. Bu sırada, kapak tasarımcısı çalışmasına çoktan başlamış, hatta bitirmiştir. O dosyaya uygun kapağı çizebilmek için günlerce uğraşır tasarımcı. Kimi zaman, yayıncının, yazarının içine sinebilmesi için defalarca üretir. Kapağın baskısı da yapılır ve kitaba takılır. Bütün bu işlemler tamamlanınca kitaplar paketlenir, dağıtımcıya verilir. Dağıtımcı, kitapları tüm kitapçılara, dolayısıyla okuruna zamanında ulaştırabilmek için yoğun bir çaba harcar. Bu noktada, kitabın mutfağında didinen onlarca sessiz kahramanın işi sona ermiştir ve iş, artık kitabın satılıp satılamadığına, yani bir anlamda yayıncının öncelikle yatırımını kurtarıp kurtaramayacağına kalmıştır.</p>

    <p class="normal">Ülkemizde yazarla genelde yüzde üzerinden anlaşma yapılmakta. Bu oran, yazarına göre değişmekle beraber, yüzde beş ilâ yirmi arasında olduğunu biliyorum. Yazarın para kazanmasını belirleyen faktörler arasında kitabın baskı sayısını, kalınlığını, kalınlığa bağlı olarak satış fiyatını, yayınevinin para politikasını ilk akla gelenler olarak sayabilirim.</p>

    <p class="normal">Bir ara:</p>

    <p class="normal">"Yahu, yazar ne kazanır" diye sordu Ömer Hoca.</p>

    <p class="normal">Anlattım:</p>

    <p class="normal">"Diyelim 300 sayfalık bir kitap yazdın ve yayıneviyle de %12 telif hakkı üzerinden anlaştın. Yayıncı kitaba 10 YTL fiyat koyacaktır. 10 YTL'nin %8 Katma Değer Vergisi dışında fiyatı 9.25 YTL'dir. Kitabın 2000 adet basıldığını varsayarsak, telif hakkın 18.500 YTL üzerinden %12 olarak 2.220 YTL tutacaktır. Bu meblağın üzerinden de stopaj düşülecek, banka hesabına 1.873 YTL. yatırılacak, yani kazancın kitap başına % 7.5 olacaktır."</p>

    <p class="normal">Ömer Hoca bir de:</p>

    <p class="normal">"Kitap ilgi görmezse n'olur" diye sormaz mı!</p>

    <p class="normal">Vallahi sordu. Sorunca, ister istemez:</p>

    <p class="normal">"Ha, işte o zaman yayınevi ticari kârdan yoksun kalır. Ticari kârdan yoksun kalmakla kalsa gene iyi. Basılan kitabın kâğıdına, kartonuna, kapak tasarımcısına, baskı işlemine, yazarın emeği karşılığı olan telif ücretine, yayınevi çalışanlarına, stopajlarına ödemelerini (hem de tam zamanında) yapmak zorundadır. Kaldı ki, %40 indirimle sattığı kitabın parasını ancak dört ya da altı ay sonra tahsil eder. O da edebilirse" diye detaya inmek zorunda kaldım.</p>

    <p class="normal">Kitap çok satmaya başladığı anda, tıpkı CD'lerde olduğu gibi, tıpkı VCD'lerde olduğu gibi ya da tıpkı kasetlerde olduğu gibi, tıpkıbasımların anında korsan tezgâhına düştüğünü ikimiz de biliyorduk. Kitap, korsan tezgâhında doğal olarak olağan maliyet fiyatının çok altında bir fiyatla satışa sunuluyor. Çeşme'de de, tezgâh başında pek şık entelektüel(!) hanımların, beylerin boy gösterdiğine, kitapları mıncıklamaya başladıklarına, kelepire konmanın dayanılmaz hafifliği ve acizliği içinde "korsan kitap" satın alışlarına tanık oluşumu anlattım. Anlı şanlı merciler, korsan satış ve korsandan alış karşısında Çeşme'de de kabuklarına büzülüp kaybolmuşlardı. Yoktular.</p>

    <p class="normal">"Pekiii... Korsan kitap basan-satan kapkaççıların suçu var da, o tezgâhlardan kitap satın alan vatandaşın hiç mi suçu yok" diye sordu Ömer Önal.</p>

    <p class="normal">Olur mu öyle şey... Korsan kitap satıcılarından kitap satın alan vatandaşlar da "yazarın beyin emeğini yağmalayan" başlı başlarına "müseccel" birer hayduttu bence. Onlar, yayınevlerinin haklarını çalan kapkaççıların işbirlikçileriydi.</p>

    <p class="normal">Kış aylarından birinin bir günü, korsan kitap tezgâhından kitap satın alan bir hanımla bire bir konuştum. Kitabı yaklaşık yüzde elli ucuza aldığını söyleyerek, bu tezgâhların kültürün gelişmesine yardımcı olduğunu savundu. Kendisine çok ucuza edindiği çalıntı bir CD çalar ile klasik müzik dinlediği takdirde "kültürünün" ne hale geleceğini ya da bitpazarından hırsızlama bir Rolex saat satın almanın ahlaki boyutunu sordum, yanıtlayamadı.</p>

    <p class="normal">Ben, bir insanın kitap okuyamadığı için cahil kalmasını; o insanın hırsızlık, kapkaççılık yapmasına yeğ tutanların safındayım.</p>

    <p class="normal">Yazarın ürünü, yayınevinin yatırım ve emeği, devletin vergisi, kitabevlerinin ekmeği göz göre göre yıllardır sömürülüyor, yağmalanıyor, kimsenin umurunda değil.</p>

    <p class="normal">Ürün, emek ve vergi hırsızlığına devlet tarafından bir an önce son verilmeli, okurlar da artık bilinçlenerek hırsızlarla işbirliği yapmamalı.</p>

    <p class="normal">Yapanlar da aklanmamalı, haklanmalı.</p>

    <p class="normal">Dostum Prof Dr. Dikmen Gürün Çeşme'ye gelmiş. Otelde kalıyormuş. Akşamüstü gittim aldım geldim, akşam yemeğini bizim evde yedik.</p>

    <p class="normal">Yemekten sonra o kahvesini içer, ben rakımı yudumlarken Nâzım Hikmet'in sanatçı kimliğini, kişiliğini tartışmadığımızı sürekli övdüğümüzü söyledim. Şairliğini, romancılığını, filmciliğini, ressamlığını ve de oyun yazarlığını hep, ama hep övdüğümüzü...</p>

    <p class="normal">Dikmen (Gürün):</p>

    <p class="normal">"Değin bakalım Nâzım Baba'nın oyun yazarlığına" dedi.</p>

    <p class="normal">"Kendisi de iyi bir oyun yazarı olmadığını itiraf ettiğine göre, söylenecek ne var ki," diye yanıt verdim.</p>

    <p class="normal">Bu tümceyi ilk kez söylemiyordum, bugüne değin bu tümceyi kimileri tabuya saldırı olarak nitelendirerek karşı çıktı, kimileri alkışladı, kimi tiyatro eleştirmeni ablalarım, ağabeylerim, bacılarım, kardeşlerim "işte şimdi yuttun zokayı," diye ellerini ovuşturdu.</p>

    <p class="normal">Tabuyu savunanlara, Nâzım'ın oyunlarını okurken ve çözümlerken metinde yer alan boş alanları görüp görmediklerini sordum. Şakşakçı eleştirmenlerin ayılıp bayıldıkları, öne çıkarılan trajik aşk öyküsü ile ünlü Ferhat ile Şirin'de, klişe sloganların arka arkaya sıralandığını, eylemin şiirsel konuşmalara dayandırıldığını söyledim. "Ferhat ile Şirin, özün ciddi biçimde dramatize edildiği bir agitproptan başka bir şey değildir," dediğim de oldu. Etrafımın köpük köpük olduğunu duyumsadım.</p>

    <p class="normal">Sinirden gerilmiş, gözleri Kiops'unkine dönüşmüş tabucuların kulağına, Nâzım'ın abartılı tiyatro dilinin, örnek vermek gerekirse, bir yandan toplumbilimsel ve de ruhbilimsel temaları işlerken, diğer yandan ciddi bir düzen eleştirisi de getiren Kafatası'nda anlattıklarının inandırıcılıktan uzak olduğunu fısıldadım. Kızdılar, yeri göğü birbirine kattılar, beni deli sandılar. Konuşmayı, yazmayı hep sürdürdüm.</p>

    <p class="normal">"Hadi bakalım," dedim, "Yusuf ile Menofis oyununda kişilerin karakterleri arasındaki dengesizlik dikkatinizi çekti mi çekmedi mi, söyleyin."</p>

    <p class="normal">İçlerini çektiler, eveleyip gevelediler. Kıs kıs güldüm.</p>

    <p class="normal">Karşımda oturuyorlarsa ya da yazdıklarımı okuyorlarsa dramaturglara ve de yönetmenlere, Enayi'nin çok farklı biçim buluşlarına gereksinimi olup olmadığını sorduğum da oldu. Yüzleri kızardı. Gülmekten katıldım.</p>

    <p class="normal">"İvan İvanoviç Var mıydı Yok muydu'da konuları arka arkaya vermiştir, hatta yığmıştır" dediğim anda, belki de suratımın ortasına bir şaplak yiyeceğimi düşündüm. Dildeki karmakarışıklığı, metnin tümüyle tekdüzelik sınırında olduğunu ve tümüyle dramaturgi engelleri taşıdığını söyleyip, tanık olarak oyunu iki kez sahneye taşıyan Kenan Işık'ı gösterdim. Kenan Işık yanıt vermedi, ama Nâzım Hikmet'in bu oyunda bir anlamda Peter Brook'vari bir "kaba tiyatro" denediğini, ironi ve groteskti düğümler arasında boğduğu hususunda ısrarlı tutumumu devam ettirdim.</p>

    <p class="normal">Nâzım Hikmet'in oyunlarında kimi tabucuların savundukları gibi "Yabancılaştırma Etmeni"nin, diyalektik maddeci açıdan gerçekliği ortaya koyabilmenin bir anlatım tekniği olarak kullanılmadığını söylediğimde, akarsular çağıldadı. Ben de, anlattıklarımla yetinmeyip: "Seyirciyi gözlemci kılacak biçimde, seyirci ile sahne arasında; oyuncunun, sahnenin bir oyun yeri olduğunu belli edecek biçimde, sahne ile oyuncu arasında; 'gestus'u yaratacak biçimde, oyuncu ile rol arasında; rol ile yer arasında 'uzaklaştırma'ya hiçbir oyununda rastlanmaz" dedim. Ellerini yumruk yapıp, göğüslerini yumruklayanlara rastladım.</p>

    <p class="normal">Bir yandan Nâzım Hikmet'in oyun metinlerinin özünü kavramanın, derin boyutunu boyutlamanın güçlüğünden ve boyutlanan boyuttan yola çıkarak, metne yeni bir boyut kazandırmak isteyen yönetmenin getireceği yeni yorumu, sağlam bir temele oturtamadığı takdirde düşeceği derin boşluğu anlatırken, karşımda dağ gibi birikenlere gözlerimi kocaman açıp, balık gözüyle baktım. Kimi panellerde:</p>

    <p class="normal">"Nâzım'ın bizzat kendisi 'dram yazarlığım, şairliğime göre üçüncü derecede kalır', demiş. Bre hınzırlar size n'oluyor," diye bağırdım.</p>

    <p class="normal">Sonra da, evime dönüp, derhal soyunup yattım. Bir güzel uyku tutturdum.</p>

    <p class="normal">Uyurken, her gece yaptığımı yapıp, yaptıklarımı yargılarken, düşler gördüm. Düşlerimin birinde Yılmaz Onay vardı. Dün gibi anımsıyorum, kocaman bıyıklarının altından, piposunun ucunu ağzına yerleştirirken:</p>

    <p class="normal">"Yahu, bütün bir gün neler saçmaladın öyle," diye söyleniyordu.</p>

    <p class="normal">Yusuf ile Menofis oyununa takıldım ya...</p>

    <p class="normal">"Kardeşim, Yusuf ile Menofis'in bütününde bir yabancılaştırma vardır, sen nasıl görmezden gelirsin," diye gürlemişti.</p>

    <p class="normal">Nâzım'ın, Hazreti Yusuf efsanesinin karşısına Menofis figürünü çıkartarak, oyunu o tarihi dönem içindeyken, tarih boyu insanlığın genel dramı, çatışması, çelişkisi boyutuna eriştirdiğini söyledi.</p>

    <p class="normal">Düşümün bir başka kıvrımında Ali Taygun'a rastlamıştım.</p>

    <p class="normal">"Vallahi söylediklerine şaşırdım", bıyıklarını okşamış, "ben de seni kafası bir şeylere çalışır bellemişim. Bak, ben hep Brecht gibi sahneleyebilme olanağı bulsaydı, yani oyunlarını yazdığı zaman oyuncularla konuşabilseydi, tarzlarını tartışabilseydi, Nâzım da bir başka Brecht olmazdı, ama Brecht kadar güçlü bir oyun yazarı olabilirdi belki diye düşünüyorum. Nâzım'ın büyük talihsizliği tiyatrodan uzak olmasıdır, sen bunları nasıl görmezden gelirsin" demişti.</p>

    <p class="normal">Düşümün öbür kenarından tiyatro bilgesi Ayşegül Yüksel çıkagelmiş, "Sert Hoca" bakışlarını üzerimde duyumsamıştım.</p>

    <p class="normal">"Yurdundan uzak olduğu yıllarda bile, kendi halkını ve ülkesini düşünmekten bir an bile vazgeçmemiş bir sanat insanının tiyatro yapıtlarının Türk seyircisiyle buluşması, yalnızca 'gönül borcu' gereği midir? Nâzım'ın işlediği konular ve kullandığı oyun yazarlığı biçemleri Türk tiyatrosunda aşılmış mıdır? Kısacası, sanatçıların Nâzım Hikmet tiyatrosunun, sahneleme aşamasında içerdiği zorlukları göğüslemesini değerli kılacak öyle çok şey vardır ki oyunlarında, hayret, sen bunları nasıl görmezden gelirsin, bu sorulara yanıt bulmadan nasıl ahkâm kesersin," diye azarlamıştı beni.</p>

    <p class="normal">Ben tam:</p>

    <p class="normal">"Nâzım Hikmet, hiç kuşkusuz Türk tiyatrosunun gelişim döneminde mihenk taşıdır. Bugün bize bayat gelen biçimi, biçemi içinde, sapasağlam dünya görüşünü, fevkalade tutarlı sanatçı duyarlılığını yadsımak elbette olanaksızdır," falan diye tevil yolları ararken, pat diye Zühtü Bayar çıkmaz mı karşıma!</p>

    <p class="normal">Düş bu, çıkmıştı. Sağ elinin işaret parmağını bana doğru sallayarak:</p>

    <p class="normal">"Pes vallahi," demiş, "Sen ki, güya reklamı sevmezsin, nereden buldun bunca abuk sözü! Birader, Nâzım Hikmet, diyaloglarını, oyunu itici bir biçimde kullandıktan başka, kişilikleri de oluşturacak biçimde kuran oyun yazarıdır. Yazarın kişileştirme yöntemi basit, fakat sağlam bir yöntemdir. Oyun kişilerini, en kaba çizgilerini bozmadan gerçek hayattan alır çoğu kez. Sonra bunları oyundaki amacına uygun bir biçimde işleyerek değişikliğe uğratır. Tip-kişileştirmede ise, çoğu zaman önceden bilinen kalıplara ve ölçülere uymaz. Yeni yöntemler, yeni olanaklar araştırır, dener ve uygular. Sen bütün bunları nasıl görmezden gelirsin, şaşmamak mümkün değil," diye söylenmişti.</p>

    <p class="normal">Aralarından bir Özdemir Nutku'nun:</p>

    <p class="normal">"Nâzım Hikmet'in oyunlarının dramaturgi çalışması yeniden, titizlikle yapılsın ve bulgular sonucunda onun oyunlarındaki yetenek, sahne uygulamalarında gün ışığına çıkarılsın, o zaman görürsün Nâzım Hikmet, hem döneminin, hem de günümüzün önemli oyun yazarı mı değil mi! Anlamıyorum, sen bunları nasıl görmezden gelirsin," dediğini de duymuştum.</p>

    <p class="normal">Refik Erduran'ın, Ergin Orbey'in, Zehra İpşiroğlu'nun, Kenan Işık'ın, Orhan Alkaya'nın, Seçkin Selvi'nin, Füsun Akatlı'nın, Yücel Erten'in, Hasan Anamur'un, Dikmen Gürün'ün ellerini kollarını "tehdit" anlamında sallayarak, bağrışa çığrışa bana doğru koştuklarını görmüş, ürkmüştüm.</p>

    <p class="normal">Kan ter içinde uyandığımda, Nâzım Hikmet'in oyun yazarlığı üstüne herhangi bir yerde, herhangi bir biçimde, herhangi bir zaman dilimi içinde konuşmaya tövbe ettiğimi anımsıyorum. Kendi kendime "konuşmama" sözü vermiştim.</p>

    <p class="normal">Böylelikle, herkes tarafından çok sevileceğime inandırmıştım kendimi.</p>

    <p class="normal">Evime konuk olan Dikmen Gürün'e neden açtım bu konuyu?</p>

    <p class="normal">Şu Çeşme akşamları bir başka oluyor yahu!</p>

    <p class="normal">Bir dost görünce beyne ferman dinletmiyor...</p>

    <p class="normal">Geçen akşam, bilmem kimin kızının doğum yaptığından söz ediyorlardı.</p>

    <p class="normal">Sezaryenle doğum yapmış, oğlan dört kiloymuş.</p>

    <p class="normal">Birden, kızımın doğduğu günü anımsadım.</p>

    <p class="normal">İçimde kopagelen fırtına, delicesine yağan yağmur, olamazcasına çok şimşek...</p>

    <p class="normal">"İşte öyle bir şey..."</p>

    <p class="normal">Ve ortalığın şıpınişi ıpıl ıpıl aydınlanışı...</p>

    <p class="normal">Olanaksız...</p>

    <p class="normal">Hâlâ unutamıyorum...</p>

    <p class="normal">Kızımı gözlerimin önüne getiriyorum.</p>

    <p class="normal">Evlendiği geceyi de!..</p>

    <p class="ortayazi">* * *</p>

    <p class="normal">Evlendiği gece, doğduğunun devrisi günü de düştü aklıma.</p>

    <p class="normal">Gözlerinin bana benzediğini söylüyorlardı.</p>

    <p class="normal">İnanamıyordum.</p>

    <p class="normal">İnanamamam bir yana, gözlerimi yüzünden ayıramıyordum.</p>

    <p class="normal">Bir ara, onun da sanki:</p>

    <p class="normal">"Gözlerini benden ayıramayan bu adam, galiba babam"</p>
  </div>
</body>
</html>
