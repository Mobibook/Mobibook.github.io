<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>baykus</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <p class="normal">deyişini duyar gibi olmuştum.</p>

  <p class="normal">Sevinçten çıldırmak bu muydu ne!</p>

  <p class="normal">Neyse!</p>

  <p class="normal">Tam o günlerde, bu kere "bu sevginin niteliği ne" düşüncesi de sarmıştı beynimi.</p>

  <p class="normal">Sevmek dışında seçeneğin olmaması ya da toplumsal edimlerin üzerimizdeki baskısı?</p>

  <p class="normal">Cıkkk!..</p>

  <p class="normal">Ayrıldık.</p>

  <p class="normal">Beş yaşındaydı. O doğal olarak annesinin yanında kaldı. Kimi kız çocukları gibi:</p>

  <p class="normal">"En çok babamı seviyorum. Babam, niye annemle uyuyor? Hep benimle uyusun, başkasını sevmesin" dediğini duyamadım.</p>

  <p class="normal">Hafta sonlarında bana gelirdi.</p>

  <p class="normal">Akşamlardan bir akşamdı, evlendi.</p>

  <p class="normal">Damadın elinden tutmuş, o masadan bu masaya koştu durdu.</p>

  <p class="normal">Dans da etti yoruldu, geldi yanıma oturdu.</p>

  <p class="normal">O sırada ele avuca sığmaz çocukluk günlerini anımsadım.</p>

  <p class="normal">"Kime çekti bu kız" diye kıs kıs güldüğüm günleri...</p>

  <p class="normal">"Ben babama âşığım. Büyüyünce babam gibi bir erkekle evleneceğim" dediğini söylediklerinde, gururlandığım günleri...</p>

  <p class="normal">Evlendi...</p>

  <p class="normal">Serpilip, büyüme çağında annesinin şikâyetlerinden sezinlemiştim eve akşam geç dönmelerinin sıklaştığını.</p>

  <p class="normal">İçimdeki korku kuşu pır pır kanat çırpmaya başlamıştı.</p>

  <p class="normal">Kötü arkadaşlar, kötü alışkanlıklar...</p>

  <p class="normal">Korumam altına almama tepki gösteriyor, her bir şeyi bildiğini savlıyordu.</p>

  <p class="normal">Israr etmedim.</p>

  <p class="normal">Eğitimi için uzak diyarlara gönderdim.</p>

  <p class="normal">Sık aralıklarla telefonda konuşuyorduk.</p>

  <p class="normal">Seslerimizin tınısından sevginin gücünü birbirimize iletmeye çalıştığımızı sezinledim.</p>

  <p class="normal">Sesim ona güç veriyordu.</p>

  <p class="normal">Konuşma aralarındaki kıkırdamalarından gözlerinin ışıl ışıl olduğunu ve yine muzırca baktığını duyumsuyordum.</p>

  <p class="normal">Bir keresinde:</p>

  <p class="normal">"Aman kızım," dedim, "dikkatli ol, bizi ele güne mahcup etme."</p>

  <p class="normal">"Aman babaaaa" dedi.</p>

  <p class="normal">Etmedi.</p>

  <p class="normal">O akşam evlenmişti.</p>

  <p class="normal">Kimi takı makı takıyor, kimileri gelinle damadın başından aşağı bir şeyler atıyordu.</p>

  <p class="normal">Bir kenara çekilmiş, gönlümün panjurlarını açmış, içimde ne kadar yıldız varsa üstlerine yağdırmıştım.</p>

  <p class="normal">İçimden gelmiş, bir de güzel ağlamıştım.</p>

  <p class="ortayazi">* * *</p>

  <p class="normal">Bir nefes Çeşme rüzgârı esti, sanki beni dalımdan düşürdü.</p>

  <p class="normal">Kızımın, yıllar içinde öylesine yücelen sevgime boş verip; mutlu olmamı istemeyecek kadar bencilleşmesini; böyle hakikatsiz, duyarsız, böylesine hoşgörüsüz oluvermesine bir kez daha şaştım kaldım.</p>

  <p class="normal">Bir kez daha inanamadım.</p>

  <p class="normal">Yekta'nın (Kopan) Kara Kedinin Gölgesi'ni okuyorum. Kısa kısa öyküler. Bu öykülere belki yalnızca "metin" bile denebilir. Ama alışılmış kalıpların dışına çıkan metinler bunlar. Anlık izlenimleri görünür kılan metinler.</p>

  <p class="normal">Kitabın önemli özelliği ressam Temür Köran'ın bu metinlerden yola çıkarak çizdiği yirmi beş özgün desenin de kitabın içinde yer alması. Gözden kaçan anların, ötelenen duyguların görsel karşılığı olan bu desenlerle kitap, resim ve edebiyatı buluşturan özel bir çalışmaya dönüşüyor.</p>

  <p class="normal">Temür Köran deyince anımsadım, son sergisinde iki kadın konuşuyordu. Biri, bir tablonun önünde durup:</p>

  <p class="normal">"Soyut" demişti.</p>

  <p class="normal">Diğeri:</p>

  <p class="normal">"Yaaa..." diye, bilmişçe sırıtmıştı.</p>

  <p class="normal">Oysa, o tablo hiç de soyut değildi, çünkü tablo, tablo olarak normal biçimlerle selamını sabahını kesmemişti. Ama doğrusunu söylemek gerekirse, biçimler serbestçe parçalanmıştı ve de geometrik bir düzen neredeyse her tabloya, her konuya göre değişen düzenler içinde dağılıyor, derleniyordu.</p>

  <p class="normal">Yekta'nın kitabındaki desenlerini incelerken Temür Köran'ın "konu"yu fazla önemsemediğinde karar kıldım. Desenler, neredeyse aynı temanın yenilenmesiydi, ama hepsi ayrı bütüne ulaşıyordu. Bir teknik, bir biçem, bir tarz, bir görüş içine sığamama vardı.</p>

  <p class="normal">Ve Temür Köran'ın kadınları. Tablolarında hep kadın vardı. Denizanası formunda saçları olan kadın, kadınlar...</p>

  <p class="normal">Bilinçaltı dünyamızın garip, anormal, mantıksız itişlerini, Freudsal kompleksler kaplıyordu Köran'ın tablolarına bakarken.</p>

  <p class="normal">Ruh derinliklerinden kopup, türlü biçimlerde kendini gösteren çoğu boşuna çabalar izlenmekteydi.</p>

  <p class="normal">Bu sergisinde Temür Köran'ın, özgün, yalın anlatımı içinde figürlerin iç dünyasını yansıtmaya yöneldiğine, kübizmle ayan beyan flört ettiğini gözlemlemiştim.</p>

  <p class="normal">Kübizmle flört ediyordu, ama kimi yerde dramatik söylemli bir ekspresyonist olmaktan da çekinmiyordu.</p>

  <p class="normal">Az çizgi ile yoğun anlatım ve geometrik yapıyı öne çıkartırken, kimi tabloda çeşit çeşit imge bombardımanı altında kalınıyor, bir diğerinde ışıltılı biçimler, gözü boşluğun derinliğine çekiyordu.</p>

  <p class="normal">Mehmet Ergüven, "Partide" adlı tablosunu değerlendirirken (Temür Köran, Evin Sanat Galerisi Yayınları, Ekim 2001, sayfa 46) Temür Köran için: "... Ancak belirgin figür, bu renklerin toparlanıp tanınabilir biçime dönüşmesiyle ortaya çıkmaz; renk kendisini önceleyen figürleri yalayarak üzerinde uçuşur..." diyor ya, bu kere daha bir hak verdim Ergüven'e. "Neden" diye soracak olursanız, tablolarında biçimler, dinamik renk bloklarına dönüşüyor da ondan.</p>

  <p class="normal">"Arka plan olabildiğince sakin" denilebilir belki, ama esasında, parçalanma bu sakinlik içinde bütünleşmeyi sağlıyor, resim bu sakinlikle o şaşılacak dinamik ritmi yakalıyor.</p>

  <p class="normal">Resim yüzeyinin genellikle derinliksiz olduğuna da aldırmamalı. Temür Köran'ın resminde derinlik, kendini renklere bırakmıştır, bir de o gözle gözlemlemek o tabloları. Geleneksel perspektif dışlanmış; yoğunlaşma, "kör an"ları yakalayan ışık-gölge oyunları yadsınmış, aldırmamalı! Sanatı doğaya öykünmekten ibaret sanan görüşün karşısına dikiliyor o. Parçalara ayırdığı nesneleri çeşitli yönlerden aynı anda algılanılabilecek biçimde yan yana, işte bu yüzden getiriyor. Kırmızımsı kahverengi gibi sıcacık renk, figürü size yaklaştırırken; bulduğu soğuk mavi ton, figürü sizden bu nedenle uzaklaştırıyor.</p>

  <p class="normal">Temür Köran son yapıtlarında, öncelikle biçimlerin yapısına önem verirken, resmine algılamaya çalışarak bakanın ilgisini uzak tutmamak için olsa gerek, renk kullanımını kimi yerde basite indirgemekte.</p>

  <p class="normal">Kahverengi ile kızıl arası, gri, krem, yeşil ya da mavinin tonlarını acımasızca kurcalıyor.</p>

  <p class="normal">"Tek renkliliğe yaklaşan bir tutum bu," diye tedirgin olunmamalı. Köran korkmuyor ki!</p>

  <p class="normal">Nesnenin birçok görünümünü birden, karmaşık bir düzen içinde veriyor.</p>

  <p class="normal">Üst üste düşürdüğü saydam ya da mat, donuk renk alanları, resmin gerilerinde kalmak yerine, sanki resmin yüzeyine çıkıyor.</p>

  <p class="normal">Düzgün ve kaba yüzeyleri inadına karşıtlık oluşturacak biçimde kullanıyor ve sık sık yapıştırma yöntemine başvuruyor. Ben bu tutuma, "Kolaj, ondaki karşıtlık duygusunun pekişmesidir" diyorum.</p>

  <p class="normal">Sevgilim, bu sabah Demirtaş (Ceyhun) Ağabey'in karısı Günöz'ü aradı, hal hatır sormak için. Uzun süre konuştular. Demirtaş Ağabey, bir yazımdan dolayı bana fena halde kızmış, hatta "hakaret" içerikli bir de elektronik posta yollamıştı.</p>

  <p class="normal">Aramızı bozan yazım: "Orhan Pamuk Nobel'i nasıl alır" kaynaklıydı. "Nasıl mı alır? Bal gibi alır" demiştim. Başta Demirtaş Ceyhun olmak üzere, yetmiş civarında tanıdık tanımadık yazar, şair, ressam, müzisyen, sinemacı, heykeltıraş, tiyatrocu, yayıncı ve öğretim üyesi bildiri yayınlamış: "Nobel, Pamuk'a verilmiş bir ücrettir" demişlerdi.</p>

  <p class="normal">İmzaların yarısından fazlası dostum, arkadaşımdı, ama "Nobel Edebiyat Ödülü"nün de, diğer pek çok ödül ve yarışmalar gibi yanlı tarafları olduğunu sanırım bilmiyorlardı. Daha doğru deyimle, bana göre sapla samanı karıştırmış, bence elbirliğiyle ortalığı velveleye vermişlerdi.</p>

  <p class="normal">Neyse!</p>

  <p class="normal">Nobel Edebiyat Ödülleri Türk kamuoyunda bugüne değin "Eurovizyon Şarkı Yarışması" kadar bile olsun ulusal duyguları şaha kaldırma gücü olmadığından olsa gerek; bildiriye imza atanlar arasında dahi bugüne değin pek tartışılmamıştı. Doğal olarak kamuoyu da koyunlaşmıştı.</p>

  <p class="normal">Oysa ödülleri veren İsveç Akademisi, özellikle son yıllarda bilinçli olarak Avrupa kökenli isimleri seçmekteydi. Başka bir anlatımla, Batı, diğer uygarlıklarla çatışmasını bu yolla da sürdürdü durdu. Çünkü Batı, kendisinden başka kimseyi ödüle değer göremezdi. Yani, Batı ile aşık atılmazdı. Şayet aşık atılmaya kalkışılırsa işin içine siyasi lobiler bulaştırılırdı. Oysa siyasi lobiler işin içine bulaştıkça, etraf daha bir bulaşıklaşıyordu. Sıradan bir örnek vermiştim. Demiştim ki: "Irak saldırganı ABD'yi eleştiren, sosyal eşitlikçi bir dünya uğruna küreselleşmeyi küçümseyen Suriyeli Adonis gibi bir şairin esamisi okunmadı da, Güney Afrikalı yazar Coetzee 2003 Nobel Edebiyat Ödülü'nü aldı."</p>

  <p class="normal">Nasıl almıştı?</p>

  <p class="normal">Benim bildiğim, ona kimse: "Nasıl aldın" diye sormamıştı.</p>

  <p class="normal">Coetzee'ye: "Sen bu ödülü nasıl aldın" diye soran olmadı, ama İsveç Akademisi Nobel Edebiyat Ödülü Jürisi'nin gerekçesi Coetzee'nin eserlerinde analitik zekâ ve verimli diyaloglarla yabancılaşmayı anlattığına dayandırılıyordu. Yazarın eserlerinde çözümsel berraklık ve yüksek düzeyde "kompozisyon" varmış. Ama ödülün verilmesinde gösterilen esas gerekçe, o tarihte her bir şeye ayna tuttu. Ne denmişti gerekçede? "... nitelikli kurgularında Batı uygarlığının akılcılığını göstermiş olması..."</p>

  <p class="normal">Güney Afrikalı Coetzee, Batı uygarlığının akılcılığını göstermişmiş.</p>

  <p class="normal">Doğrudur.</p>

  <p class="normal">Onlar için başka uygarlık yok ki! Başka uygarlıkların mistisizmleri, romantizmleri, epik coşkuları, insancıllıkları onlar için yok ki! O uygarlık yazarlarının, şairlerinin çözümsel berraklıkları, yüksek düzeyleri, analitik zekâları yok ki!</p>

  <p class="normal">Evet... Seçici Kurul'un tutumu kısacası buydu. O tarihte Çankaya'da oturan Cumhurbaşkanı Ahmet Necdet Sezer isterse görev süresi içindeki en büyük ayıbı işleyerek Orhan Pamuk'u kutlamamış olsun, Orhan Pamuk, bu koşullarda düzenlenen bir ödül varsa, allem etti kallem etti kazandı, dolayısıyla ülkemize de kazandırdı.</p>

  <p class="normal">Orhan Pamuk ile kişisel bir yakınlığım yok benim. Cevdet Bey ve Oğulları dışında, dünyanın neredeyse kırk diline çevrilmiş kitaplarının tümünü biçem olarak, dil olarak, kurgu olarak kendimce "okunamaz" saymaktayım. Yabancı dilde kurgulanmış, yabancı dillere çarçabuk çevrilebilmesi düşünülerek ve o yöntem yeğlenerek yazılmış romanlar gibi gelir bana Orhan Pamuk romanları. Başlarım, sıkılırım okuyamam. Üstüne üstlük, "İnsancıl"ın Haziran 2000 sayısına kendisiyle ilgili bir de yazı yazmışımdır.</p>

  <p class="normal">O yazımda Orhan Pamuk'un Yeni Hayat'ını (İletişim, 1994) ele almıştım ve Yeni Hayat'ın Paul Auster'ın Şans Müziği'nden bir uyarlama (adaptasyon) olduğunu savlamıştım. Yetinmemiş, Yeni Hayat'ı Paul Auster'in Hayaletler'inden (Metis, 1993) basbayağı apartmış olduğunu yazmıştım. Savlarıma karşın, kimse tersini demedi bugüne değin. Ne mutlu bana!</p>

  <p class="normal">Yakın geçmişte bir İsviçre gazetesine: "Türkler 1 milyon Ermeni 30 bin Kürt'ü öldürmüştür" şeklinde düşüncelerini açıklayan Orhan Pamuk kınandı, aldığı ödül neredeyse yadsındı. Pamuk'un bu açıklamasında belge var mıdır bilemiyorum. Tarihi gerçekleri saptırıyor mu, orasına da karışamam, çünkü tarihçi değilim. Bildiğim, Orhan Pamuk'un düşüncesini dürüstçe söylemiş olduğudur. İnancım ödüle, söylenildiği gibi bu açıklamasıyla değil, yıllardır süren lobi çalışmaları sonucu, "Nobel Edebiyat Ödülü" kurallarını uygulayarak ulaştığı yolundadır. Gerisine boş verdim. Neme lazım, aldırmadım. Nâzım Hikmet 60'lı yıllarda ödüle değer görülseydi "vay komünist vay" diye ayaklanılmayacak mıydı? 1995 yılında "Bölücülük"ten yargılayıp 20 ay hapse mahkûm ettiğimiz Yaşar Kemal, aynı yıl ödülü alsaydı "ulan pis bölücü" denilmeyecek miydi?</p>

  <p class="normal">Boş verdim. Öyle ya da böyle, ülkeye ilk kez "Nobel Ödülü" geldi, vardım tadını çıkardım.</p>

  <p class="normal">Ödülün tadını çıkartırken, o zaman daha birkaç yıl önce, turizm adlı ideolojinin kılıfıyla İstanbul'daki "Cezayir Sokağı"nı "Fransız Sokağı" yaparken, Fransızların Cezayir'de yaptıkları zulmü anlatan belgeselin gösterimine engel olunmasını da anımsadım. Engelleme karşısında belgeselin yönetmeni Attila Hakan Ganimgil'in: "Buranın Türkiye toprağı olmadığını anladım" açıklamasını da unutmadım. Sokağın yeniden "Cezayir Sokağı" haline getirilmesine hiç mi hiç kafamı takmadım.</p>

  <p class="normal">Bu arada, Demirtaş Ağabey bana hâlâ kızgın mı diye Günöz'e soramadım.</p>

  <p class="normal">İstanbul'a döner dönmez onu aramayı kararlaştırdım.</p>

  <p class="normal">1960'lı yılların ilk yarısının ilk yılları. Öğrenciyim ve öğrenciliğimin yanı sıra "Atilla Berkan ve Arkadaşları" grubunun şantörüyüm. İtalyan şarkıcılar, Domenico Modugno, Adriano Celentano, Bobby Solo, Ricchi e Poveri, Milva, Peppino di Capri, Tony Dallara, Little Tony, Luigi Tenco pek revaçta. İtalyanca biliyorum ve İtalyanca şarkılar söylüyorum. Yani ben de "revaçtayım".</p>

  <p class="normal">Yaz sezonu için Yeşilköy'deki "Club Mini" ile anlaştık. Club Mini, Sağıroğlu kardeşlerin yeri. İki kardeş, avuç içi kadar bir arsada, Türkiye'de ilk kez mini golf sahası açmış. Saha, o tarihte meraklılarla dolup taşarmış. Hadi şuraya bir de buzdolabı koyalım, dolabın içini meşrubat dolduralım, satalım, oradan da üç beş kuruş kazanalım demişler. Sonrasında, belki de İstanbul'da döneminin en iyisi sayılabilecek bir lokal ortaya çıkmış.</p>

  <p class="normal">Lokal, giderek fevkalade lüks bir restaurant-bar'a dönüşmüş. Ve gecelerden bir gece bir kıvılcım yok etmiş güzelim "Club Mini"yi. Ama Sağıroğlu kardeşler yılmamış. Kolları baştan sıvamışlar. Maddi sorunları falan borçla, harçla halletmişler, "Club Mini" yeniden yapılanmış.</p>

  <p class="normal">Açılış gecesi için, daha dört beş yıl önce profesyonel olan, ama bırakın "çizme"yi, Avrupa'yı kasıp kavurmakta olan Peppino di Capri'yi on kişilik orkestrası ile birlikte getirmeyi düşünmüşler. Sözleşme yapılmış, ilk gece için tüm masalar günler öncesinden rezerve edilmiş, gerek konuk çalgıcıların, gerekse sürekli orkestra olarak çalışacak bizim orkestranın enstrümanları sahneye yerleştirilmiş, gerekli akortlar yapılmış, ses kontrolleri tamamlanmış.</p>

  <p class="normal">Derkeeen... Amanın o da ne! Karadeniz'den kocaman kara bulutlar gelmekte. Derken bir yağmur, bir yağmur, inanılır gibi değil. Club Mini'nin tavanlarına dekoratif olarak kademeli olarak yerleştirilmiş lambriler arasından yağmur salona şelale gibi dökülmekte. Aşçıbaşı dahil, tüm müstahdem, lokali sudan kurtarmak için seferber olmuş, itfaiye geliyor, falan...</p>

  <p class="normal">Saat 18 civarında yağmur diniyor, Marmara yönünde bir gökkuşağı beliriyor, ama salon oturulacak gibi değil. Teoman Sağıroğlu:</p>

  <p class="normal">"Battık," diye dövünüyor.</p>

  <p class="normal">Öneriyorlar, ben de soyunma odasına girerek Peppino di Capri'ye, duruma tanık olduğunu, programı ertelemesini, ertelemek olanaksızsa, hiç değilse alacağı ücretten bir indirim yapmasını öneriyorum.</p>

  <p class="normal">"Ben," diyor, "profesyonelim. Çıkarım, programımı yaparım, paramı da alırım."</p>

  <p class="normal">Onun bu tutumu yüzünden biz de tam saatinde sahneye çıkıyoruz ve yanlış hatırlamıyorsam iki masadaki sekiz kişi önünde program yapmaya başlıyoruz. Peppino di Capri de tam saatinde çıkıyor, sanki müthiş bir seyirci-dinleyici kitlesi önündeymişçesine "Ite Vurria Vasa" ile başlıyor, programını tam olarak yapıyor, parasını da tam olarak alıyor.</p>

  <p class="normal">Orkestrası toparlanıyor, gidiyorlar.</p>

  <p class="normal">Bu anı nereden aklıma geldi bilemiyorum. Ama başka bir anıyı da peşinden sürükledi.</p>

  <p class="normal">Peppino di Capri yakın geçmişte İstanbul'daki İtalyan Kültür Merkezi Tiyatro Salonu'nda İtalyan kolonisine "özel" bir konser verdi.</p>

  <p class="normal">Arkadan geldi, yanımdan geçti, sahneye çıktı. İçimdeki Club Mini anısı dineldi. O yıllara, 1960'lı yıllara gidip takıldım. 1960'lı yılların ilk yarısının ilk yıllarında aşk, her yanımı ilk kez sarıp sarmalıyordu. Karşılıksız olduğuna inandığım bir gizli sevdaydı bu. Sahnede "Roberta"yı söylerken ya da evde mırıldanırken, vücudumun her tarafında karıncalanmalar, iğnelenmeler, ısı farklılıkları duyumsuyordum. Öyle bir duyguydu ki bu, zaman zaman derimin altından dışarıya binlerce tomurcuk, ince bir dal ve vahşi gül demetlerinin fışkıracağını sanıyordum. Bu duyumsamalarım günlerce, aylarca, hatta yıllarca sürdü. Bu süreç içinde, kısa çılgınlıklarımı "aşk" olarak tanımladım.</p>

  <p class="normal">İlk evliliğim, uzun bir budalalık süreci içinde, kısa cinnetlerimi durdurdu. Ona karşı "karşılıksız" olduğuna inandığım aşkım, dostluğa dönüşmüştü ya da kendimi böylesine inandırmaktaydım. Bir gün, kulağımda "Voce e Notte", onunla Intercontinental Oteli'nin "Merhaba Bar"ında karşılıklı otururken, kendi kendime pek sık sorduğum soruları, koni biçimli çekül kurşunu gibi yüreğimin derinliklerine son kez indirdim. Sordum: İkinci benliğime karşı yengi kazanmış mıydım. Duygularıma egemen miydim, erdemlerimin efendisi miydim. Tüm bunları kendi içimden kendi kendime yanıtlarken, içimde "Nessuno Al Mondo" çalıyordu. O gün, onun gözlerinde bir yalnızlık korkusu sezdiğimi şimdi dün gibi anımsıyorum.</p>

  <p class="normal">Yalnızdı, yalnız kalmıştı. Okulu kırdığımız bir günün akşamüstüsünde ve de Emirgân/Taksim otobüsünün arka sahanlığında, içimden "Let me Cry"ı söylerek elini tuttuğum, okul tarafından götürüldüğümüz Uludağ'da Beceren Otel'in Odun Palas'ının önünde içip içip kahrımdan "Piccatura" eşliğinde karların üstünde yuvarlandığım öğrencilik günlerim geldi aklıma.</p>

  <p class="normal">"Beni sevmen senin utkun ve özgürlüğün olur," dediğim gün ve saatte ise, pick-up'ta inanmayacaksınız belki, ama "Melancolie" çalmaktaydı.</p>

  <p class="normal">Ah!.. İki insanın şu birliktelik farkı, iki kişinin birlikte bulandığı bu ruh çamuru, iki başlı başına kişiliğin birlikte yaşadığı o sefil keyif...</p>

  <p class="normal">"Benimle evlenmeyi kabul edersen bir kahraman gibi yerimden fırlayarak gerçekleri aramaya çıkacağım, ama senden önce olduğunca, asla süslü yalanları kuyruklarından tutup getirmeyeceğim," dedim.</p>

  <p class="normal">Günlerden bir gün, "Luna Caprese"yi dinlediğim bir anda, şimdiye dek belki kendime melek huylu köleler aradığımı, sonuçta bizzat aradığım kölelerin kölesi olduğumu, artık bizzat melek olmak zorunda bulunduğumu düşünüyordum ki, duyumsadım... Evet... evet duyumsadım... Aşkım vecde gelmiş bir simgeydi ve de üzüntü, sıkıntı, keder içinde yanışım giderek tüm benliğimi yeniden sarmalamaktaydı. Tıpkı öğrencilik yıllarımdaki gibi. Gene de inanıyordum ki, bu aşk, benim yüksek yollarımı aydınlatan bir meşale olacaktı. Kendimi, ikinci benliğimi, içimde yaşattığım küçücük çocuğu aşan bir oranda sevdiğimin farkına vardım. Âşıktım. Aşkın acı kadehinden bir kez daha içiyordum, hem de kana kana. O, beni sürekli susatarak, bende insanüstü, doğaüstü bir özlem yaratmaktaydı.</p>

  <p class="normal">"Benimle evlenir misin," diyerek ona sarıldım...</p>

  <p class="normal">... O, şimdi, benim çeyrek yüzyılı aşkın süreli karım...</p>

  <p class="normal">Korkağın biri oldum.</p>

  <p class="normal">Denize girdiğim zamanlarda kıyıdan fazla açılmamaya özen gösteriyorum. Ya kramp girerse? Ya kalbim sıkışırsa?</p>

  <p class="normal">Korkuyorum ve yaşlandığımı seziyorum.</p>

  <p class="normal">Giderek geçmişi düşünmeyi, geçmişte yaşamayı, meraklarımı kurcalamayı fazlalaştırıyorum. Örneğin bugün günlerden bir gün, bir gezi sırasında yolumun Devrek'e düşmüşlüğünü kurdum kafamda. Cumhuriyet Meydanı'na açılan dar sokaktaki ünlü bastoncu Münteka Çelebi'nin dükkânını görmüş ve içeri dalmıştım. Hukuk okumasına rağmen baba mesleğini yeğleyen Rüştü Çelebi ilginç bir kişilikti. Devrek bastonu üstüne uzun uzun söyleşmiştik. En iyi bastonun Devrek ve civarında yetişen kızılcık ağacından yapıldığını anlatmıştı bana. Nedendir bilmem onlarca baston arasında etkilendiğimi anımsıyorum. Bu yöredeki ağaçların daha esnek olduğunu, o yüzden de bastonun kolay kolay kırılmadığını, eğilmediğini, esnemediğini anlatmıştı bana. Esasında, çevrede yetişen akçaağaç, döngel, yemişken, ceviz ve yabani gülden de baston yapılırmış, ama hiçbiri kızılcığın yerini tutmazmış.</p>

  <p class="normal">Kızgınlığı, incinmeyi, acıyı sürdürmemeyi, eğilmeyi çoktan öğrenmiş olduğum günlerdi.</p>

  <p class="normal">Hele hele eğilmeyi... Öne, arkaya, sağa, sola... Yaşam sırasında eğilmenin kırılmaktan daha iyi olduğunu öyle çabuk kavramıştım ki, sormayın gitsin.</p>

  <p class="normal">O gün, kezzapla boyanmış bir baston satın almıştım Münteka Çelebi'den. Bu edindiğim ilk baston oldu. Sonraları, yurtdışı gezilerimde çok sayıda baston toplamaya başladım.</p>

  <p class="normal">Hepsi de "eğilmeyen" cinsinden...</p>

  <p class="normal">Tespih koleksiyonu yapma alışkanlığım da oldu benim. Bu alışkanlık bana sevgilimden geçti. Genel olarak fazla yaygın olmayan bir türdü tespih koleksiyonculuğu. Bu açıdan, sevgilimin özel ilgi alanına giren tespih, ne yalan söyleyeyim sonraları benim de ilgimi çekti.</p>

  <p class="normal">Eski tespihlerin yapımında çeşitli taşların, kabukların, kemiklerin, dişlerin, boynuzların, fosillerin, camların, ceviz türünden meyvelerin ve çeşitli ağaç türlerinin kullanıldığını hep sevgilimden öğrendim. Taş tespihlerde en çok zümrüt, yakut, inci, lapis, firuze, akik, yeşim, yıldız taşı, mercan, sedef, necef, kantaşı ve lületaşı kullanılırmış. Bütün bunları da hep ondan öğrendim.</p>

  <p class="normal">Hindistan'da yetişen bir bitkinin meyveleri olan kuka ve narçıl ya da siyah sert abanoz, koyu kahverengi demirhindi, gül ağacı, zeytin ağacı, sandal ağacı ve sakız ağacından yapılmış tespihleri, değişik tarihlerde buldu buluşturdu eve getirdi sevgilim. Abanoz, öt ağacı, yılan ağacı, fildişi, gergedan boynuzu, deve kemiği, sedef, inci, mercan, kehribar, şahmaksut, firuze gibi malzemelerden üretilmiş tespihlerimiz giderek küçük bir koleksiyon oluşturmaya başladı. Toplama hırsı, günümüz itibarıyla bende biraz yavaşladı.</p>

  <p class="normal">Tespih kullanmayı ise hiç mi hiç denemedim. Bundan sonra kullanmayı da düşünmüyorum, çünkü sevmiyorum. Tespihin dini amaçla kullanılmasına elbette sözüm yok da, erkeklerde delikanlılığın simgesi olmasından nefret ediyorum. Daha çok, yaşını başını almış erkeklerin elinde karşılaştığımız tespih, son zamanlarda ne yazık ki gençlerden de büyük ilgi görmekte. "Cafe"lerde, barlarda çaylarını, kahvelerini, içkilerini yudumlarken bir yandan da ellerindeki tespihi çeken, atıp tutan gençleri beğenmiyorum.</p>

  <p class="normal">O halde neden tespih koleksiyonu yaptığıma gelince, sevgilimi mi çok seviyorum ne!</p>

  <p class="normal">İstanbul'daki evimizde bulunan çalışma odamı özledim.</p>

  <p class="normal">Yakın geçmişte bir dergide okumuştum. Avrupa çapında yüzlerce çalışma odası mercek altına alınmış, bu yolla sahiplerinin kişilikleri izlenmiş. Psikolog Cary Cooper, araştırma sonucunda beş ayrı kişilik saptamış. Bunlardan ilkini "Büro Animatörü" olarak nitelendirmişler. Bunlar, odalarına sürekli olarak yeni ve ilgi çekici eşyalar koyarlarmış. "Büro Animatörleri", eğlenmekten hoşlanan, güleryüzlü, takım çalışmasını seven, ancak çoğu zaman da ciddiye alınmamaktan yakınan kişilermiş.</p>

  <p class="normal">Bir de "Düzen Fanatikleri" varmış. Masaları, odaları düzenli ve tertemizmiş. Cary Cooper onları güvenilir, ancak duygularını gizleyen kişiler olarak tanımlıyor.</p>

  <p class="normal">Odalarının her bir tarafına çocuklarının, eşlerinin, dostlarının, arkadaşlarının fotoğraflarını ve anı olarak kendilerine verilen eşyaları koyan "Ailesine Bağlı Tutarlı Kişi" diye anılan grubu da mercek altına almış Cooper.</p>

  <p class="normal">Saydığı diğer iki grup kişisinden birincisi "Tasarım Âşığı Lider", diğeriyse "Kaosun Hâkim Olduğu Dâhi" olarak tanımlanmış.</p>

  <p class="normal">İlk üç grupla ilgimin olmadığını rahatça söyleyebilirim. Son iki gruptan hangisine dahil olabilirim, şaştım kaldım.</p>

  <p class="normal">Oysa, ben çalışma odamı bir sığınak olarak görürüm. Hatta, oldum olası yuva edindiğim bir kovuktur çalışma odam. Belki de bir kabuktur, ne bileyim!</p>

  <p class="normal">Kimden neden saklanırım, kim için kendimi sakınırım bilemem ki!</p>

  <p class="normal">Görülen o ki, görünen ortada...</p>

  <p class="normal">Sabah denize girip çıktıktan, duşumu da aldıktan sonra dergileri karıştırırken Pablo Campos'un bir tablosuna rastladım.</p>

  <p class="normal">Genç bir çift çizmiş ve onların cinsel organlarını ateşe vermiş.</p>

  <p class="normal">İlgimi çekti.</p>

  <p class="normal">Heyecanlandım.</p>

  <p class="normal">Herkes düş görür. Gördükten sonra da, ballandıra ballandıra birbirine anlatır. Tüm düşlerde mutlaka doğal olaylar, doğal nesneler, imajlar vardır.</p>

  <p class="normal">Ama bunlar o denli mantıkdışı, öylesine anormal olarak birbirlerine bağlanırlar ki, düş bizi, alıştığımız dünyanın çok ötesine, sanki "fantastik" bir hava içine yollar. Çoğu zaman: "Düşün çekiciliği, kimi düşlerin etki gücü, onların bu doğaötesi kimliklerinden mi oluşuyor ne," diye düşündüğümü anımsıyorum.</p>

  <p class="normal">Bilinçaltı duygular, rast gelişler, hayaller, düşler, kuruntular... Bunlar, bir anlamda ruh durumlarının etkisiyle yaratılmış ilişkiler. Herkes bilir bunları.</p>

  <p class="normal">İyi de, sanatta, eşyalar arasında düşünülmemiş, tasarlanmamış ilgi ve bağıntılar nasıl ortaya çıkıyor? Sanatçı, karşısındaki evreni kendi görüş ve kavrayışına göre nasıl inceliyor? Nasıl oluyor da, şaşırtıcı, beklenmedik sonuçlar elde edilebiliyor? Duyuşlar, anlayışlar nasıl üretiliyorlar?</p>

  <p class="normal">"Uç nokta" dedikleri de zaten bu işte. Sanat eseri; aykırılıklarla, zıtlıklarla, gerçekle her türlü bağını kestikten sonra ortaya çıkmakta. Hayal dünyası tepetaklak oluyor insanın. Tepetaklak olan dünya öyle bir dünya ki, orada gerçekçi öğeler soyutlanabilir; soyut öğeler gerçekleşebilir. Ruh derinliklerine inilerek fizik üstü dünyaya ulaşılıyor. Yani, bir anlamda görüş sistemi aşılıyor.</p>

  <p class="normal">Pablo Campos, genç çiftin cinsel organlarını ateşe vermiş. Yüzleri görünmese bile, vücutları birbirlerine âşık onların. Burada söz konusu edilen vücut dili, elbette başka bir "vücut dili". Sanki: "Cinsellik, hormonlarca yönlendirilen bir dürtüdür, dürtülerin gerçekleştirilmesi ise, ruhsal-bedensel dengemiz için çok önemlidir, ama önce sevmek yeteneği gerekir," der gibiler. Onlar aşk içindeler.</p>

  <p class="normal">Söylemek istediğim şu: "Extrémité" dedikleri sadece uçuk-kaçıklık ya da "uçta olmak" anlamına gelmiyor. Duygu da içeriyor, sevgi de.</p>

  <p class="normal">Örnek mi? Benim, uçuk-kaçık deli gönlümün neler içerdiği...</p>

  <p class="normal">Bir bilseler!</p>

  <p class="normal">O, "çok fark eden" bir oyuncu.</p>

  <p class="normal">Her izleyişimde daha da iyi kavrıyorum, onun ne kadar çok "şey" fark ederse, o kadar çok "şey"den etkilenmekte olduğunu.</p>

  <p class="normal">Ne kadar çok "şey"den etkilenirse, o kadar çok duygusal yaşamı bir arada yaşadığını.</p>

  <p class="normal">Ve de böylece, çeşitli insanların davranışlarını yaratarak, içinden cımbızla seçebileceği daha fazla yaşam düzeyi kurduğunu.</p>

  <p class="normal">Coştuğunu...</p>

  <p class="normal">Fark ediyorum.</p>

  <p class="normal">Bu duygu ve düşünceleri dün akşam damıttım.</p>

  <p class="normal">Çeşme Açıkhava Tiyatrosu'ndaydım, Yıldız Kenter'den Güngör Dilmen'in Ben Anadolu'sunu 1983-1984 sezonundan sonra ikinci kez izledim.</p>

  <p class="normal">Çoğul kadın kimliği aykırı serüveninin, yirmi küsur yıl öncesini aşan çok özel yorumla sunulduğu iki saatlik doyumsuz bir Yıldız Kenter resitaliydi.</p>

  <p class="normal">Gene kesim kesim kesildim.</p>

  <p class="normal">Yıldız Kenter sahnede öylesine yüceliyordu ki, birinci bölümün sonuna doğru Hacı Memiş Ağa, Hacı Mehmet Ağa, Osman Ağa camilerinden en yüksek ses şiddetinde başlayan yatsı ezanı bile, onun "o" kadınla özdeşleşmesini engelleyemedi. Hüseyni makamının böylesine berbat okunması onun tonlamasını, vurgulamalarını bozamadı. Bereket tanrıçası Kibele giderek çeşitli kadınlarda cisimleşti. Hitit kraliçesi oldu. Troya başkomutanının karısına, bir erkeğe âşık olduğu için suçlanan Amazon'a, Bizans İmparatoriçesi Theadora'ya, ilk kadın tarihçi Anna'ya, Orhan Gazi'nin karısı Nilüfer Hatun'a, Nasreddin Hoca'nın karısına, Şair Nigâr Hanım'a, Halide Edip'e, Anna Komnena'ya, Puduhepa'ya, Pölüksena'ya dönüştü. Kimi zaman ağırlaşan yükleri, kimi zaman gülümseten nahiflikleri içinde altı bin yıllık devasa öykünün bir bölümü içindeki "kadınları" anlattı.</p>

  <p class="normal">O anlatırken, ben izlerken, içimden onu her geçen gün daha fazla sevdiğimi, daha da fazla hayran olduğumu, saygı dozumun giderek gün be gün çoğaldığını duyumsadığımı açıklamamın tam zamanıdır diye geçirdim.</p>

  <p class="normal">Hem de mertçe...</p>

  <p class="normal">Ben Anadolu, Kent Oyuncuları'nın 2007-2008 sezonunun açılışını yapacağından, oyun ile ilgili değerlendirmemi doğal olarak o tarihe ertelemeli, şimdilik Yıldız Kenter hayranlığımı anlatmakla yetinmeliydim.</p>

  <p class="normal">Olabildiğince dürüstçe...</p>

  <p class="normal">Hayran olmak deyince birden aklıma geldi: Çok eskilerde, handiyse kırk beş-elli yıl önce, sanırım Kent Oyuncuları Topluluğu'nun yeni kurulduğu yıllarda, günlerden bir gün Taksim'den Galatasaray'a dek onu peşi sıra izlemiştim. O günlerdeki Silvio mağazasının önünde, bilerek ve de isteyerek koluna dokunduğumu anımsadım.</p>

  <p class="normal">Bir keresinde de, İzmir uçağını beklerken, İstanbul Atatürk Havalimanı'nda "doğal olarak" gelip benim yanıma oturmuştu. Doğal olarak, çünkü koca salonda yanımdaki koltuktan başka boş yer yoktu!</p>

  <p class="normal">Elinde bir dosya, ezber yapıyordu.</p>

  <p class="normal">"Yanımda oturdu" diye, "koluna dokundum" diye günler günü anlatmadığım kimse kalmamıştı.</p>

  <p class="normal">Sonra, bir tarihte Bir Günlük Dost başlıklı kitabım çıktı.</p>

  <p class="normal">İçinde "Ramiz ile Jülide"ye değgin bir de değerlendirmem var.</p>

  <p class="normal">Adına imzalayıp tiyatroya bıraktım.</p>

  <p class="normal">Derhal bir kart gönderip teşekkür etti.</p>

  <p class="normal">O zamanlar "Cumhuriyet"teydim.</p>

  <p class="normal">Aradan zaman geçti, bu kere tiyatro eleştirilerimi ... Vee Perdeee... adlı kitapta topladım. Cumhuriyet Kitap Kulübü'nde benim kitabımı bahane ederek Türk tiyatrosunun genel sorunlarını tartışacaklardı, Genco Erkal, Rutkay Aziz, Ayla Algan, Sumru Yavrucuk, Ali Poyrazoğlu, falan...</p>

  <p class="normal">Cesaretlenip, sarıldım telefona, davet ettim.</p>

  <p class="normal">Duraksamadan kabul etti.</p>

  <p class="normal">Ve o gün kendimi tanıtıp, ilk kez elini sıktım.</p>

  <p class="normal">"Aaa Caniko, ne kadar mutlu ettiniz beni," dedi.</p>

  <p class="normal">Tüyümün tüsümün dineldiğini dün gibi anımsıyorum.</p>

  <p class="normal">Tam anlamıyla ayaklarımın yerden kesildiğini de.</p>

  <p class="normal">Devrisi gün, derhal çerçevelettirdiğim bir kart daha yolladı bana.</p>

  <p class="normal">Ben Anadolu'nun sahnelenişinden sonra, hafif rüzgârlı o Çeşmeli perşembe gecesinde, Yıldız Kenter'e saygıyla, hayranlıkla sarıldım. Zor günler geçirdiğini söyledi, kızının rahatsızlığını biliyordum. O sırada, kulise Latife (Uşaklıgil) Hanım'ın kız kardeşi Vecihe İlmen'in torunu Muammer Erboy girdi, laf karıştı.</p>

  <p class="normal">Kızının sağlık sorununun iyiye gittiğini öğrenmiştim nasılsa.</p>

  <p class="normal">Dönüş yolumda, aklıma kendi yapıtı "Hep Aşk Vardı"sındaki repliği geldi takıldı:</p>

  <p class="normal">"İnsanın ortak kaderi doğum, ölüm ve o aradaki zaman, yaşam... / Doğmak, ölmek isteğe bağlı değil... Ölmek, belki bazen. / Bize düşen yaşamak. Koşullar ne olursa olsun yaşamak... / Ayakta kalmak... Hadi sıyırttın sıyırttın, hayatta kalabildin zar zor...</p>

  <p class="normal">Uzun yaşamak, bir ayrıcalık. İyi, güzel... / Ama ayakta kalmak, kalabilmek. Ceza! Müthiş bir ceza!</p>

  <p class="normal">İlkokuldaydım, birinci sınıfta. Hiç unutmadığım bir cezaya çarptırıldım. Karatahtanın önünde, sırtım sınıfa, yüzüm karatahtaya dönük, ders bitimine kadar kıpırdamadan ayakta durmak...</p>

  <p class="normal">Utanıyorum, midem bulanıyor. Ölmek istiyorum. Herkesten nefret ediyorum, herkes ölsün istiyorum. Sonra bir ara cebimdeki kabarıklığı hissediyorum: Kabak çekirdeklerim!</p>

  <p class="normal">Bir kuruşluk kabak çekirdeği almıştım, bir tane bile yemedim. Mahmut'la (benden bir buçuk yaş büyük ağabeyim; üçüncü sınıfa gidiyor) eve giderken yiyecektik. Evimiz taa tepede, Abidin Paşa Köşkü'nün orada. Bahardı... Bademler açmış, tepeye giden toprak yol bomboş. Ev yok pek. Apartman hele hiç yok. Göz alabildiğine tarla. Papatyalar, gelincikler. Hadi be sen de!.. Ne diye ölecekmişim...</p>

  <p class="normal">Mati'ciğimle güzelim dağ yolunda çekirdek yiyerek, konuşa gülüşe eve gitmek varken!</p>

  <p class="normal">Şimdi dönüp geriye baktığımda, hep çekirdek misali umutlar peşinde ayakta kalabildiğimi görüyorum.</p>

  <p class="normal">Öleceğimi bile bile bir çekirdek uğruna bu kadar çaba, çırpınma! Değer mi?..</p>

  <p class="normal">'Bir şey yap, Met'i anımsıyorum, sevgili Aziz Nesin'i... İçim ısınıyor yeniden. / Kalk hadi diyorum, durma koş, bir şeyler yap. Yaşa... / Dur diyorlar bir yandan da, koşma... Yeter dinlen artık.</p>

  <p class="normal">Koşma...</p>

  <p class="normal">Öl artık!</p>

  <p class="normal">Ama çekirdeklerim bitmedi ki daha..."</p>

  <p class="normal">Eve dönünce balkona oturup gözlerimi kapattım.</p>

  <p class="normal">İnanmayacaksınız belki ama, Yıldız Kenter'in çekirdeklerinin bitmemesi için bütün gece sabaha dek yalvardım, yakardım.</p>

  <p class="normal">Bir zamanlar ne çok gezdim, ne çok kent gördüm! Artık geziye çıkmak çekmiyor beni.</p>

  <p class="normal">Gördüklerim arasında öyle kentler vardı ki, insanların insanlarla anlaşmasında köprü görevi yapıyordu.</p>

  <p class="normal">Öyle kentler de vardı ki, sanki susuz bırakılmış gibiydiler, kurumuşlardı.</p>

  <p class="normal">Kentlerin kimilerinde "kentçilik", "uygar yaşam", "doğal çevre" gibi kavramlar asla tartışılmıyordu.</p>

  <p class="normal">Kimilerindeyse, insanların birbirlerini anlamamasından doğan karmaşıklığın, uğultu olup kulaklarda çınladığına tanık oldum. Bizzat insanları tarafından iğdiş edilmiş, kısır kentlerdi bunlar. Buralarda, geçmişle şimdiyi uzlaştırmamak için her önlemin alındığını gördüm.</p>

  <p class="normal">Sosyal yaşam ve yaşam koşulları, elbette kentine göre değişir. Değişmeyen sosyal yapı ve yaşam koşullarına kayıtsızlık. Kimilerine bakarsınız mayalanmak, kendini bulmak çabası içindedir, kimileriyse felce uğramıştır, devinimsizdir.</p>

  <p class="normal">Kimi kentlerse hem kent, hem çiçek, hem de kadın görünümündedir. Bu tanıma uygun kentlerden biri elbette İstanbul. Ama Prag'ı, Paris'i, Roma'yı, Lizbon'u, Madrid'i, Sevilla'yı, Venedik'i, Siena'yı ya da benzerlerini bu tanımdan uzak tutamıyorum.</p>

  <p class="normal">Yani şimdi Milano'da olup, 19. yüzyıl kapalı çarşısı Galleria Vittorio Emanuele II'deki restoranlardan birinin önünde, "Vecchia Romagna" içer olsaydım fena mı olurdu, haaa?</p>

  <p class="normal">Her ne hikmetse buraya gelirken getirdiğim kitapların arasına bir de Rodin'in heykellerini kapsayan kataloğu koymuşum. Akşam rakı içerken biraz karıştırayım dedim.</p>

  <p class="normal">Hay demez olaydım!..</p>

  <p class="normal">Kataloğu karıştırırken, birkaç yıl önceki "Heykelin Büyük Ustası Rodin İstanbul'da" sergisini anımsadım. Sergi, Paris'teki Rodin Müzesi'nin koleksiyonundan seçilen 203 eseri içermekteydi, gezmiştim.</p>

  <p class="normal">Sergi, Sakıp Sabancı Müzesi'nin içinde değil bahçesinde başlıyordu ve o nedenle müzenin bahçesine girdiğimde bu kere beni bronz at heykeli değil, Rodin'in Victor Hugo heykeli karşılamıştı. Sergide sanatçının bronz, alçı, mermer heykelleri, arşiv fotoğrafları, antik heykel koleksiyonundan parçalar ve çok sayıda deseni yer almaktaydı ve sergilenen heykeller arasında "Düşünen Adam", "Öpüşme", "Calais Burjuvaları", "Balzac", "Yürüyen Adam" gibi başyapıtlar da bulunuyordu.</p>

  <p class="normal">Uzun yıllar üzerinde çalıştığı ancak tamamlayamadığı "Cehennemin Kapısı" kompozisyonundan türeyen 18 heykel ve çok sayıda parçalama-birleştirme çalışmasının yanı sıra, Rodin'in özel koleksiyonundan 20 antik heykelini de yeniden gördüm. Sergilenen fotoğraf ve desenler, sanatçının gençlik dönemi eserlerinden en ünlü yapıtlarına kadar kat ettiği yolu izlememi bir kez daha sağladı, Rodin'in ressam ve koleksiyoncu taraflarına da ne yalan söyleyeyim yeniden hayran oldum.</p>

  <p class="normal">Hey gidi günler hey! Dört-beş yıl önce Paris'te Rodin Müzesi'ni gezerken, tam da "Öpüşme" heykelinin önündeyken müzenin bekçisi Paul:</p>

  <p class="normal">"Bunlar işte hep böyleler" demişti.</p>

  <p class="normal">Kızın kösnüyle kıvrılmış ayaklarına takılmıştı gözlerim.</p>

  <p class="normal">"Daha pek de gençler" diyerek gülümsemişti bekçi. "Bilir misiniz bu delikanlı, çirkin öyküler karşısında hemen yüzünü buruşturuyor. Pek de iyiliksever kerata, gece el ayak çekilince diğer heykellerin yardımına koşuyor. Genel anlamda kendi üzerine yargıları var. Duygulu. Dedikodudan hiç hoşlanmıyor. Şurada durmakta olan kafasız 'İris' üzerine yorum yapmayan tek cansız vallahi bu."</p>

  <p class="normal">Döndüm "İris"e baktım. "İris" ne haber getirir tanrıdan ki, ona "Tanrının Habercisi" diyorlar? Gene anlamamıştım, anlamadığım gibi işin içinden iyice çıkamaz olmuştum. Bacaklarını açmış, sağ eliyle sağ bacağını sağ koltuk altına çekerek ne anlatmak istiyordu, çözememiştim. Orası, kapkara ortadaydı. Kokusu sarmıştı çevreyi ya da bana öyle gelmişti, tam olarak anımsayamıyorum. Bacaklarının arasından sanki bir kafa görüyor gibi oldum. Konuşturdum kafayı, dedi ki:</p>

  <p class="normal">"İris doğuracak beni. İris'in yeryüzünde mutlu yaşama umudu olmadı. O, hiçbir zaman mutlu rahat bir gelecek beklemedi. Hep bir iç yıkıntıyı yaşadı. Sonuçta Parisli bir fahişeydi o. Ya ben? Doğar doğmaz bütün umutlarımı yitirmenin yoksulluğu içinde, her şeyi bir yana itip, insanın düşünce yönüne sığınacağım. Böylece tek avuntum üstün düşünce yetilerim, tek sevincim düşüncelerim olacak."</p>

  <p class="normal">Aynen, harfi harfine böyle demişti. İris'in başı yoktu konuşamamıştı.</p>

  <p class="normal">Paris'teki gökyüzünün griliğine karşın o gün, İstanbul'da pırıl pırıl bir gündü. Deniz, güneşin altında şavkıyordu.</p>

  <p class="normal">"Aşkta aradığım sevgilinin fizik varlığı, yani onun bedeni değil" diye mırıldanmıştı "Öpüşme" heykelinin delikanlısı.</p>

  <p class="normal">İris, kafası olmamasına karşın konuşmaları izlemek için olsa gerek, hafifçe sola dönmüştü.</p>

  <p class="normal">"Gerçi söylediğim de istekten doğuyor, ama bizler gibi taştan, bronzdan, demirden olursanız aşkın niteliğinde bu istek hiçbir önem taşımaz. Aşk bizim için salt bir iç yaşamdır," demişti.</p>

  <p class="normal">Şaşırmıştım.</p>

  <p class="normal">Başını dönmüştü, öpüşmelerini sürdürmüşlerdi. Aşkından utanç duymak istemezmiş de, bu nedenle bütün bir gün herkesin önünde öpüşmektelermiş de...</p>

  <p class="normal">Bir ara ayrılmışlardı. Genç kadın sol ayağını, sağ ayağının yanına çekmiş, öylece kalakalmışlardı.</p>

  <p class="normal">Öpüşenler de, İris de ruh ve vücut tutkularından arınmıştılar. Yalana karşı duydukları tiksinti, düş kurma güçlerini öldürmüştü. İstanbul'daki bekçi:</p>

  <p class="normal">"Görülecek yüzlerce eser var, siz öpüşenlerin önünde çakılıp kaldınız," demişti.</p>

  <p class="normal">"Sanatın derisini, kemiğinden sıyırıp alamıyorsun ki! Suyu mu çekilmiş ne! Bir türlü soyulmuyor, soyamıyorum. Hep bir giz perdesi" ya da benzeri bir şeyler söylemiştim.</p>

  <p class="normal">Sonra yürümüştüm.</p>

  <p class="normal">Bekçi, beni bahçe kapısına kadar uğurlamıştı.</p>

  <p class="normal">Sanırım "hal-i pürmelâlimden" tedirgin olmuştu.</p>

  <p class="normal">Derken, öpüşenlerin erkeği:</p>

  <p class="normal">"Yaşama dişlerimizle asılmamız gerek bayım" diye arkamdan seslenmez mi!</p>

  <p class="normal">Seslenmişti.</p>

  <p class="normal">Parmaklarımla ona bir küçük öpücük göndermiştim.</p>

  <p class="normal">Deniz kenarındaki parkta genç bir adam ile genç bir kız sarmaş dolaştılar. Öpüşmelerini seyre dalmıştım.</p>

  <p class="normal">Biri:</p>

  <p class="normal">"Seninki sanatsal bir sarhoşluk," demişti bana.</p>

  <p class="normal">Ya da bana öyle gelmişti, bilemiyorum.</p>

  <p class="normal">Belki başka bir şey demişti de, ben öyle algılamıştım.</p>

  <p class="normal">Olasılıkla kimse hiçbir şey söylememişti.</p>

  <p class="normal">Ola ki, içimdeki ben bana bir şeyler söylemişti.</p>

  <p class="normal">Kim ne söylemişti?</p>

  <p class="normal">Acaba söylemiş miydi?</p>

  <p class="normal">Sahi ben, Paris'te ve İstanbul'da sarhoş muydum?</p>

  <p class="normal">Yoksa, bu akşam mı sarhoşum?</p>

  <p class="normal">Akıl yürütmenin, giderek bir yargıya varmanın hiç kuşkusuz bazı kuralları var. Bu kurallar, uzmanlarınca matematik kurallarına benzetiliyor. "Nasıl ki, matematik kurallarına uymayan matematikçi düşünülemezse, mantık kurallarına uymayan bir iddia sahibi de düşünülemez," diyorlar. Hatalı akıl yürütmenin, tartışmaları geçersiz ve tutarsız sonuçlara götürdüğü ise, ayrı bir gerçek. Ortaya çıkan boş, temelsiz, asılsız sözler, Batı düşünce dünyasında "Fallacy" –Türkçe karşılığı safsata– olarak nitelendiriliyor ve dışlanıyor. Bir düşünceyi ortaya koyarken ya da anlamaya çalışırken yapılan yanlış çıkarsamaların tamamı, "safsata" olarak adlandırılmakta.</p>

  <p class="normal">Mümtaz medyamızın(!) televizyon kanalları silahın, aşiretin, ağanın, erkek egemenliğinin erkini esas alan dizileri birbiri ardına yayınlamakta. Bu dizilerin hiçbirinin (tüm içtenliğimle söylüyorum), hiçbirinin sanatsal yönü ve toplumsal etki gücü yok. Varsa da, sıfırın altında. Yaz aylarının dizileri de öyle... Bunlar ucuzun ucuzu olmaktan öte geçemeyen diziler. Konuları itibarıyla, günümüz Türkçesinde kusurlu akıl yürütme, anlamını kaybetmiş, yanlış inanç anlamları karşılığında ve doğru kullanılmamakta olan "safsata" sözcüğünü dahi kapsayamamakta. "Safsata", insanın yargı yetisinin yanlış yönde kullanımı ve çoğu kez ön yargı, eksik bilgi, batıl inanç, duygusallık, yersiz gönderme, acelecilik, özensizlik, genelleme, duygu sömürüsü anlamlarını kapsıyorsa, tüm bu diziler safsatanın ta kendisi.</p>

  <p class="normal">2003-2004 yıllarıydı bir televizyon dizisi ortalığı kasıp kavurdu. Amerika'da eğitim görmüş, babadan kaynaklı güçlü bir ailenin ve kaymaklı bir hanedanlığın mirasına konan, Karadağ ailesinin topraklarının ve dev sanayi şirketlerinin tek yöneticisi Seymen Karadağ, New York'ta tanıştığı İstanbullu Bahar adlı bir kıza âşık oluyordu. Yaşadıkları fırtınalı ve tutkulu aşk, büyük bir konakta birçok hizmetliyle yaşanan debdebeli yaşantı, "Asmalı Konak" adı altında yayın günleri milyonları televizyon ekranı karşısına çiviledi.</p>

  <p class="normal">Düşünürken veya konuşurken acele karar vermek, önyargılı davranmak, söyleyeceklerimizi yeterince tartmadan söylemek, çok genel ifadeler kullanmak, yeterince bilgi sahibi olmadığımız konularda başkalarına "ahkâm" kesmek, ünlü kişilerin sözlerini kendi iddialarımızın doğruluğunu kanıtlamak amacıyla kullanmak, fikrimizi kabul ettirmek için karşımızdakini aşağılamak, baskı altına almak, statümüzü veya popülaritemizi ileri sürmek, bir başkasının fikrini gereğince anlamadan savunmaya geçmek ya da saldırmak "safsata" olarak tanımlanıyorsa, bu dizide "safsata"dan geçilmediği bir gerçekti. Dizi kahramanlarının davranışları, tartışmaları seyirciyi her bölümde yetersiz, tutarsız sonuçlara, yani yeni "safsata"lara götürdü, dizideki iletişim ortamı çekilmez hale geldi, gene de çekenler çekti.</p>

  <p class="normal">İki eşli olup, ne etse eylese bir türlü erkek çocuğa kavuşamayan, silahlı adamları bulunan, kendi adaletini kendisi yerine getirmeye çalışan, o bölgeden seçilmiş milletvekilinden daha büyük güce ve otoriteye sahip Candar Ağa'nın da, sertliği ile ekranlarda bir başka "safsata" örneği olarak gene o yıllarda dikkat çektiğini anımsıyorum. Bu dizi, bir başka anlamda mantık ötesiydi. Mantık, değer yargısı değil, ideal hiç değil, ideoloji ile ilgisi olmayan, inanç olgusunun kenarından geçmeyen bir anlam taşımaktaydı. Bu dizi, bir düşünceyi, inancı, ideolojiyi, olguyu ve benzerlerini izleyene aktarmaktan uzak olduğu kadar, dizi senaryolaştırılırken böyle bir yöntem de zaten amaçlanmamıştı. Bu yöntem olmazsa da olur diyemezsiniz, çünkü Aristo'dan bu yana uygar dünyada uluslararası kabul gören başka tartışma yöntemi bulunmuyor.</p>

  <p class="normal">"Berivan" da, kocasının vurulmasına engel olmak için önüne atlayınca bir daha çocuk sahibi olamayan ve bunun üzerine törelere göre üzerine kuma gelen bir kadını konu edinmişti. Bu arada, sürekli iki aile arasındaki düşmanlık sebebiyle silahlar konuşmakta, dizide barut kokusundan geçilmemekteydi.</p>

  <p class="normal">"Berivan", hiç kuşkum yok ki "Biçimsel Safsata" örneğinin en somut kanıtını hâlâ bünyesinde saklamakta. Dizinin yapısından kaynaklanan, diziyi teknik olarak geçersiz kılan hatalar diz boyunu aşar. "Berivan" dizisinin senaryo tekniği açısından geçersiz olması, sonucunun öncüllerini izlememesi anlamındadır. Eee, bilinen bir gerçektir ki, "Biçimsel Safsata"larda konu, sonucun doğru ya da yanlış olması değil, çıkarsamanın doğru öncüllere dayanmamasından kaynaklanır.</p>

  <p class="normal">Sürekli erkek egemenliğini kanıtlamaya çalışan, bunun için de kendisini "taş fırın" erkeği lakabıyla tanımlayan Halûk'un bazı haklı ve gerçekçi, fakat sert tavırları karşısında alttan almaya çalışan, birtakım entrikalar sonucu olsa da, eninde sonunda kendi dediğini yaptıran karısı Meltem'i, müsteşar eskisi "çatlak" kayınpederi, ikide bir evini terk edip kızına-damadına sığınan kayınvalidesi, "light erkek"i, "dominant teyze"si, çok bilmiş çocuklarıyla "Çocuklar Duymasın" dizisindeki "safsata" örneğini de unutmam olası değil.</p>

  <p class="normal">İnsanlar hakkında önceden olumsuz bilgiler (doğru ya da yanlış) ileri sürerek, onun sonradan söyleyeceklerini gözden düşürmeye ve bir ön yargı oluşturmaya çalışan Halûk tiplemesi, tipik bir "adam karalama safsatası" örneğiydi. Dizinin her bölümü, aslında gerçek olmayan, ama sanki gerçekmiş gibi algılanan, kabul edilen ya da öyle algılanması veya insanların inanması sağlanan olay, durum, hareket, düşünce ve duygularla doldurulmuştu. İçeriği olmayan boş ve uzun, incir çekirdeğini doldurmaz denilecek düzeyde konuşmalar, dizide gıdıklayıcı kahkaha efektleri eşliğinde izleyenleri güldürme öğesi olarak kullanılmaktaydı. Amacına uygun olmayan, mantıklı gibi görünen, ama gerçekte mantıkla ilgisi olmayan çıkarımlar dizinin temel taşlarını oluşturdu.</p>

  <p class="normal">Örnekleri çoğaltmak elbette olanaklı. "Zerda", "Bir İstanbul Masalı", "Ekmek Teknesi", "Kurtlar Vadisi", "Kurşun Yarası", "Melekler Adası", "Sıla", dahası... Dahası, günümüz dizileri. Bol sahneli uzun metraj denemesi "Avrupa Yakası", pis sakallı genç holding patronunun çalışanına yatak/para önerdiği diziler, Reşat Nuri Güntekin'in ölüsünü yiyenler, Adnan Menderes'i şak şaklayanlar...</p>

  <p class="normal">Şimdi bu düşüncelerimi yazı haline getirip yayınlasam kimi ağabeylerim, ablalarım, kardeşlerim, bacılarım okuduklarında biliyorum ki hop oturup, hop kalkarlar. Ana başlıklarıyla altlarını çizdiğim savlarımı yanıtlamak yerine, benim bunları yazabilmem için tüm bu dizileri izlemiş olmam gerektiği gerçeğinden yola çıkarak, söylediklerim ile davranışlarım arasında tutarlılık olmadığını söyler ve doğal olarak pek tipik bir "sen de safsatası" örneği verirler.</p>

  <p class="normal">Bir diğer grup ise, görüşlerimin yanlış olduğunu kanıtlamak yerine kişiliğime, karakterime, art ve ön niyetlerime, niteliğime saldırarak, beni yadsımaya kalkışır. Dizilerin milyonlarca izleyicisini "safsata" ile uğraşan saflar olarak gördüğümü söyleyip, beni kınarlar.</p>

  <p class="normal">Söyleyecek sözüm şimdilik olamaz, çünkü bu sıcak yaz günlerinde televizyonu açmıyorum ki, yepyeni safsata diziler seyredeyim de, taptaze safsataları örnekleyivereyim.</p>

  <p class="normal">Ataol'un (Behramoğlu) Cumhuriyet'te yayımlanan yazısını kesip saklamışım, Ali Püsküllüoğlu'nun "Türkçe Sözlük"ünün arasından kayıp masama konuverdi: "Şiirin Ölümü mü?"</p>

  <p class="normal">Yazıyı bir kez daha okuyunca içim yeniden filizlendi.</p>

  <p class="normal">"Şiir hiçbir zaman bu kadar yozlaşmamış, bu kadar ayağa düşmemiş, toplumdan da, en yalın anlamıyla insandan da bu kadar kopmamış, bu kadar şiir dışı bir şey durumuna gelmemişti" diyordu Behramoğlu.</p>

  <p class="normal">Doğru diyordu.</p>

  <p class="normal">Geçen sayı Varlık dergisinde de serzenişlerini sürdürmüştü Behramoğlu: "Şiir bilgisinden yoksun birtakım yazarlarla karşı karşıyayız" dediğini okuyunca, konuya eğilmek istemiştim. Hatta kendi kafama göre başlık bile atmıştım, yazacağım yazıya: "Şiirin Taşlığında Kan Lekeleri."</p>

  <p class="normal">İyi de, başlıktaki "taşlık" sözcüğü okur tarafından nasıl anlaşılırdı? Şiir taşı bol olan, çok taşlı yerde mi doğuyor, boy atıyordu ya da daha ziyade lüks konakların taşla döşenmiş avlularında, sofalarında mı üremişti bugüne dek? Ya da ne bileyim kuşlar gibi, kümes hayvanları gibi sindirim kanalı üzerinde kaslı, öğütücü bir midesi mi vardı şiirin ki bir şeyler öğütüyordu?</p>

  <p class="normal">Hiçbirini düşünmemiştim başlığı atarken. Maksadım belliydi. Ataol'un:</p>

  <p class="normal">"Şiir yazan ya da bunu yaptıklarını sanan kişiler bu ülkenin okullarında okuyor. Bu okullarda hangi edebiyat zevkini, kültürünü, bilgisini ediniyorlar? Hangi dünya görüşüne sahip oluyorlar" gibi soruları beni iyiden iyiye bilemişti.</p>

  <p class="normal">Düşündüm de, şiiri tanımlamak için, bunca yüzyıldır (aman da aman) neler demişler, neler uydurmuşlar. Gene de, bence kimse doğru dürüst bir tanıma ulaşamamış. Örneğin biri:</p>

  <p class="normal">"İçinizde olmayan şiiri hiçbir yerde bulamazsınız (Shelley)" buyurmuş.</p>

  <p class="normal">Diğeri:</p>

  <p class="normal">"Şairin kullandığı sözcüklerde insanlar için çeşitli anlamlar vardır; herkes beğendiğini seçer (Tagore)" demiş.</p>

  <p class="normal">Bir diğeri:</p>

  <p class="normal">"Şiirin ilkesi, insanın üstün bir güzelliği özlemesidir. Bu ilke bir coşkunlukla, bir ruh taşkınlığında kendini gösterir. Bu coşkunluk, aklın yoğurduğu gerçeğin dışındadır (Baudelaire)" derken:</p>

  <p class="normal">"Şiir sanatı, eksiklikleri güzelliklere çeviren bir simya bilimidir (Aragon)" diyen de olmuş.</p>

  <p class="normal">Aralarında meramını:</p>

  <p class="normal">"Ne masayı anlatacağım diye masa sözcüğünü kullanacaksın, ne kuşu anlatacağım diye kuş sözcüğünü; ne de aşkı anlatacağım diye aşk sözcüğünü (Cocteau)" tümcesiyle anlatan da var.</p>

  <p class="normal">Sait Faik:</p>

  <p class="normal">"Şiir olmayan yerde insan sevgisi de olmaz. İnsanı insana ancak şiir sevdirir. Şiir, insanı insana yaklaştıran şeydir" demiş.</p>

  <p class="normal">Yazıyı yazdığımda, okur ister katılsın isterse katılmasın, Goethe'nin:</p>

  <p class="normal">"Şiirin konuları hiç eksik olmayacaktır; çünkü dünya o kadar büyük, o kadar zengin, yaşam o kadar değişik manzaralı ki... Hiçbir gerçek konu yoktur ki, şair onu gereği gibi işlemesini bildiği andan itibaren şiirden yoksun olsun" deyişine yer vereceğim.</p>

  <p class="normal">Valery ise onu:</p>

  <p class="normal">"Gerçek şiirin, asıl sanat eserinin kendi varlığından başka bir amacı yoktur. Kendisinde başlar, kendisinde biter. Bütün soyluluğu da buradan gelir" diye yanıtlayacak.</p>

  <p class="normal">Ve bu böylece sürüp gidecek.</p>

  <p class="normal">Sürüp gidecek, çünkü şiirin kendine özgü bir dilinin bulunması ya da genelinde özel söylem kullanılması, giderek müziğe çok yakın sesinin olması ve estetik bir etkileme gücünün bulunması dışında, birinin söylediği öbürünün dediğini vallahi tutmuyor. Ama hepsi de ayrı ayrı ve hep birlikte doğru...</p>

  <p class="normal">Günümüz Türk şiirinin gerçek ustalarından Ataol Behramoğlu:</p>

  <p class="normal">"Günümüz Türk şiiri kendi uzak ve yakın geleneklerinden ve zenginliklerinden de, dünya şiirinden de habersiz" derken, bana göre yerden göğe haklı.</p>

  <p class="normal">Yaşadığımız ülkede uzuuun süredir bir hayhuydur gidiyor. Bu hayhuy içinde şiir elden kaçtı. Şiir, kapitalist tüketim ekonomisinde taban oluşturan reklam sektörünün hammaddesini oluşturur oldu. Büyük kentlerin ana caddelerinde gözbağcılık görevi üstlenen "billboard"larda, ağır aksak, bir ileri iki geri ilerleyen ülkemizin televizyonlarında neredeyse program artı haber saatini aşan oranda reklam kuşakları yer almakta. Üç paralık basının sayfaları da, içerikleri de olabildiğince şiirsel reklam salvolarıyla tüketiciye ulaşıyor. Her şey, ama her şey "bul karayı, al parayı" şiirselliğiyle "televole"leştirilmekte. Havlu reklamında Rutkay Aziz'in güzelim ses tonundan taşan nostaljik sevgi dolu sözcükleri, ne yazık, ah ne yazık ki, "kitlelerin afyonu" olarak kullanıyorlar. "Popüler kültür", şiir yoluyla göklere çıkartılıyor. "Cansız Manken Vahe" şiir kitabı yayımlıyor, sonrasında özel bir televizyon kanalımızda programa çıkıp, doğal olarak Ermeniceye çalan Türkçesiyle "aşk" şiirleri okuyor. Çok satan gazeteler, televizyon kanalları Vahe'nin önemli bir kitabevimizde yaptığı imza günü (saatleri) sırasında, önünde oluşan uzun kuyrukları kareleştiriyor. Kitap baskı üstüne baskı yapıyor. Duygu sömürüsünün yapıldığı kadına yönelik programlardan birinde programın güzel sunucusu, günlerden bir gün, karısı bir buçuk yıl önce ölmüş, bu süre içinde "hanımına" elli şiir yazdığını söyleyen 80'lik dedeyi programına çağırıyor. Programa katılan dede, "Şiir Bahçesi" başlıklı kitabından;</p>

  <p class="indentmetin">"İşte böyle hanımım</p>

  <p class="indentmetin">Ben burada yarımım"</p>

  <p class="normal">ve benzeri dizelerini okuyor. El âlemin "şair" sıfatı ile tanıdığı, abuk şarkı sözlerinin yazarı, "mahallenin delisi" bir kadın:</p>

  <p class="normal">"İşte şiir bu" diyerek hayranlığını ayranlaştırıyor.</p>

  <p class="normal">Böylelikle tanık oluyoruz ki, medyamız halka, kolay olan ucuz şiiri bir kez daha sahiplendirmekte. "Baba" şairlerimizden ses yok. Muhalefet alanı olmaktan çıkıyor ya da bu alandan bilinçli olarak çıkartılıyor şiir. "Baba" şairlerimiz susmakta. İktidara da, devlete de artık bulaşmıyor Türk şairi. "Baba" şairlerimizden "gık"... "Baba" şairlerimiz "tısss"... Yozlaşma boyun boyu...</p>

  <p class="normal">"Büyük gençlik kitlelerinin içinde bulunduğu amaçsızlık, umutsuzluk, geleceksizlik, kültürsüzlük durumunun bir yansımasıdır bu."</p>

  <p class="normal">Böyle diyor Ataol. Sanki beni doğruluyor ya da ben onun dümen suyundayım. Her iki olasılık da var, ama benim söylediklerimin tümü geneli ilgilendirmekte. Küçük azınlığa sözüm yok, ama kapitalist küreselleşme ve yabancılaşmanın ortasında, görüldüğü gibi, bugün dahi kendisine bir dünya kurmaya çabalıyor şair.</p>

  <p class="normal">İyi de, nerede "mimesis"çiler?</p>

  <p class="normal">Nerede toplumcu gerçekçiler?</p>

  <p class="normal">Nerede gerçekliği sorgulamak ve eleştirmek isteyenler?</p>

  <p class="normal">Bugüne değin toplumcu gerçekçi tavır edebiyatının sosyalist değerler üzerinde yükselmesini savunanlar nerede?</p>

  <p class="normal">Yapıtlarında halkın sorunlarının dile getirilmesini, sosyalizmin yüceltilmesi gerekliliğini savunanlar hangi cehenneme uçtu gitti?</p>

  <p class="normal">Kişilerin iç dünyasını yansıtan, bireyciliği öne çıkaran ve burjuva yaşam tarzını yansıtan yapıtlara karşı çıkanlar neden sessiz?</p>

  <p class="normal">"Sanat sadece Marksist etik ve estetik ölçütleriyle değerlendirilir" diyenler kimin arkasına saklandı?</p>

  <p class="normal">"Sanat, sanat için değil, toplum içindir" diyenler, "Şiir de bu yaklaşım içerisinde önemli bir işleve sahiptir. Coşturucudur ve yönlendiricidir" diyenler "café"lerde mi edebiyat yapar oldu ne!</p>

  <p class="normal">İşin özü: Düşüncenin ve sözün yerini artık yeni değerler aldı.</p>

  <p class="normal">Haydi, geçmiş ola!</p>

  <p class="normal">Oysa topluma ortak bir duyarlık ve hatta vicdan oluşturmak değil mi şairin ve şiirinin görevi? İşlevi, insan-doğa ilişkisini düzene koymak, sıradan insanın gözlemleyebildiği halde anlatamadığı olayları ve olguları güzel ve farklı bir dille gündeme getirmek ve böylece toplumun sözcüsü olmak değil mi? O halde, ilkel çağlarda bile daha keskin çizgilerle belirlenmiş olan şairin toplumdaki işlevini, günümüzde yok denilecek kadar kim azalttı?</p>

  <p class="normal">Yaşadığı dünyayı, toplumu, dünyadaki ve toplumdaki olayları, dünyada ve toplumda birlikte yaşadığı insanları herkesten farklı algılayan olmaları gerekirken, izlenimlerini halka aktarmaları beklenirken öylece "melül mahzun" kalıverdi şairlerimizin bir bölümü. Irak savaşı oldu, oluştu, yıkılan heykeller plastik "Tokyo" marka terliklerle dövüldü. Bir kültür yağmalandı, bebekler öldürüldü, yiğitler devrildi o hep sustu. Yepyeni savaşlara gebe bir dünya içinde bugün dahi susuyor, ses etmiyor. Zorluk içinde çünkü!</p>

  <p class="normal">Şiir zahmet verici bir türdür, öyle şıpınişi kotarılamaz, doğru.</p>

  <p class="normal">"Mecaz görüntülü içeriksiz dizelerle şiir yazamazsınız. Kendinizi aldatsanız da okuru uzun süre aldatamazsınız. Oysa doğru, ciddi, derinlikli tek bir sözün bile, bu dünyayı hâlâ etkileyebileceğine inanıyorum" diyor Behramoğlu.</p>

  <p class="normal">Ben de inanıyorum. Ben de Oktay Akbal gibi şiirli bir havada yaşamayı özlüyorum.</p>

  <p class="normal">Bizi anlatan, bizim duyup da kolayca anlayamadığımız şiirin rüzgârını bekliyorum.</p>

  <p class="normal">Kanlar dökülürken, yüreklerden kanlar süzülürken şair susmasın diyorum.</p>

  <p class="normal">Gelgelelim, bakıyor ve görüyorum ki, yürüdüğü sarp, taşlık yolda biriken kan, beyaz pantolonuna sıçramış şairin.</p>

  <p class="normal">Sıçramış sıçramasına da, umurunda değil şairimin!</p>

  <p class="normal">Sabah 08.30 gibiydi, denize girdim. Suya daldığımda vücudumun "cosss" ettiğini duyumsadım.</p>

  <p class="normal">Sonra kahvaltı ettim, gazeteleri okumaya koyuldum. Bu arada, nereden nereye, gittim CD çalara bir disk koydum. John Lee Williamson'un bir albümüydü elime gelen. İlk parça "Goog Morning School Girl"...</p>

  <p class="normal">Sonrasında "Jackson Blues"...</p>

  <p class="normal">Kitabı bıraktım, başladım düşünmeye. Tiyatro sanatıyla, caz müziğinin ilişkisi, ilintisi var mıydı acaba?</p>

  <p class="normal">İrdelenmeye değer miydi?</p>

  <p class="normal">Değer buldum ki, tiyatro sanatının bir öyküyü, sahne olarak ayrılmış bir yerde, oyuncuların söz ve hareketleriyle canlandırma sanatı olduğunu düşünmeye başladım. Tiyatronun kısa tanımını böyle yaptıktan sonra gazete "kıraat eylemekten" caydım. İrdelemeye değer bulduğum konuya nereden başlamalıyım diye düşünmeye başladım. Belki de tiyatronun nereden doğduğunu araştırarak kollarımı sıvamalıydım. Cazın tiyatroyla ilgisine, ilintisine belki buradan ulaşabilirdim.</p>

  <p class="normal">Peki, caz tiyatrodan ya da tiyatro cazdan etkilenmiş olamaz mı? Bilemiyorum. Onu bilemiyorum, ama tiyatro dinsel törenlerden doğarken, cazın doğal çevresinden toplumsal ve coğrafi olarak koparılmış Afrika yerlisinin müzikle anlatım olanağı bulmasından doğduğunu biliyorum.</p>

  <p class="normal">O halde, işe tiyatronun geçmişine eğilerek başlamalıyım.</p>

  <p class="normal">Evet... Gel zaman git zaman, tiyatro dinden bağımsızlaşmış, sanatlaşmış. Sanatlaşan tiyatronun kökeninde, meğerse ilkel insanın doğa olaylarını, kendi bedensel hareketleriyle simgesel olarak temsil etme çabaları yatmaktaymış. Bilim, günümüzde bunu pek de güzel kanıtlamakta. Baksanıza, bilim adamları, İsa'dan taaa 40-10 bin yıl öncesinden kalma mağara resimlerinde, ellerine ve yüzlerine hayvan postları geçirmiş insanların ritmik hareketler yaptığını gözlemlemiş. Yani, bilgeler düşünmüşler, taşınmışlar, incelemişler maske ve kostüm kullanımının tiyatronun ilk örneği sayılmasında karar kılmışlar. Üzerinde düşünülen, taşınılan, incelenen bu insanların maske kullanarak, bir anlamda kişinin kendi kimliğini aşarak, başka kimlikleri temsil etmesini amaçladığını saptamışlar. Diğer taraftan, maskenin, daha genel varlık biçimlerini temsil etmesinin en etkili yollarından biri olduğunu, daha sonraki yıllarda, insanlık, neyse ki kabul buyurmuş.</p>

  <p class="normal">İlk toplumların, olup biten her şeyin ruhlar alanının gizli güçlerince yönetildiğine inanan ve günümüzde kısaca "animist" olarak adlandırılan ilkel inançlarına göre, tekrarlanan doğal olguların ruhları, kişilikleri varmış; bu kişiler, sonradan tapınma nesnelerine, tanrılara dönüşmüş. İnsanlar, belli zamanlarda yapılan törenlerde bu tanrıları simgeleyen maskelere bürünerek, kendi yaşamlarını etkileyen doğa olayları üzerinde denetim kurmaya çalışmışlar. Örneğin, yağmur yağdırmak ya da avda başarılı olmak için yapılan törensel danslar, kurallı oyunun ilk örneği sayılmış. Eski inançların hemen hepsinde görülen "ölme ve yeniden dirilme" teması da, insanlara verdiği kılık değiştirme ve kişileştirme olanaklarıyla, tiyatronun çıkış noktalarından biri olmuş.</p>

  <p class="normal">Kışın bahara, baharın sonbahara, sonbaharın yaza, yazın yeniden bahara dönüşmesi gibi, yinelenen doğa olayları, eski yılı temsil eden kralın, yeni yılın kralı karşısında yenik düştüğü bir törensel boğuşmayla temsil edilir olmuş. Başlangıçta, canlı insanların kurban edildiği, bu kan revan içeren boğuşma ve ölümler, giderek simgeselleşmiş. Simgeselleşince de, iki ayrı gücün çatışması, yerini tek bir gücün ölüm ve yeniden dirilme törenlerine bırakmış.</p>

  <p class="normal">Bu arada, okuyor ve öğreniyorum ki, tiyatronun kökeninin tanımı bu kadarla kalmıyor. Keşke kalsa... Kimi başka kuramlara göre, tiyatronun kaynağını Şamanlık inançları da oluşturmakta. İnsanlık tarihinin en eski dinlerinden biri olan, Kuzey Asya'daki ve Orta Asya'daki Türkler arasında eski çağlardan günümüze değin süregelen, doğaya tapma, doğaüstü güçlere, ruhlara inanma temeline dayanan ilkel din Şamanlık törenlerinin özelliği, izleyici ya da katılımcılara, tanrısal gücün simgesi yerine, kendisini göstermesindeymiş. Bu törenlerde, belirli kurallara uygun davranışlarla kendinden geçen şaman, öte dünya ile bu dünya arasında bir aracı rolü üstlenirmiş.</p>

  <p class="normal">Öyle ya da böyle, ama bir gerçek var ki, tiyatro sanatı bugün de, kökeninde bu iki eğilimin izlerini taşımakta, bu iki eğilim arasındaki gerilimden güç almakta. Bir yanda doğa güçlerini simgesel olarak canlandırma, temsil etme işlevi; öte yanda, doğaüstü güçlerin görünmesine aracılık etme işlevi. Doğaya öykünme kuramına göre, tiyatronun en önemli öğesi kılık değiştirmek, değişmek değil mi? Bu, kişinin kalabalığa seslenirken ses tonunu değiştirmesinden bile belli olmuyor mu? Konuşma, doğallığını yitirip "teatral"leşmiyor mu? Bütün bu soruların toplu yanıtı, hiç kuşkusuz "evet". Aristoteles bile, yoldan çıkmayıp, tiyatroyu, eylemin kendisi olarak değil, "eylemin taklidi" olarak tanımlamış. Eee... O halde? Bütün klasik tiyatroda, 19. yüzyılda romantizme karşı çıkan ve 1948 işçi hareketleri etkisi doğrultusunda Avrupa'da yaygınlık kazanan, çelişkili bir burjuva tiyatro akımı ve estetik anlayışı olan "natüralist tiyatro"da da, hatta Brecht'in "epik tiyatro"sunda da, işte tiyatronun bu simgeleştirici işlevi hep öne çıkmakta.</p>

  <p class="normal">Buna karşılık, Birinci "kapitalist" Dünya Savaşı'nın hemen öncesi "ideolojik bunalım" sürecinde, gerek natüralist tiyatroya, gerekse izlenimci tiyatroya ve yeni-romantizm'e karşı manevi bir tepki olarak Almanya'da ortaya çıkmış avangart ve gerçekçi olmayan bir tiyatro akımı olan "dışavurumcu tiyatro"da, hele hele Artaud'un 1938 yılında aşırı bireyci bir avangart tiyatro eğilimi "vahşet tiyatrosu"nda, yansıtma kuramının temelini oluşturan ve sanatın niteliğini açıklamak amacıyla antik Yunan'da ortaya atılmış estetik kavram "mimesis"in ötesine geçme çabalarını da elbette gözden kaçırmamak gerek.</p>

  <p class="normal">Bu gerçeği gözden ırak tutmazsam, tiyatro ilk kez İ.Ö. 6. yüzyılda Yunan toplumunda dinsel törenden özerkleşerek bir sanat türü haline gelmiş diyebilirim. Dinsel ya da pratik ölçütlerle değil, estetik ölçütlerle değerlendirilen bir "oyun"a dönüşmüş. Yunan toplumuna gelinceee... Tiyatronun öncülü olan (şarap, bereket ve bitkiler tanrısı) Dionysos'u kutsamak için yapılan "Bacchanalia" şenliklerinde koronun söylediği "Dithyrambos" şarkılarında, farklı kişilerin konuşmasını canlandırmak için, söz ve tavır değişikliğinden yararlanır olmuşlar. Oyuncu ve oyun yazarı Thespis'in, koronun karşısına farklı kişilikleri, farklı maskelerle temsil eden bir oyuncu koyduğunu anımsıyorum. Böylece, daha karmaşık konular ele alınabiliyor, farklı anlatım biçimleri denenebiliyormuş, şimdi anlıyorum.</p>

  <p class="normal">İ.Ö. 5. yüzyılın ilk yarısına gelindiğinde, bu kere Aiskhylos, koroyu 50 kişiden 12 kişiye indirerek ve oyuna ikinci bir oyuncu ekleyerek, bugünkü Batı tiyatrosunun temelini atmış. Böylelikle, artık birden fazla kişi arasında yaşanan bir olayın, bir ilişkinin, sahnede canlandırılması olanağı doğmuş. Dionysos şenliklerinin bir parçası haline gelmiş olan tragedya, azgın ve utançsız kökeninden koparılmış. Tiyatro, önemli kişilerin başından geçen olayları yüceltilmiş bir üslupla temsil etme sanatı haline gelmiş. Sözlü kültürün tiyatrodaki yeri, işte böyle saptanmış, gelişmiş, yayılmış.</p>

  <p class="normal">Ya caz... Cazın çok ırklı kökeni apaçık ortada. Batı Afrika'dan Kuzey Amerika'ya köle akışı olmasaydı, caz ne ABD'de, ne de Afrika'da gelişecekti; çünkü caz, doğal çevresinden toplumsal ve coğrafi olarak koparılmış Afrika yerlisinin müzikle anlatım bulmasından başka bir şey değil...</p>

  <p class="normal">Batı Afrika kabilelerinde özellikle vokal ve vurmalı müzik, akademik Batı kulağının tümüyle yabancısı olduğu bir biçimde gelişmiş. Diziler ve armoni sırf sezgiye dayanıyor, müzik soyut estetik anlatımdan çok, anlam ve duygulardaki ince ayrımları ileten özel bir dil olarak kullanılıyormuş. Yorumcu, notanın perdesini ya da sesin tonunu değiştirerek, eğitim görmüş Batılı meslektaşlarından daha fazla, dinleyene çok daha somut mesajlar iletir olmuş. Geleneksel doğruluk ya da önceki örneklere benzeme kaygısının kısıtlamalarından kurtulmuş bu müzik dilinin esnekliği, Batı kültürüne tümüyle yabancı bir ses dizisinin gelişmesine yol açmış. Bazen "mavi notalar" olarak da tanımlanan bu dizi, cazın temelini oluşturmuş. Notaları eğip bükerek insan sesinin çeşitliliğini yakalayan "blues" geleneği cazda sürmeye başlamış.</p>

  <p class="normal">Batı Afrika kabile geleneklerinin ABD'nin güneyindeki pamuk tarlalarına, demiryollarına ve ırmaklara taşınması, hem kölelere, hem de efendilerine hizmet etmiş. Köle, kendi kolektif geçmişinin kültürel anısıyla avunurken, köle sahibi de çalışma temposu üzerindeki uyarıcı etkisi nedeniyle iş şarkılarını desteklemiş. İlkel vokal cazın pek çok örneği yapılan işlerle ilgili olmuş ve güftelerinin içeriği, yalnızca pamuk tarlalarının değil, güneyin ırmak ve rıhtımlarının da köle emeği ile yaratıldığını anımsatmaktaymış. Şu da var, Afro-Amerikan vokal biçeminin gelişiminde önemli bir etken de, hiç kuşkusuz Hıristiyanlık. Öyle ya, köle, efendilerinin "bırakınız yapsınlar" felsefesiyle refaha ulaşamasa da, en azından onların diniyle ruhani huzura kavuşabilir olarak tanımlanmış.</p>

  <p class="normal">19. yüzyılın başına kadar kilise kurumu, gülünç düşünce cambazlıklarıyla Hıristiyanlığı köle sahipliği ile bağdaştırmayı başarmış, bir Hıristiyanın bir başka Hıristiyanı köleleştiremeyeceğini, ama bir vahşiyi köleleştirebileceğini savunmuş. 18. yüzyıl ilerledikçe saçmalığı ortaya çıkan bu görüş, 1775-1783 Amerikan Bağımsızlık Savaşı sırasında kuzey eyaletlerinin köleliği yasadışı ilan etmesiyle gücünü yitirmeye başlamış. Sonunda, o güne değin bir ruhu olduğuna inanılmayan insanların ruhlarını kurtarmak üzere 1790'larda "metodist" hareketin başlattığı misyonerlik kampanyası, yüz yıl kadar sürmüş ve tarihteki hiçbir haçlı seferinin yol açmadığı, Hıristiyan kilisesinin önceden hiç tahmin edemeyeceği şaşırtıcı bir sonuç doğmuş. Köleleri Hıristiyanlaştırmaya çalışırken, misyonerler kendi ilahilerinin Afrikalılaştırıldığını görmüşler.</p>

  <p class="normal">Siyah ayin müziğini Hıristiyan kilisesinin ayin kitabına uyduran, cemaatin bir üyesi olarak yeni ezgiler yaratan ve var olanları kendi çeşitlemesiyle söyleyen köle ile onun özgür ardılları "spiritual"i sonuna kadar geliştirmiş; ilahiler, kamp şarkıları ve cenaze şarkıları giderek dinsel müzik yavaş yavaş din dışı geleneğe karışmış.</p>

  <p class="normal">Bir gerçek daha var ki, caz ustalarının büyük çoğunluğu öyle okula falan gitmemiş. Yani temel bir müzik eğitimi almamışlar. Bu nedenle de müzik dilini ve armoni dağarcığını "deneme-yanılma" yöntemiyle geliştirmişler. Kuralları belirlemeye, sanatçının anlatım özgürlüğü ile topluluğun dağılmasını önleyecek ortak yükümlülükleri bağdaştırmaya uğraşmışlar. Caz, her zaman görünürdeki bu büyük aykırılıktan güç almış, hem bireysel müzikçinin sanatı, hem de komünal bir deneyim halini almış.</p>

  <p class="normal">Balkonda çayımı yudumlarken, bir biçem olarak özel çalgı yapısına dayanan kolektif doğaçlama geleneğinin 20. yüzyılın başlarında Louisiana'da ortaya çıkmasının toplumsal ve işlevsel etkenlere bağlı olduğunu da düşündüm. Neydi doğaçlama? Doğaçlama, bilimsel olarak hazırlıksız, içten geldiği gibi yani irticalen çalmak ya da söylemek olarak tanımlanıyor, tamam da hiç kuşkusuz caz müziğinin temel unsurlarından biri.</p>

  <p class="normal">Şimdiii...</p>

  <p class="normal">Sabah sabah konumu caz ve tiyatro olarak saptadığıma göre, acaba doğaçlamadan yola çıkarak bir benzerlik bulabilir miyim?</p>

  <p class="normal">Aklıma 1933-1999 yılları arasında yaşamış olan çağdaşımız Grotowski ve yaptıkları geliyor.</p>

  <p class="normal">Oyunun merkezine oyuncuyu koymak...</p>

  <p class="normal">Psiko-fizik oyunculuk yöntemiyle oyuncunun "aşkın bir iletişim"i gerçekleştirmesi...</p>

  <p class="normal">Caz'da doğaçlama...</p>

  <p class="normal">Grotowski tiyatrosundaki benzeri öğeler...</p>

  <p class="normal">Örneğin, dış dünya gerçeği ile iç dünya gerçeğinin bütünlükle birbirinden ayrı varolduğu sanısından ve oyunculuk deneyinin mutlaklaştırılmasından yola çıkışla, oyuncunun fizik gücünün ve olanaklarının üstesinden gelmesine, kendi bilinçaltı derinliklerine inerek "trans hali"ne geçmesine, zihni ve fizik güçlerini birleştirerek bir anlam ve hareket bütünlüğüne ulaştırmasına; kendi gövdesini en küçük ayrıntılarına kadar kullanarak "iç varlık"ı görünür kılmasına; dolayısıyla seyirci ile kendisi arasında dolayımsız bir iletişim, bir "tüm oyuncu", bir "aziz oyuncu" olmasına çalışılmakta.</p>

  <p class="normal">Caz ile tiyatro arasındaki ilişki, ilinti işte sadece bu küçük ayrıntılardan ibaret.</p>

  <p class="normal">Gerisi "laf-ü güzaf"...</p>

  <p class="normal">Sabah gazeteden aradılar, İstanbul eki yapacaklarmış. Bana da, İstanbul'un tiyatro tarihini yazmak düşmüş.</p>

  <p class="normal">Sissus'tayım. Elimde kaynakça maynakça yok!</p>

  <p class="normal">Ne yapabilirim, yazabilir miyim?</p>

  <p class="normal">Editör:</p>

  <p class="normal">"Yazarsın abi, yazarsın" dedi.</p>

  <p class="normal">Kandım.</p>

  <p class="normal">Kanarken, Türk tiyatrosunun, Anadolu uygarlığını oluşturan çeşitli toplumların, Anadolu'ya göç eden Türklerin atalarının ve İslam dünyasının kültürel birikimine dayanan, hem Doğu hem de Batı kaynaklı etkileri içeren bir seyirlik geleneği üstüne kurulmuş olduğundan başlarım diye düşündüm.</p>

  <p class="normal">Konunun uzmanları böyle diyor, ben nereden bileyim!</p>

  <p class="normal">Yok... Yok... Kendi bildiğimi yazmalıyım.</p>

  <p class="normal">İstanbullumuzun Batı modelinde tiyatroyla, azınlıkların İstanbul'da sunduğu tiyatro gösterileri yoluyla çoook önceleri tanışmış, Batı modelinde tiyatroyla çoktaaan haşır neşir olmuş olduğunu anlatmalıyım. İstanbul'daki Osmanlı Sarayı'nın, yabancı toplulukların gösterilerine büyük önem verdiğini, Padişah efendilerin Batı tiyatrosunu halkına sezdirmeden, halkından çok daha önce Şehr-i İstanbul'da benimsemiş olduğu gerçeğinden yola çıkmalıyım.</p>

  <p class="normal">Efendime söyleyeyim, o günlerde (yani Osmanlı İmparatorluğu döneminde), Avrupa ülkelerine gönderilen elçiler, döndüklerinde padişaha hazırlayıp sundukları raporlarda, uzun uzun izledikleri operaları anlatırlarmış. Böylece, sarayda operalara karşı bir ilginin odaklaşmasına neden olmuşlar. Hatta padişah III Murad döneminde (1574-1595), sarayda ilk müzikli oyun sahnelenmiş. Daha sonraları, kendisi de bir besteci olan III Selim döneminde (1761-1808), Topkapı Sarayı'nda 1797 yılında yabancı bir topluluğa opera temsili verdirildiği, o dönemin saray kâtibinin tuttuğu notlardan günümüze aktarılmakta. 18. ve 19. yüzyıllarda da Osmanlı elçilerinin sefaretnamelerinde opera ile ilgili bilgi "serdetmeleri" devam etmiş. Bunları detaylarıyla yazmalıyım.</p>

  <p class="normal">Eee, İstanbul o zamanlar, ne de olsa içinde barındırdığı birbirinden farklı mekânlar ve yaşam tarzlarıyla herkesin kafasında bambaşka bir resim olarak belirmemiş bir kentmiş. 1840 yılına gelindiğinde, Bosco adlı bir İtalyan tarafından yaptırılan ilk tiyatro binasında, metinleri Türkçeye çevrilerek oynanan operaların ilki, Gaetano Donizetti'nin "Belisario" operası olmuş. 1844'te Bosco'nun tiyatrosu, Tütüncüoğlu Michael Naum Efendi'ye devredilmiş, Naum Efendi de tam yirmi altı yıl İstanbullulara hizmet vermiş. Naum Tiyatrosu'nda oynanan ilk opera (29 Aralık 1844) gene Gaetano Donizetti'nin "Lucrezia Borgia"sı olmuş. 1846 yılında yanan bu tiyatronun yerine, Naum Efendi, bugünkü Tokatlıyan İş Hanı'nın bulunduğu yörede yeni bir tiyatro kurmuş ve ilk temsiline Sultan Abdülmecit bile gelmiş. 1847 yılında Franz List Saray'da Sultan'a konser verirken, 1861'de İstanbul'un Pera'sında "Şark Tiyatrosu" adı altında ve Ermeni sanatçıların oynadığı yeni bir tiyatro açılmış.</p>

  <p class="normal">Bu bilgileri zamandizinsel sıralamalıyım.</p>

  <p class="normal">Tanzimat'tan sonra, İstanbul'da yapılan tiyatro binalarında İtalyan opera toplulukları tarafından Verdi operalarının temsilleri verilirmiş. Türkiye'de daha çok 19. yüzyılın ortalarına doğru başlamış bulunan, müzikte yenilenme çabalarına, her şeyden önce İtalyan opera sanatı örnek olmuş ve bu sanatın beşiği demek olan İtalya'daki hocalardan yararlanılmış. Hatta bu konuda, karşılaşılan ilk önemli örnek olarak, Tanzimat'tan 7 yıl sonra, büyük İtalyan bestecisi Giuseppe Verdi'nin (1813-1901) 1846 yılında, bir İtalyan opera grubu tarafından Beyoğlu'nda oynanan "Ernani" operası gösterilmiş. Yapılan araştırmalarla, Verdi operalarının, 1846-1877 yılları arasında ve İtalya'daki dünya prömiyerlerinden bir ya da birkaç yıl sonra İstanbul'da oynanmış oldukları saptanmış. Bu dönemde, İstanbul'da Beyoğlu tiyatrolarında, İtalyan opera topluluklarının sahneledikleri operalarla ilgili afişlerden ve dönemin gazetelerinden gösterilerle ilgili yazıların yayınlanmasından da anlaşılan, opera büyük bir izleyici grubunu sarıp sarmalamaya başlamış.</p>

  <p class="normal">Bunları anlatmalıyım.</p>

  <p class="normal">Çağdaş Türk tiyatrosu denilince İstanbul'u ve 1860'ta yapılanan Gedikpaşa Tiyatrosu'nu anımsamamak mümkün mü?</p>

  <p class="normal">O yıllara inmeliyim.</p>

  <p class="normal">Güllü Agop, Gedikpaşa Tiyatrosu'nu 1861 yılının İstanbul'unda kiralamış, 1868'de "Osmanlı Tiyatrosu" nam bir topluluk kurarak, Türk yazarlarına ve Türkçe oyunlara yönelmiş. 1870'te Sadrazam Ali Paşa'nın İstanbul'un çeşitli bölgelerinde Türkçe oyunlar sergileyen tiyatrolar kurması koşuluyla kendisine sağladığı destekle, Türkçe oyunlar oynama ayrıcalığını on yıl elinde tutmuş. Topluluğunda, Ermeni oyuncuların yanında Müslüman Türk oyuncuları da yetişmiş.</p>

  <p class="normal">Önemli bunlar...</p>

  <p class="normal">İstanbul'da o zamanlar gecekondular, plazalar yokmuş ve gecekonduda yaşayanlar ile "beyaz yakalılar" daha birbirlerinin varlık nedenini oluşturmuyorlarmış. Güllü Agop, Osmanlı Tiyatrosu'na tam on beş yıl yön vermiş. On beş yılda önemli sonuçlar elde edilmiş elbette "Şehr-i İstanbul"da... İzleyici tiyatroyu sevmiş, alışmış. Bu arada, padişah efendiler de tiyatroya daha büyük ilgi gösterir olmuşlar. Örneğin, Abdülmecit 1858'de Dolmabahçe Sarayı'nın yakınında bir saray tiyatrosu, tiyatroya baskı ve sansür koymasıyla ünlü Abdülhamit de 1889'da Yıldız Sarayı'nın bahçesinde yabancı tiyatro ve opera oyunlarının sahnelendiği bir tiyatro salonu yaptırmış.</p>

  <p class="normal">(Güllü Agop'un fotoğrafını da bulmalıyım...)</p>

  <p class="normal">İstanbul, çelişkiler arttıkça, yaşam ve gelir arasındaki uçurum derinleştikçe genişleyerek yükselen bir kent değilmiş, çelişkilerin merkezi hiç değilmiş o günlerde. İşin bu tarafını açıkça belirtmeliyim. Batılı anlamda tiyatronun kuramsallaşması ve Türkçe oyun sergilenmesi yolunda Ermeni sanatçıların katkısını, melodrama ağırlık veren Mardiros Minakyan ve Ahmed Vefik Paşa'nın Molière uyarlamalarını, Tomas Fasulyeciyan'ı detayıyla anlatmalıyım.</p>

  <p class="normal">Bu dönemde, halk tiyatrosu sanatçılarının tuluat adı verilen yeni tür bir tiyatro geliştirdiğine tanık olunmuş. Batı tiyatrosu tipleriyle geleneksel tiyatronun tiplerini ve oyunculuk biçimini birleştiren ve doğaçlamaya dayanan tuluat, bir anlamda ortaoyununun sahne üstüne çıkartılmış biçimi olarak ilgi çekmiş. Ortaoyunu ustalarından Kavuklu Hamdi'nin önderliğinde 1875'te ortaya çıkan bu türün, Cumhuriyet'in ilk yıllarına değin yaygın bir biçimde yaşadığını belirtmeliyim.</p>

  <p class="normal">Tuluatın ayrılmaz öğesi kantoyu; tuluatın kantoyla birlikte, İstanbul'un Şehzadebaşı semtinde ramazan ayında şenlenen Direklerarası'nın başlıca gösterilerinden biri sayıldığını, Türk oyuncuların eğitimi için bir konservatuvar ve yerel yönetimce parasal açıdan desteklenen bir uygulama sahnesi oluşturulmasının da işte tam bu döneme rastladığını yazmalıyım.</p>

  <p class="normal">Hani günümüzde "kanto" denilince akla, 19. yüzyılın ikinci yarısında İstanbul tiyatrolarında ortaya çıkan, bir ya da birkaç şarkıcının söylediği eğlendirici şarkı gelmekte ya, işin aslının öyle olmadığını da açıklamalıyım. Önceleri oyun başlamadan, kumpanyanın dansa ve müziğe yatkın kadın oyuncuları söylermiş kantoları. Sonra, dekor değiştirilirken izleyiciyi oyalamak için perde aralarına alınmış kanto ve kantocular. Gel zaman git zaman derken, sahneye yalnızca "kanto" söylemek için çıkılır olduğunu, hatta tuluat tiyatrolarının, oyunun uygun bir yerinde Peruz, Büyük Amelya, Virjin, Şamram, Avantiya, Küçük Eleni, Jerfin, Matilde gibi ünlü kantoculardan birini sahneye çıkarmak için, birbirleriyle âdeta yarışır olduklarını anlatmalıyım.</p>

  <p class="normal">1914'te Darülbedayi'nin kurulduğunu, ilk Türk-Müslüman kadın sanatçı olan Afife Jale'nin 1920 yılında İstanbul'da sahneye çıktığını yazmalıyım.</p>

  <p class="normal">(Afife Jale'nin Selahattin Pınar ile birlikte bir fotoğrafı olacak arşivimde. O fotoğrafı yazının görseli olarak kullanmalıyım.)</p>

  <p class="normal">Cumhuriyet döneminde tiyatroda Batı modelini benimseyen Türkiye'nin, gerek tiyatronun kurumsallaşması, gerekse oyun yazarlığının gelişmesi bakımından önemli adımları gene İstanbul'da attığının altını çizmeliyim. "Tiyatroyu Türkiye'de çağdaş bir sanat alanına dönüştürme katkısı, gene İstanbul'dan gelmiş" demeliyim.</p>

  <p class="normal">Ünlü tiyatro ve sinema adamı Muhsin Ertuğrul, 1927'de Darülbedayii'nin başına geçmiş. Yerli yazarları yüreklendirmesiyle, izleyiciye sunduğu çağdaş çeviri oyunlarla, sahneleme, oyunculuk ve dekor kullanımında güncel anlayışı yerleştirmesiyle, yetişmelerine katkıda bulunduğu kadın ve erkek oyuncularla bugünkü Türk tiyatrosunun temellerini taaa o gün İstanbul'da atmış. Bu gerçeği genç kuşağa somut örneklerle aktarmalıyım.</p>

  <p class="normal">Tarihi boyunca çeşitli iniş çıkışları olan İstanbul Şehir Tiyatroları'nın bugün çeşitli semtlerde yedi sahneye sahip olduğunu; özel tiyatro sayısının 1960'lardaki büyük artışını; İstanbul'un 1950'li yıllarında tiyatronun ezeli rakibi sinemanın öne çıkışını; teknolojinin gelişimi, dışa açılmanın artışının sinemayı ucuzlatışını; seyirci sinemayı seçerken, oyuncuların da o yöne yöneldiğini; tiyatronun siyasallaşmasını, siyasallaşır siyasallaşmaz devletin müdahalesini açık seçik anlatmalıyım.</p>

  <p class="normal">Durgun geçen "50"li yılların en önemli özelliğinin, yeni bir tiyatrocu kuşağın ortaya çıkışı olarak özetlerim. Özellikle ABD kökenli yabancı okullarda okuyan bazı öğrencilerin tiyatroya duydukları ilgiyi, bir bölümünün daha sonra yurtdışına giderek tiyatro öğrenimi görüşlerini, bu gençlerin yurda döndüklerinde görgü ve bilgilerini sahneye aktarmaya başladıklarını yazmalıyım.</p>

  <p class="normal">(Örnek olarak Haldun Dormen adını verebilirim.)</p>

  <p class="normal">Yazımda, 1957 yılında Kenter Tiyatrosu'nun kuruluşuna mutlaka yer vermeliyim. Devlet Tiyatrosu'ndan ayrılan Yıldız ve Müşfik Kenter'in Muhsin Ertuğrul ile birlikte kurdukları bu tiyatronun bugün bile bir okul işlevi görmekte olduğuna mutlaka yer vermeliyim. Konservatuvarda eğitmen olarak da görev yapan Kenter kardeşlerin birçok gencin yetişmesine katkıda bulunmalarıyla tiyatroseverlerin baş tacı olmayı günümüzde de gururla sürdürmelerini alkışlamalıyım.</p>

  <p class="normal">Yapı Kredi Bankası'nın desteği ile Muhsin Ertuğrul'un Atlas Sineması'nın girişindeki Küçük Sahne'de kurduğu Küçük Sahne topluluğuna da yer ayırmam gerekecek. O yıllarda yeni bir tiyatro anlayışını oluşturdular. Sadri Alışık, Şükran Güngör, Haldun Dormen, Lale Oraloğlu, Çolpan İlhan, Heyecan Başaran, Altan Karındaş gibi genç tiyatrocularla 1951 yılında yola çıkan bu topluluğun, yaklaşık on yıl seyirciyi ilginç oyunlarla tanıştırdığını, "kişilikli bir özel tiyatro" imajını yerleştirdiğini anlatmayı savsaklamamalıyım.</p>

  <p class="normal">1960'ların getirdiği özgürlük ortamının tiyatroları da çoğaltmaya başladığını; Dostlar Tiyatrosu, Arena Tiyatrosu gibi toplulukların siyasal söylemi ağır basan oyunlar sahnelemeye başladığını; Brecht ile de bu yıllarda tanışıldığını; aynı yıllarda Lale Oraloğlu, Ulvi Uraz, Muammer Karaca, Avni Dilligil, Altan Karındaş'ın kendi adlarına kurdukları tiyatrolara Gülriz Sururi-Engin Cezzar, Gönül Ülkü-Gazanfer Özcan topluluklarının katıldığını; 1962'de Münir Özkul'un, arkadaşları Saadettin Erbil, Suzan Ustan, Kenan Büke ile Aksaray Bulvar Tiyatrosu'nda geleneksel tiyatromuzdan yararlanarak sahneledikleri oyunları sunmaya başladığını; İstanbul Şehir Tiyatroları'nın da, Muhsin Ertuğrul'un yönetiminde bu yıllarda en parlak dönemini yaşamaya başladığını; semt tiyatrolarının açıldığını, yerli yazarların oyunlarına sahnelenme olanağı sağlandığını, zengin bir repertuvar uygulandığını örneklerle anlatmalıyım.</p>

  <p class="normal">Türkiye'nin siyasal rüzgârlarla çalkalandığı 1970'lerde tiyatroların da krize girdiğini; terörün seyircinin evine kapanmasına yol açtığını; sinema ve televizyon rekabetinin tiyatroları da krize soktuğunu; oyuncuların yeniden sinemaya ve bu kere televizyona yöneldiğini; eski ustaların yavaş yavaş tiyatrolarını kapatıp bir kenara çekildiğini; 70'lere girerken başlayan Kabare Tiyatrosu salgınını; Haldun Taner'in öncülüğünde 1967'de kurulan Devekuşu Kabare Tiyatrosu'nun birçok tiyatrocuyu etkilediğini; tiyatro salonlarının yanı sıra, çok sayıda taverna ve gece kulübünde kabare tiyatrosu yapılmaya başlandığını; bu salgının 1975 yılında etkisini giderek yitirdiğini; hemen arkasından, yeni tiyatro olarak Ali Poyrazoğlu ile Metin Serezli ve Altan Erbulak'ın tiyatrolarının dikkat çektiğini; geleneksel tiyatromuzu sürdüren sanatçılarımızdan Nejat Uygur'un da bu dönemde büyük ilgi görerek krizi atlatmayı başardığını, ama birçok tiyatronun ne yazık ki perde kapatmaktan kurtulamadığını, kurtarılamadığını genç tiyatrocuların bilgisine sunmalıyım.</p>

  <p class="normal">Sıkıntılı geçen 1970'ler bitip, 1980'ler başladığında tiyatrolarda bir canlanma sezildi. Durgunlaşan siyasal ortam, 1982'de uzun bir aradan sonra devletin tiyatroya yardım elini uzatması, İstanbul'da tiyatroların canlanmasına yetmişti. Perdeler yeniden açıldı. Canlanmanın ilk adımı olarak Egemen Bostancı'nın kurduğu "Gösteri Sanatları AŞ"nin sahnelediği müzikaller tarihe kazındı. "Hisseli Harikalar Kumpanyası", "Yedi Kocalı Hürmüz" gibi müzikallerde tiyatrocuların yanı sıra şarkıcı ve dansçılar da rol aldı. Şan Sineması'nı da onararak müzikhol haline getiren Egemen Bostancı, tiyatroya ilginin yeniden yoğunlaşmasını sağladı. Tiyatro dünyamız, bu yıllarda yabancı topluluklarla da tanışmaya başlamıştı. Tiyatroya olan ilgi, 1988'de Uluslararası İstanbul Tiyatro Festivali'nin kurulması için "hayırlı" bir neden oluşturdu.</p>

  <p class="normal">Evet... Evet... Bütün bunları gençlere aktarmalıyım.</p>

  <p class="normal">1959 yılında İstanbul'un operasına kavuştuğunun tanığıyım ben.</p>

  <p class="normal">Operayı da yazmalı mıyım?</p>

  <p class="normal">Yazmalıyım.</p>

  <p class="normal">Önceleri, Belediye Konservatuvarı'ndan 10-15 kişilik öğrenci orkestrası ve korosuyla sahneleme denemeleri yapıldığı, sonra operamızın 1960'ın hemen başında yeni bir kadroya kavuşturulduğu; kışın Tepebaşı Dram Tiyatrosu'nda, yazın Harbiye Açıkhava Tiyatrosu'nda ve Büyükada Yat Kulübü'nün tenis kortunda, kimi zaman da Elmadağ'daki Şan Sineması'nda perde açıldığı; yapıtları seyretmek için İstanbulluların, daha doğrusu o günkü İstanbulluların, günün erken saatlerinden başlayarak uzun kuyruklar oluşturduğu unutuldu gitti. Anımsatmak adına yazmalıyım.</p>

  <p class="normal">(Kuyrukları görüntüleyen fotoğraf var mı arşivlerde bilemiyorum. Araştıracağım. Bulmak istiyorum. Saklamak için değil, bugünkü İstanbulluların suratına çarpmak için o fotoğrafları istiyorum.)</p>

  <p class="normal">İstanbulluların operası, 14 Temmuz 1970 yılında yürürlüğe giren bir yasayla, Devlet Opera ve Balesi Genel Müdürlüğü'ne bağlandı, "İstanbul Belediyesi Şehir Operası" olan adı "İstanbul Devlet Opera ve Balesi" olarak değiştirildi.</p>

  <p class="normal">Zaten İstanbul, İstanbul olalı beri, İstanbul'da değiştirilen sadece isimlerdi.</p>

  <p class="normal">Zaman zaman dramatik boyutlar kazanan sanat-iktidar ikilemi, hiç mi hiç değişmedi.</p>

  <p class="normal">İstanbul'da yiyip yiyip üstüne su içenler, İstanbul'a sağdan gelip soldan gidenler oldu; tiyatrolar kapandı; operaya, baleye seyirci gitmedi.</p>

  <p class="normal">Bir yandan demokrasi kültürü savunulurken, diğer yandan demokrasi kültürünün gelişmesine olanak verecek tiyatro, bale, operaya yatırım sık aralıklarla kesildi.</p>

  <p class="normal">İstanbul'un sanatsal iyilikleri hep engellendi.</p>

  <p class="normal">Mangalda kül bırakmayanlar tiyatronun, operanın, balenin demokrasi kültürünün bir simgesi olduğunu bilerek isteyerek iplemedi.</p>

  <p class="normal">İstanbul'un renkli basınındaki köşe kapmacı yazarlar, tiyatroyu boş ve hoş zaman geçirme yeri olarak geniş kesime belletti; operanın, balenin sözünü bile etmedi.</p>

  <p class="normal">Bütün bunları yazmalıyım.</p>

  <p class="normal">Yazımın sonunu: "Ahhh İstanbul ahhh! Ne yaptılar ne ettilerse de, senin işini şimdilik kimse bitiremedi" diye bağlamalıyım...</p>

  <p class="normal">Düş görmeyen insan olur mu?</p>

  <p class="normal">Herkes düş görür.</p>

  <p class="normal">Bu düşlerde normal olaylar, normal nesneler, imajlar bulunabilir. Ama bunlar o denli mantıkdışı, öylesine anormal olarak birbirlerine bağlıdırlar ki, düş bizi, alıştığımız dünyanın çok ötesine, "fantastik" bir hava içine yollar. Zaten düşün çekiciliği, kimi düşlerin etki gücü, onların bu doğaötesi kimliklerinden ötürüdür.</p>

  <p class="normal">Bilinçaltı duygular, rast gelişler, hayaller, düşler, kuruntular... Bunlar, bir anlamda ruh durumlarının etkisiyle yaratılmış ilişkilerdir. Hal böyle olunca, sanatta eşyalar arasında düşünülmemiş, tasarlanmamış ilgi ve bağıntıların ortaya çıktığına tanık oluruz.</p>

  <p class="normal">Sanatçı, karşısındaki evreni kendi görüş ve kavrayışına göre incelemiş, şaşırtıcı, beklenmedik sonuçlar elde etmiştir. Kendilerine göre duyuş ve anlayışlar ortaya çıkarmışlardır sanatçılar. "Uç nokta" dedikleri de zaten budur. Yapıt, aykırılıklarla, zıtlıklarla, gerçekle her türlü bağını kesmiş, yitirmiş olarak kendini gösterir. Hayal dünyası ters çevrilmiştir. O öyle bir hayal dünyasıdır ki, içindeki gerçekçi öğeler soyut, soyut öğeler gerçek olabilmektedir. Bakar ve görürsünüz ki, gerçekle bütün bağlar kesilmiş, ruh derinliklerine inilerek fizik üstü dünyaya ulaşılmıştır. Doğal olarak şaşıp kalırsınız.</p>

  <p class="normal">Görüş sisteminin aşılmasına, işte tam bu evrede rastlanır. Sanatçı, hemen hemen her dalda dış gerçeği zihninde tasarladığı durumda göstermek istemektedir. Örneğin Klimt, taaa 1908 yılında yaptığı "Öpücük" tablosu ile görüleni değil, belleğinde tasarladığını çizmiştir. Picasso ise, 1969'da yaptığı aynı adlı tablosunda biraz daha ileri giderek, dış görünüşün sanatçı belleğinde meydana getirdiği ana fikir yerine, yeni bir gerçeğin unsuruymuş gibi bilinç altımızı zorlayacaktır. Dış gerçekte böyle figürler göremeyiz, göremeyiz görememesine de, iki tabloda çizilen kişiler hiç kuşkunuz olmasın uçuk değildir. Onlar, sevmenin her şey olduğunun ayırdında, sevmenin yaşamın sırrı olduğunun bilincindedirler. Biliriz ki, mutluluklarını perçinlemek için öpüşüyorlardır onlar. Yoğunlaşıyorlar.</p>

  <p class="normal">Pablo Campos'a gelince, genç çiftin cinsel organlarını ateşe verir. Gene de, dikkat edilirse, yüzleri görünmese bile, vücutları birbirlerine âşık olduklarını anlatmaktadır. Burada söz konusu edilen vücut dili, elbette başka bir "vücut dili". Sanki: "Cinsellik hormonlarca yönlendirilen bir dürtüdür, dürtülerin gerçekleştirilmesi ruhsal-bedensel dengemiz için çok önemlidir, ama önce sevmek yeteneği gerekir," der gibidirler. Aşk içindedirler.</p>

  <p class="normal">Bu küçük örnekler de gösteriyor ki, "extrémité" dedikleri sadece uçuk-kaçıklık ya da "uçta olmak" anlamına gelmiyor, "duygu" da içeriyor, sevgi de. Düşler, hayaller, bilinçaltı dünyamızın garip, anormal, mantıksız itişlerini; seksüel kompleksler, ruh derinliklerinden kopup türlü biçimlerde kendini gösteren çoğu boşuna çabaları, benliğimizin dışarı yansıtılmamış, gösterilmemiş gizli kapaklı yönlerini anlatmak için kullanılıyor. Uç noktada olanlar ya da uç noktayı yaşayanlar, insanlığın kuruluşundan bu yana, maddi dünyaya koşut olarak gelişen ve çok kere bu dünyayı yenen gizli duyguları, inançları, mitolojinin, gözbağcılığın, gizli bilimlerin, söylencelerin korkunç ve imgesel dünyasının sanat alanındaki temsilcilerini oluşturuyor.</p>

  <p class="normal">Geçmiş tarihlerde çizilen, yontulan tanrılar, devler, canavarlar, ejderhalar, insan-hayvan karışımı yaratıklar bana pek uçuk-kaçık geliyor. Ama bu figürler, ne kadar düşsel ve uçuk-kaçık görünürlerse görünsünler, biliyorum ki arkalarında mutlaka insan boyutu ele alınmıştır. Dönem insanının kendine ve dünyaya bakışı sezilir o figürlerde. Doğal koşulların egemen olduğu bir evrende yaşamış olan, doğal olaylar karşısında çaresiz kaldığı bilinen bu insanlar, bugünkü bilimsel anlayışlara uygun olmasa da dünyayı ve doğayı açıklayan, bin yıllar sonra bile insanları hâlâ etkileyebilen mitolojik bir dünyayı düşlemişlerdir. Doğanın ve kendisinin nasıl var olduğunu merak etmiş, kendi yaşamlarından aldıkları esinleri uçuk-kaçık bir düzlemde yeniden kurgulayarak evrenin varoluş öyküsünü, tanrıları ve onların dünyasını yaratmışlardır. Doğal olayların nedenlerini de merak etmiş, yaşayabilmek için doğayla baş etmeye çabalamış, deneyimlerini biriktirmişlerdir. Bunlar yetmeyince, doğal olayların doğaüstü güçler tarafından düzenlendiğine ve yönetildiğine inanmış, böylece tanrıların dünyasını doğaüstü yaratıklarla zenginleştirerek, hatta bu yaratıklarla ilişki kurarak doğayı ya da kaderlerini denetlemişlerdir.</p>

  <p class="normal">Bütün bunların yanı sıra, aşk da uçuk-kaçık bir durumdur ve hiç kuşkum yok ki en iyi biçimde uçuk-kaçıklar tarafından yaşanır. Aşk, düşünme durumunda değil, belleğin değerlendirme ve hesap yapmaya kalkıştığı durumlarda hiç değil, içebakışta gelişip boy verir. Bellek hareketleri durur ve aşk gerçekleşir. Yan yana gelince en uygunsuz görünen, en birbiriyle bağdaşmayan duygular, düşünceler umulmadık bir "tertip"le bağdaşır. Hayal kapıları ardına kadar açıktır artık.</p>

  <p class="normal">Gerçekten bu kadar uzak, bu denli uçuk-kaçık bir estetiğin, sanat alanında gerçekle ilgisiz bir teknik kullanması beklenebilir, ama hayır... Uçlarda yaşayanlar, "uç"un sanatını yapanlar, geleneklere sımsıkı bağlı yüzde yüz gerçekçiliği seçerler.</p>

  <p class="normal">Nedeni?</p>

  <p class="normal">Biçimlerin tanınması, tanımlanması gerekir de ondan!</p>

  <p class="normal">Tıpkı aşk yaşamında olduğu gibi.</p>

  <p class="normal">Deniz kenarı.</p>

  <p class="normal">Dalgalar kıyıyı dövüyor.</p>

  <p class="normal">Havada lodos kokusu.</p>

  <p class="normal">Denizden karaya bakmaktayız.</p>

  <p class="normal">Geri planda ağaçlar.</p>

  <p class="normal">"Gülen Martı" denilen türden bir martı, kanat çırpıyor. Başı siyah, gagası ve bacakları kırmızı. Önünde boz ya da beyaz renkli bir diğeri... Erişkin... Bir başkasının sadece sol kanadını görebilmekteyiz.</p>

  <p class="normal">Çingene çiçekçi, çiçeklerini yanına bırakıp yere oturmuş dalgaları seyrediyor. Hüzünlü ve dalgın. Bizzat kendisiyle, algılarıyla, duygularıyla yüz yüze.</p>

  <p class="normal">Nedret Sekman'ın son sergisinin kataloğunu karıştırıyorum.</p>

  <p class="normal">Kataloğu karıştırıyorum ve Nedret'in, insanların her birini bir bütün olarak gördüğüne, onları dinlediğine, onları içselleştirdiğine ve böylelikle insan yüzünün gerisindeki gizemli anlamı öğrendiğine ve resim yoluyla anlattığına bir kez daha tanık oluyorum. Bu katalogda da deniz var, Çingeneler var. Karadeniz yöresinin denizcileri ve denizde geçen yaşamları gene anıtsal figür yorumuna bağlı bir anlayış benimsenerek çizilmiş.</p>

  <p class="normal">Sekban iletisini bu kere de "insan olgusu"nu her yönüyle irdeleyerek vermekte. Bir de, Türkiye'de konar göçer ve yerleşik olarak yaşayan Çingeneler var kataloğu oluşturan resimler arasında öne çıkan. Onları da görür görmez şıpınişi tanıyor insan. Surdibi, Sulukule, Lonca, Ayvansaray, Büyükdere'deki Çayırbaşı, Üsküdar'daki Selamsız, Beyoğlu'nda Sazlıdere ve Dolapdere semtlerinde, derme çatma evlerde oturan çiçekçilik, falcılık, kalaycılık, çengilik, çalgıcılıkla geçimlerini sağlayan bir topluluğun hiç de yabancı olmayan üyeleri bunlar. Yüzlerinde uymak zorunda oldukları katı geleneklerin çizgileri ile çiçek satan Çingeneler...</p>

  <p class="normal">Ve Çingenelerin yalnızlığını paylaşamayan sokak köpekleri, köpeklerin yalnızlığına paydaş olamayan Çingeneler... Nasıl paylaşsınlar ki, birbirlerinin yalnızlıklarını? Yalnızlık paylaşılabilse yalnızlık olur mu yahu! Bir başlarına yalnız köpekler ve Çingeneler...</p>

  <p class="normal">Nedret Sekban, bir Rönesans sanatçısı titizliği içinde. Karadeniz insanının ve Çingenelerin yaşantısını toplumcu gerçekçi bir anlayış içinde yorumluyor. Yorumlamakla kalmıyor, gözlemler sonucu ortaya çıkardıklarını bilinçli bir biçim ve biçem içinde sorguluyor. Yoksulluk, bezginlik ve umut, katalogdaki figürlerin ortak özellikleri. Hırçın dalgalar karşısında olabildiğince durağan kalabilen Karadeniz insanının ayrı öyküsü yazılırken, özgün ve özgür yaşam biçimlerine karşın, gene de kültürel kimliklerini acılar içinde korumak uğraşı veren Çingeneler, tuvalde kimi zaman sahilde (sanki) bir yükseltinin üstüne oturmuş iç geçiriyor.</p>

  <p class="normal">Hem trajik, hem de dramatik bir anlatımı var Sekban'ın. Her figür duruşu, oturuşu, giyinişi, çevresiyle bir ileti içeriyor. İletiler sanatçının düşüncesinde şekillenip, plastik anlatımla tuvale yansıyor. Ağır, belki kimilerinde bilerek, isteyerek biraz abartılı deformasyonla biçimlenen desenler, Sekban'ın "yetiştiği atölyeye uygun" klasik renkler ve pastel tonlamalarla Karadeniz insanının ve Çingenelerin tüm özelliklerini içeren sabırlı ve ince bir işçilik ürünü olarak dikkat çekiyor.</p>

  <p class="normal">Nedret Sekban, çizgi sistemi ve kombinezonları bakımından olduğu kadar, renk bitişimleri, toplamları bakımından da bütünlüğü yakalamakta. Çizgide sağlanması gereken statik-dinamik tertiplere, geometrik örgülere koşut olarak renkte de soğuk-sıcak armoniler kuruyor. Denizlerin, havaların, yaprakların, çimenlerin mavileri, yeşilleri çalkantıdan uzak, durgunluğu vermekte.</p>

  <p class="normal">Nedret Sekban'ın "mor"larına gelinceee...</p>

  <p class="normal">Bana sorarsa, o, uzaklıkların rengi.</p>

  <p class="normal">Nedret Sekban, görmek istediklerini ayıklıyor, eksiltiyor, indirgiyor ve kendi gözünde kalanı, başka bir deyişle vurgulamak istediklerini resmediyor.</p>

  <p class="normal">Gerçeği soyutluyor.</p>

  <p class="normal">Dünyası acılı bir dünya Nedret Sekban'ın, ama olabildiğince şiirsel.</p>

  <p class="normal">Sabah bir televizyon programı izledim. Meğer son yıllarda tıp alanındaki gelişmelerin yanı sıra, bireyin kendine ve yaşamına daha fazla değer vermesiyle ortalama insan ömrü uzamış, böylece dünya nüfusu da alabildiğine artıyormuş. Konuşan uzman kişi, 2010 yılında dünya nüfusunun %7,3'ünün 65 yaşın üstünde olacağının öngörüldüğünü söyledi.</p>

  <p class="normal">Böyle günlerde, benim yaş grubumda ya da daha ilerideki yaş grubunda olanların alabildiğine duygulandıklarından zerre kadar kuşkum yok. Ben de doğal olarak duygulandım, televizyonun sesini de az biraz daha açtım.</p>

  <p class="normal">Uzman kişi, yaşlılık döneminin 65 yaş ve üzeri olarak kabul edildiğini söyledi, rahatladım.</p>

  <p class="normal">Rahatladım çünkü yaşlılığıma daha üç yüz civarında gün kaldığını hesapladım. Başka bir tanımla, on ay...</p>

  <p class="normal">Bu şu demek: Henüz yaşlı sayılmıyorum. Yani, yaşlılığıma daha bir yıl var.</p>

  <p class="normal">Demek ki, "şimdilik" kaydıyla dahi olsa, yaşlı değilim.</p>

  <p class="normal">Evet, doğru söylüyorum, algılamamda yaşlanmayla birlikte sezilen azalma henüz olmadığına; yaratıcı yeteneklerim eski yerinde durduğuna; düşünme hızımı aynen koruduğuma; yaşam deneyimlerimden oluşan zenginliğimle, iyi bir değerlendirme ve zengin konuşma dili gibi kazançlarım bulunduğuna; öğrenme yeteneğimde azalmaya, hareketlerimde yavaşlamaya rastlamadığıma; daha önce edindiğim bilgileri sapasağlam yerinde bulundurduğuma; yeni öğrendiğim bilgileri de pekâlâ stok yapabildiğime göre...</p>

  <p class="normal">Evet, evet... Asla yaşlı değilim.</p>

  <p class="normal">Rahatladım.</p>

  <p class="normal">Düşündüm de, kişiliğim, yaşlanıyorum diye evvel Allah değişikliğe uğramadı.</p>

  <p class="normal">Yeni durumlara şıpınişi uyum sağlayabiliyorum, yeni düşünceleri kabul etmekte güçlük çekmiyorum da, nedendir bilmem çevreye karşı olan ilgim azaldı. Örneğin, günbatımı beni eskisi kadar etkileyemez oldu. Olsun. Varsın etkilemesin. Çok günbatımı gördüğümdendir. Hem de dünyanın nerelerinde, ne köşelerinden... Yoksa Moda Burnu'ndan günbatımını izleyip, tam on sekiz yaşında: "Muz likörü dolu bir kadehe kırmızı kiraz bırakıldı" diye betimleyen ben değil miyim?</p>

  <p class="normal">Elbette benim.</p>

  <p class="normal">O halde?</p>

  <p class="normal">Kendi bedenime ve kendime karşı ilgimin artmasını sorarsanız, yaşlılıktan değil vallahi, yaşlanmak karşıtı bir iç çatışma o. İlişkilerimde daha derin ve seçici oluşumuysa zamansızlığıma bağlamaktayım. "Nasıl bu kanıya vardın" diye sual edecek olursanız, son zamanlarda kendi kendime "zaman nedir" sorusunu sıkça sorarken rastlıyorum. Bu soru, giderek "zaman kimdir" oldu. Zaman zaman: "Acaba zaman ben miyim" diye düşündüğümü de yadsımıyorum. Ya da kendimi kaptırıp, kendimi kendimin zamanı olarak bulduğum da oluyor. Kısacası, böyle sorgulamalar yaparak, her durumda benim olan zamana ulaşmanın yolunu onunla uğraşmakta bulduğumu söyleyeceğim.</p>

  <p class="normal">Bütün bu söylediklerimi "zaman daralıyor" tümcesinin uzatılmış biçimi olarak yorumlamak da, elbette mümkün.</p>

  <p class="normal">Tuvalete, banyoya girerken kapıyı kilitlemememin nedeniyse, kesinlilikle "ne olur ne olmaz" kaynaklı...</p>

  <p class="normal">Düşerim, müşerim; kafamı, oramı buramı oraya buraya çarparım...</p>

  <p class="normal">N'oluuur, n'ooolmaz...</p>

  <p class="normal">Sevgilime zaman kazandırmaktır amacım.</p>

  <p class="normal">Diğer taraftan, yeniliklerden ürktüğümü çıkıp da hiçbir babayiğit söyleyemez. Eski yaşamımı da, öyle abartılı biçim ve biçem içinde özlemiyorum. Genç kuşakla aramdaki uzaklık, genç kuşağa (belirlilerini tenzih ediyorum) güvensizliğimdendir. Güvenmiyorum dünyadan bihaber yaşayan gençliğe. Yoksa sandığınız gibi, onları kıskandığım falan yok. Geçmişimde doyum veren bir yaşamım olduğunu sık sık düşünmekte olduğum; yaşamımda hedeflerime, isteklerime, ideallerime yaklaşabildiğimi uluorta söylediğimse kesinlikle doğrudur</p>

  <p class="normal">Ama nereden bakarsanız bakınız, bir yıl sonra yaşlı sınıfına dahil olacağım belli.</p>

  <p class="normal">Yaşlılık, hiç kuşkusuz ölümle noktalanacağı önceden bilinen bir gerçek. Bu gerçekten, ölümden korkuyorsam namerdim!</p>

  <p class="normal">Korkmuyorum ölümden.</p>

  <p class="normal">Ölümü "terhis tezkeresi", "Tanrıya kavuşmak", "sevdiğine ulaşmak" olarak görenlerden değilim ben.</p>

  <p class="normal">İnsanların evrensel ölüm korkusuna oldum olası sadece gülüp geçmişimdir. Bugün de, saçımın ağarmamasına sevinmiyorum da, "ya ruhum ağarırsa" diye tedirgin oluyorum. Öz be öz kızımın beni gözden çıkarışını ne yapsam ne etsem kabullenemiyor, kabullenemeyişimi düşünmeden edemiyor, düşünmemeye çalışıyorum da, yok olan toplumsal değerler için gün be gün kahrolup duruyorum.</p>

  <p class="normal">Belleğim, birikmiş anılarımı bohçalayıp her akşam önüme getiriyor.</p>

  <p class="normal">Geleceğe dair sürekli plan/lar yapıyorum, plan yaparken geleceğin ritmine takılıyorum.</p>

  <p class="normal">Yaşam treni çuf çuflayarak önümden geçmekte...</p>

  <p class="normal">Hafifçe gülümsüyorum.</p>

  <p class="normal">Son yıllarda, nedense dost söyleşilerini anılarla süslememiz âdet oldu.</p>

  <p class="normal">Sıcak yürekli insanlara sevgim, giderek ve olamazcasına fazla artmakta...</p>

  <p class="normal">Erdem ile hoşgörünün, güven ile bilgeliğin bulunmadığı toplantılardan itinayla kaçıyorum.</p>

  <p class="normal">Bütün bunların dışında, gelenekselleştirdiğim bir şey var, işte açıklıyorum: Akşamları rakımı yudumlarken, gönlümdeki sevgi kuyusundan su çekmeyi, hâlâ eski gücümle sürdürüyorum.</p>

  <p class="normal">Cumartesi akşamı, Laurent Baffie'nin Tak Tak Takıntı (Tok Tok) başlıklı oyunuyla Ali Poyrazoğlu Tiyatrosu da geldi Çeşme Amfi Tiyatrosu'na. 35. Sanat Yılı'nı kutlayan ve oldum olası "obsesif kompulsif (saplantı hastalığı)" olan bu toplumun içinde yaşayan Ali Poyrazoğlu, oyundan sonra seyirciyi selamlarken, Çeşme'ye böylesi "enayi" bir tiyatronun yakışmadığını söyledi. "Gerekirse gelelim, ücret almadan oyunlar oynayarak katkıda bulunalım, ama Çeşme'yi adam gibi bir tiyatroya kavuşturalım" dedi.</p>

  <p class="normal">Çeşmeli seyircilerin, oyunu izlerlerken, ellerini yıkamadan duramayan, hiçbir yere dokunamayan Melek Pakyüz'ün (Şebnem Özinal); her sözü, her tümceyi iki kez yineleyen Söğüt Kurugürültü'nün (Berrak Kuş); her şeyi sayan, kafasından süper hızla hesap yapan sayı hastası taksi şoförü Kamil Çakmak'ın (Özdemir Çiftçioğlu); çizgilere basamayan, simetriyle kafayı bozmuş Eylül Çimen'in (Eser Ali), "tourette sendromu" denilen küfretme takıntısı olan Şuayip Kibar'ın (Bülent Kayabaş); evindeki elektriği, suyu, gazı açık bıraktığını düşünen, çantasındaki anahtarı sürekli kontrol eden, bakire olduğunu her fırsatta açıklayan sarışın Ermeni Madam Arşaluz Taşaklıyan'ın (Ali Poyrazoğlu) öykülerine bir yandan kahkahalarla gülerken, diğer yandan da: "Yahu, bunların hepsi-ya da şu ve bu- bende de var" dediklerine eminim.</p>

  <p class="normal">Ali Poyrazoğlu, oyunu sahneleyiş biçeminde de, hepimizin takıntılı olduğunu; takıntılarla iyi geçinmesini öğrenemezsek, o geçinemediğimiz takıntıların giderek ruh sağlığımızı bozacağına işaret etmiş, takıntılarımızla, hatalarımızla yüzleşmemizi sağlamış; bir anlamda, onları yenerek kendimizi değiştirmemizi, yenilememizi önermişti. Bu arada, sahne üzerinde ritim ve temponun açık hava olumsuzluklarına, sıcağa karşın tüm oyuncular tarafından başarıyla gerçekleştirilmesine de tanık oldum, alkışladım.</p>

  <p class="normal">Oyundan sonra, Ilıca'daki "Servet'in Yeri"ne gittik. Çöp şiş, köfte, roka, tulum peyniri, kesme yoğurt, salata... "Servet'in Yeri" Servet Bıçak'ın yeri. O da Ali Poyrazoğlu gibi, meslek yaşamının 35. yılında. Topçu'da bulaşıkçı olarak işe başlamış, zaman içinde komilikti, garsonluktu derken, sekiz yıl önce Türk sinemasının kötü adamı olarak ünlenmiş (üzerine ışıklar yağsın) Bilal İnci ile birlikte İzmir'de kendi işyeri "Servet'in Yeri"ni kurmuş. Çeşme'deki "Servet'in Yeri", İzmir'dekinin şubesi.</p>

  <p class="normal">"Servet'in Yeri"nde Kerem Coro, Özdemir Çiftçioğlu, Şebnem Özinal, Eser Ali, Berrak Kuş, Bülent Kayabaş, Ali Poyrazoğlu ve Sevgilim Şaylan ile dikdörtgen masanın iki yanına sıralandık. Gerçekten de, Çeşme Amfi Tiyatrosu'nun hali yürekler acısıydı. Kulis sıcaktan yanıyor, kulis tuvaletleri leş, akustik yok, bir spot ayağı bulmak bile olanaksız, çevrenin gürültü kirliliği had safhada... Bunları konuştuk.</p>

  <p class="normal">Dahası, Çeşme Amfi Tiyatrosu'nun amfi tiyatroyla uzaktan yakından ilgisi olmadığını söyledim. Amfi tiyatro yapılarının, bir izleyici yeri, koronun şarkı söylediği çember biçimli bir orta alan ve oyuncu yerini kapsadığını bilememiş burayı yapan her kimse. Bilemediği için de, doğal olarak amfi tiyatroların, sahne ile oyuncu yerinin bütünleştiği tiyatro yapıları olarak, perspektifli Barok çerçeve sahneli tiyatro yapılarının karşısında yer aldığını da atlamış. "Yahu, amfi tiyatro, oyuncu ile izleyiciyi bir yerde birleştirir. Bu anlamda, amfi tiyatro, izleyicilerin toplumsal katman olarak birbirlerinden ayrılmadığı tiyatro yapısı biçimini oluşturur. Amfi tiyatronun bu yapısal özellikleri olmazsa olmazdır" dedim, gülüştük.</p>

  <p class="normal">Gülüştük, çünkü Çeşme Amfi Tiyatrosu'nda amfi vardı, amfi vardı da önündeki gereksiz düzlüğe plastik koltuklar yerleştirilmekteydi ve sahne koltukların önündeki yükseklikte yer almaktaydı. Böyle yapı olamazdı. Alt katında düğün salonu ile "body salonu" ve Alcesu'nun (Alaçatı Çeşme Su İşletmeleri A.Ş.) tahsilat bürosunun bulunduğu, gişesi olmayan bir amfi tiyatro... Gel de gülme! Ya yol gösterme tabelalarındaki "Anfi Tiyatro" yazısına ne demeli! Türkçede "anfi" diye bir sözcük var mı?</p>

  <p class="normal">Ali (Poyrazoğlu): "Sen buradasın, gidip konuşsana Belediye Başkanı ile" dedi. Evet, gitmeli Belediye Başkanı'na her bir yana Türk bayrağı dikmekle, ilçenin ana yollarına kenarı nağmeli kocaman Atatürk posterleri yerleştirmekle ülkeye, kente, ilçeye, bucağa, insana hizmet edilmiş olunamayacağını anlatmalıydım. "Ülkeye hizmet etmek, kültür-sanatla başlar, gelişir. Popçuların 'halk' konserleri, dünyanın hiçbir yerinde kültür-sanat hizmeti anlamına gelmez" demeliydim. Çeşme'nin Cumhuriyet Halk Partili başkanına, popüler kültürün hızlı yayılışından, bu yayılışın yaşam stilimizi ve duyarlılığımızı kapitalizmin çöp kutusuna yuvarladığından söz etmeliydim.</p>

  <p class="normal">Belediye Başkanı da, aynen İstanbul'da olduğu gibi, Çeşme'nin yüksek tepelerini, meydanlarını, Sheraton Oteli'nin ikiye böldüğü Ilıca Plajı'nın kumsal boyunu bayraklarla donatmış. Bayrağın güzelliğine, dalgalanışındaki haşmete; ulusal varlığın, onurun, gururun, bağımsızlığın, egemenliğin, özgürlüğün simgesi oluşuna sözüm elbette olamaz, ama bayrağın anlamının da bu denli dejenere edilmesine karşıydım. Masada bu düşüncemi de dile getirdim.</p>

  <p class="normal">Sabahın ilk saatlerine girdiğimizdeyse masada bulunanlara, Belediye Başkanı ile görüşme olanağı bulursam, Prof. Dr. Erol Manisalı'nın: "... Bayrak siyasi, iktisadi, kültürel ve askeri anlamda ulusal çıkarların bizim egemenliğimizde olduğunu göstermesi gereken bir simgedir. Eğer saydığım bu değerler yoksa, bayrak sadece bir bez parçası haline gelir" demesini anımsatacağımı da söyledim.</p>

  <p class="normal">Şöyle devam ediyordu Manisalı: "Bütünlük yoksa, bağımsızlık yoksa, özgürlük yoksa; ülke siyaseti, ekonomisi, güvenliği ve kültürü başkalarının elinde ise bayrağın bulunması bir anlam taşımaz. İstanbul başta olmak üzere büyük kentlerde dev bayraklar asılmaya başlandı. Bayrakların büyümesi ne anlama geliyor? Bayraklar büyüdü; iktisadi olarak daha güçlü mü olduk? Yoksa yabancılar ülkeyi şirketleriyle denetim altına alıp işgal ederken bayraklarla bir şeyleri örtmeye mi çalışıyoruz? Ülke topraklarını, yeraltı madenlerini, en stratejik iletişim tesislerini Batı devletlerinin eline bırakırken, acaba bu işgali örtmek için mi bayrakları büyütüyoruz?"</p>

  <p class="normal">Belediye Başkanı, Prof Dr. Erol Manisalı'nın bu sözlerindeki gerçekleri iyi bellemeli, altında dönen kirli dolapların gizlenmesi için kullanılmakta olan son zamanlardaki "en yükseğe bayrak dikme", "en büyük bayrak" soytarılığına kendini alet etmemeli.</p>

  <p class="normal">Ucuz popülizmden kendini soyutlayarak sadece hizmete eğilmeli.</p>

  <p class="normal">İlk iş olarak da "amfiteatr" işini üstlenmeli.</p>

  <p class="normal">Ya da "Çeşme Açıkhava Tiyatrosu", "Çeşme Amfi Tiyatrosu" olarak tanımlanan üç bin kişilik "mahal"in adını "Çeşme Pop Müzik Konserleri Yeri" olarak değiştirmeli.</p>

  <p class="normal">Tiyatroya ve tiyatroculara daha fazla ayıp etmemeli.</p>

  <p class="normal">"J'attandrai le joure et la nuite,</p>

  <p class="normal">J'attandrai tou jours ton re tour ..."</p>

  <p class="normal">Büyükhanım şarkı mırıldanmaktaydı.</p>

  <p class="normal">"Buraya gel" dedi.</p>

  <p class="normal">Sağ elini cebine soktu, avucundaki sanal paraları benim cebime koyar gibi yaptı.</p>

  <p class="normal">"Gene ihtiyacın olursa çekinme, söyle" dedi.</p>

  <p class="normal">Sıkıldım.</p>

  <p class="normal">Balkondan içeri girdim, televizyonu açtım.</p>

  <p class="normal">Kanallardan birinde, Yılmaz Erdoğan'ın yazıp Mükremin karakterine can verdiği bir "sitcom"un tekrarı gösteriliyordu.</p>

  <p class="normal">İzlemeye başladım.</p>

  <p class="normal">Şimdiii...</p>

  <p class="normal">Öykü, şiir, televizyon dizisi, tiyatro oyunu, film senaryosu yazarı, stand-up'cı Yılmaz Erdoğan'ın iyi bir gözlemci olduğunu öncelikle söylemeliyim. Kuşkusuz, Türkçeyi de iyi kullanıyor. Sözcükler arası kimi cambazlıklarınsa fevkalade bilincinde. Yeri geliyor:</p>

  <p class="indentmetin">"...sonra hiç aklıma gelir miydi</p>

  <p class="indentmetin">örümceklerin sinirli bir iklime</p>

  <p class="indentmetin">ağ'layacakları kendilerini..."</p>

  <p class="normal">benzeri dizeler kurup; "Sürahi Hanım", "Mükremin Abi" gibi tiplemeler yaratıyor.</p>

  <p class="normal">Tutuluyor, beğeniliyor.</p>

  <p class="normal">Diziyi seyrederken, Yılmaz Erdoğan'ın yazdığı üç oyun aklıma geldi. Bunlardan biri "Sen Hiç Ateş Böceği Gördün mü".</p>

  <p class="normal">Sen Hiç Ateşböceği Gördün mü'yü, 1998-2000 sezonunda izlediğimde oldukça farklı olarak değerlendirmiştim. Bugün düşündükçe, farklı bulmayı sürdürüyorum. Erdoğan, bu oyununda çevresini izlemek için kendini hiç mi hiç zorlamadığı izlenimini yaratmıştı bende. Gözlemlerinde yavanlık, eğretilik yoktu. Yakaladığı konuyu ince ince işlemişti. Bu "işleme" sırasında "İş Görüşmesi", "Kız İsteme", "Gülseren'in Tanrıyla Konuşması" bölümleri belki biraz abartılıydı, abartılıydı abartılı olmasına da, bu abartı Erdoğan'ın izleyicisini tanıyor olması gerçeğini berelemiyordu.</p>

  <p class="normal">Pekiii... Anılan bu izleyici kimdi?</p>

  <p class="normal">Yılmaz Erdoğan'ın izleyicisi genelde genç ve Yılmaz Erdoğan çizgisini benimsemişlerden oluşuyordu. Yani, bir anlamda gülmeye dünden "teşne" bir seyircisi vardı Yılmaz Erdoğan'ın. Diğer taraftan, Erdoğan'ı bu oyunda iyiden iyiye farklı bir biçemde yakalamıştım. Az önce tanımladığım izleyiciye, bu kere kestirmeden erişiyor, izleyiciyle arasına koyduğu "yorumcular"ın başarısına da, haklı olarak işin başından itibaren güveniyordu. İzleyenlerin anlayışına, kavrayışlarına yardım eden, güzellik duygusuyla ilgili olguları uyandırabilen, yararlı ve tiyatro sanatının yasaları içinde bir yol-yordam izlenmişti. Kamera alıntılarıyla anlatım yolu ise, o günlerde hem ilginç, hem de iyi bir düşünce gibi gelmişti bana.</p>

  <p class="normal">Sanırım, son yıllarda oldukça yoğun biçimde yaşadığımız "sahte hoca vakaları"ndan etkilenmiş, esinlenmiş olacak ki, Yılmaz Erdoğan Bana Bir Şeyhler Oluyor'u yazdı. Kimi insanlar inanıyorlar ya da inandırılıyorlar ve yaşamlarını inançlarının tehdidi altında geçiriyorlar. Bu, elbette pek bilinen bir gerçek.</p>

  <p class="normal">Nitekim, bir söyleşisinde: "Şunu merak ediyorum," dediğini anımsıyorum Yılmaz Erdoğan'ın, "bir tacizci hoca var, kadınlara cinsel taciz uyguluyor. Biz bu adamın varlığını duyana kadar bayağı yoğun bir şekilde bunu yapıyor. Kendisine giden 'ilk' kadın, ilk taciz ettiği bir kadın var. Bu kadın, ikinci kadına ne söylüyor? Bir: 'Adam bana elle sarkıntılık yaptı sen de git'. İki: 'Evet ben hamilelik sorunu için gittim ve hamile kaldım; hocadan kaldım ama problem değil'. Ne diyor? Bir kişi var ortada, ama buna giden yüzlercesi... Şimdi hasta olan kim? Suç bu eylemin neresinde ve suçlu kim," diye soruyordu.</p>

  <p class="normal">Yılmaz Erdoğan, bu oyununda sordu, sorguladı, araştırdı, yorumladı. Giderek, insanların inançlarını bir kez daha sorgulamalarına önayak oldu. Bildiğimiz ya da hiç tanımadığımız pek çok yüze, gözlerimizin önünde geçit resmi yaptırdı, seyirciyi beyinlerinin gri kıvrımlarını kurcalamaya zorladı.</p>

  <p class="normal">Dar gelirli bir ailenin, borsa mağduru olduktan sonra başlarından geçen olayları anlatan oyun, bir yandan günümüze ışık tutarken, diğer taraftan inceden inceye ileti salgılamaktaydı. Saf ve üçkâğıtçı, hayalperest ve yalnız insanları bir araya getiren Bana Bir Şeyhler Oluyor'da, Şeytan ve Tanrı arasındaki oyunun insan kimliğine yansıması da, sert çizgilerle vurgulanmıştı. Yılmaz Erdoğan'ın anlattıkları, ruhsal lideri bol olan Türkiye'de, "hocalar" üzerine bir kez daha düşünmemizi sağladı ve bir anlamda "kime deli, kime peygamber denir" sorusuna da psikiyatri açısından yanıt aradı.</p>

  <p class="normal">Dedim ya, Yılmaz Erdoğan iyi bir gözlemci. Aldırmadım bu oyunda "şappadak" sözcüğünü "şappadanak" olarak kullanmasına, "bayıyor" demesine, Behice'nin: "Şimdi bana laf mı soktu" sorusunu, Adnan'ın: "Ne bileyim ne soktu" biçiminde yanıtlamasına... Türkçeyi bu oyununda da iyi kullanıyordu. İyi kullanmak bir tarafa, sözcükler arası cambazlığı da gene başarıyordu. Gözlemlerinde yavanlığa, eğretiliğe yeltenmiyor, yakaladığı konuyu iyi irdeliyor, ince ince işliyordu. Olayları ciddiyetle algılıyor, ciddi yönlere gülmeceli açıdan eğiliyor, seyirciye ulaştırmaya çalıştığı ciddiyet, seyircinin aklında olayın komik unsurlarıyla gelişiyordu. Seyirci, olaylara gülerken doğruluğunun ya da yanlışlığının bilincine varıyor, kendisine birtakım sorular yöneltebiliyordu. Bu arada, dramatik yapıya sahip olan yaşamın ciddi yanlarını da ele alıyordu. Örneğin, Hilmi Duran, Manisalı gençlerin dram ötesi olayını anımsatır, hatta sessiz çoğunluğun kafasına kakarken ve: "O daha bir çocuk," diye bağırırken, bir iç dünya yansıması güzelliğini de seyirciye aktarıyordu.</p>

  <p class="normal">Sahneleme yöntemi olarak da belli bir kuramı var Erdoğan'ın. Yazdığı üzerine düşünmeye başladığı an, pratiği dikizleyişinde, metin üzerine akıl yorma biçiminde, dizgelilik, etkililik, saltıklık, komiklik isteğinden ya da yalın bir düşünsel meraktan yola çıkıyor. Kuramı var, var var olmasına da, ilişkisi gene de genelde dolaylı. Söylemleri, tartışmaları kaçamadıkları bir "çağın havası"nın süzgecinden geçiriyor. Dramatik yazımı sahne üzerinde ürettiğinden, üretilen alımlandığında zorunlu olarak kuramsal düşünmenin etkisi altına giriyor. Teknik koşullar, oyuncuların sanatsal düzeyi ne denli yetkin olursa olsun, metni zorla kabul ettirmeye kalkışırsa, seyirci kitlesinin ilgisini fazla çekmeyeceğini biliyor.</p>

  <p class="normal">Evet... Ne tür bir tiyatro yapıyor Yılmaz Erdoğan?</p>

  <p class="normal">Ben düşündüm, bulamadım, bilemedim, ama yapılana "Pop Tiyatro" diyebilirim.</p>

  <p class="normal">Kötü mü yapıyor?</p>

  <p class="normal">Bu soruyu da: "Popçu olmakla iyi etmiyor, ama yaptığı işi pekâlâ iyi yapıyor," diye yanıtlayabilirim. İyi de: "Pop Tiyatro," diye bir tür var mı?</p>

  <p class="normal">Yok!</p>

  <p class="normal">Popülizme düşman mıyım?</p>

  <p class="normal">Nasıl saklarım ki! "Entelektüel iffet"imi de dikkate alarak, popülizmle hiç de dost olmadığımı söylemeliyim, hatta zaman zaman "nefret" dahi ettiğimi ekleyebilirim. Gelgelelim, Yılmaz Erdoğan, önemsenmesi gereken bir alternatif. Popülerliğe öyle pek de fazla yaslanmadığından mı, çok yalın, hilesiz, hurdasız oluşundan mı, yazdıklarına yansıtmasa da, belirgin bir politik duruşu bulunduğundan mı, Kürt-Türk sorununa olabildiğince barışçı yaklaşımından mı bilemiyorum, ama gerçekten önemsenmesi gereken bir alternatif olarak görüyorum.</p>

  <p class="normal">Bu görüşümde, Yılmaz Erdoğan'ın "kullandığı" popüler kültürün, onun içine doğduğu kültür oluşunu bilmemin etkisi yok mu? Olmaz olur mu, elbette var. Belki de, o kültürün, onun doğal ortamı olduğunu sezişimden bu kanıya kolayca varıyorum. Saflığından, temizliğinden, kendi gibi kendi olanı anlatmasından da ciddi anlamda etkileniyorum.</p>

  <p class="normal">Haybeden Gerçeküstü Aşk'a gelinceee... Yılmaz Erdoğan'ın yazıp yönettiği iki kişilik bir oyun bu. Erdoğan'ın son oyunu. Erdoğan, daha önce yazdığı Haybeden Gerçeküstü Konuşmalar'ı, yeni malzemeler de katarak oyunlaştırmış. Oyunda, kadın ve erkekler arasındaki ezeli ilişki sorunları, doğal olarak mizahi yönüyle ele alınmış. Adam, "Gloria Jeans'den pantolon alan" türden sevimli cingözün biridir. Bocaladığında samimi, işler yolunda giderken cakasından yanına varılmazgillerden yani. Kadın ise, âşıkken bile uyanık kalma yeteneğinde olabilen, bir anlamda hemcinslerinin sahnedeki yetenekli temsilcisi. Gönül defterinden çok "erkek" geçmiştir, ama ilişkileri ne yazık ki hiçbir zaman yerli yerine oturmamıştır. Sıradan, modern, son kuşaktan bir kadındır işte... Erkekle kadın, bir arkadaşlarının arkadaşının düzenlediği partide, partinin kuytu bir köşesinde rastlaşırlar, tanışırlar, ıkına sıkıla konuşmaya başlarlar. Şimdilerde saçma sapan, gevezelik düzeyinde söyleşmeye, uzun uzadıya gevezelik ederek zaman öldürmeye "geyik muhabbeti" diyorlar ya, işte öylesine bir "muhabbete" başlıyorlar. Sonra sabahlara kadar süren telefon konuşmaları... Sinemaya gitmeler, giderek yerini sevişmelere bırakan fingirdemeler.</p>

  <p class="normal">Sonrasında aynı evi paylaşma dönemi başlayacak, pek çok insanoğluna/insankızına zor gelen "seni seviyorum" deme süreci de aşılacak ve "Benimle sonuna kadar var mısın aşkım?" "Varım aşkım." "Benimle evlenir misin?" "Evlenirim aşkım." "Biraz daha brokoli?" "Yiyelim aşkım," dönemi başlar. Ve evlilik yaşamının: "Ne demek istiyorsun sen?" "Benimle konuşurken sesini yükseltme!" "Bana bağırma!" "Ben bağırmıyorum!" "Bağırıyorsun"lu gerçeküstü bölümüne gelinecek, derken "mukadder" son gelip çatacaktır.</p>

  <p class="normal">Açık konuşmak gerekirse, Yılmaz Erdoğan, bu oyunda iletiden kaçmış, daha çok insanın gülmesini hedeflemiştir. Hedefe ulaşmak içinse, doğal olarak erkeklerin düz mantıklı, sadece ve sadece yüzeye bakan varlıklar olduğundan; kadının ince eleyip karmaşık düşüncelere vardığından ya da ne bileyim her ikisinin duygusal platforma çıktıklarında sorun yarattıklarından söz etmemeyi yeğlemiştir.</p>

  <p class="normal">İletisi olmayan bir yazar mıdır Yılmaz Erdoğan?</p>

  <p class="normal">Asla!</p>

  <p class="normal">O halde?</p>

  <p class="normal">İşi aceleye mi getirmiştir?</p>

  <p class="normal">Nereden bileyim!</p>

  <p class="normal">Bilemem. Bu nedenle mi, "Yahu (=ya:'hu)" ünlemini internetteki "www.yahoo.com" arama motoruna benzetir ya da Çehov'un Üç Kızkardeş'indeki karakterlerden "Mâşa"yı "maşallah"a çağrıştırarak kahkaha toplar, orasını da bilemem. Ama hiç kuşkusuz, Türkçe ile oynamasını gene becermiştir. Mecazi anlamdaki Türkçeyi "becermeyi" ise, örneğin "zaman"a "zeman" diyerek yapar.</p>

  <p class="normal">Elimde değil, yukarıdaki soruya yeniden döneceğim: "Yılmaz Erdoğan ne tür tiyatro yapıyor?" Çünkü, Yılmaz Erdoğan'ın yaptığı, aklımı kurcalıyor.</p>

  <p class="normal">Bilinen bir gerçektir ki, komedi komik olanın yansıtıldığı ve komik olanın oyunun yapısını oluşturduğu bir oyun türüdür. Egemen ve "reaksiyoner" sınıfların elinde sadece güldürü aracı; ezilen ve "ilerici" sınıfların elinde ise eleştiri, taşlama ve yergi olarak kullanılmıştır.</p>

  <p class="normal">Üzüntüm, yeni ile eski, içerik ve form, amaç ile araç, davranış ile çevre, insanın gerçek doğasıyla kendi hakkındaki yargısı arasında varolan bağdaşmazlığı yansıtması bakımından yere göğe koyamadığım Sen Hiç Ateşböceği Gördün mü'den sonra Haybeden Gerçeküstü Aşk'ın bende pek iz bırakmamış olmasından ibaret.</p>

  <p class="normal">Şimdi, Haybeden Gerçeküstü Aşk, komedi türünün yurdumuzdaki virtüöz oyuncularından ikisinin (Yılmaz Erdoğan ile Demet Akbağ'ı kastediyorum) canlandırdığı bir prototip olmaktan öte gidememiş desem, gene bana kızacaklar olur.</p>

  <p class="normal">Ama "Doğrucu Davut" olarak da Yılmaz Erdoğan'ın yarattığı karakterlerin, köşeleri pek belli olmasa da, nereden bakarsanız bakınız, gene amacı çok net tipler olduğunu söylemeden duramayacağım. Yılmaz Erdoğan, iyi bir gözlemci olduğundan, karakterlerde neredeyse herkesin kendinden bir şeyler bulabileceğini, çizilen tabloların neredeyse her ilişkide rahatlıkla görülebilecek ilişkiler yumağını oluşturduğunu sözlerime ekleyeceğim.</p>

  <p class="normal">Oyunu izlerken, "Adam"ın yerine kendimizi koyar ve sahnedeki "Kadın"ı dikkate alarak, sosyal statüsünde ve entelektüellik seviyesi yerli yerinde bir kadını, aşkımız/karımız/yakınımız olarak düşünür; sıradandan biraz daha yüksek seviyedeki evlilik ya da aşk adı altında süren ilişkilerde, bireylerin seviyesi ne kadar artarsa, o oranda da karmaşa yoğunluğuna tanık olunacağı iletisini rahatlıkla çıkartabiliriz.</p>

  <p class="normal">Yeter mi?</p>

  <p class="normal">Belki: "Evet".</p>

  <p class="normal">Ama yazarım Yılmaz Erdoğan ise: "Hayır!"</p>

  <p class="normal">Çok şey istemiyorum ki Yılmaz Erdoğan'dan.</p>

  <p class="normal">Sadece istiyorum.</p>

  <p class="normal">Geçtiğimiz kış aylarında gezdiğim resim sergilerinin neredeyse tümünün kataloglarını buraya taşımışım yahu!</p>

  <p class="normal">Nedenini anlamadım.</p>

  <p class="normal">Ama iyi etmişim. Sıkıldıkça raftan indirip inceliyorum.</p>

  <p class="normal">Bu sabah Zerrin Tekindor'unki takıldı elime.</p>

  <p class="normal">Zerrin Tekindor... Hem başarılı bir tiyatro oyuncusu, hem de ressam...</p>

  <p class="normal">Resimlerinde uyumlu ve dengeli bir biçem içinde biçimlendirdiği kadınlarıyla aşkı, yaşama sevincini ve geleceğe dönük beklentileri plastik değerlere dönüştürüyor.</p>

  <p class="normal">Resimleri insanın içini ısıtıyor.</p>

  <p class="normal">İnsanı kabından taşırıyor.</p>

  <p class="normal">İzlenimden geriye, çuval dolusu sevinç ve coşku demeti kalıyor.</p>

  <p class="normal">Kadını, şiirsel bir anlatımla ele alıyor.</p>

  <p class="normal">Yoğuruyor.</p>

  <p class="ortayazi">* * *</p>

  <p class="normal">Zerrin Tekindor, kadının, hem dışındaki dünyayı, hem de kendi iç dünyasını iyimserce gözlemlemesini amaçlamıştır.</p>

  <p class="normal">Bu kadın kimdir, doğal olarak bilinmez.</p>

  <p class="normal">Gelgelelim, aynı amaç doğrultusunda, çizgisel araştırmalarla yüzey üzerinde geliştirdiği ilişkisiz çizimler üst üste, yan yana birbirleriyle ilişkisiz sentezler oluşturur.</p>

  <p class="normal">Çizgi esprisine dayalı bir bütünlük içinde oluşturulan kontrast leke dağılımları, giderek coşkulu kişiliklerde aşırıya kaçmayan büyüleyici bir fantezi yaratacaktır.</p>

  <p class="normal">Dinamik parçalanmış formlar, dinamik ilişkiler içinde yeniden bütünleşir, resme çekici ve fevkalade doğal bir görünüm kazandırır.</p>

  <p class="normal">Tiplemeleri çoğunluğun düşünme biçimine karşıdır, karşıdır ama her resminde daima küçük anlaşma zeminleri arar, bulur.</p>

  <p class="normal">Resimsel tadı ön planda tutar.</p>

  <p class="normal">Karşı imaj düşünmez, gelgelelim gene de tuvalin bir yerine sindirir karşı imaj dediğimizi.</p>

  <p class="normal">Kimi zaman çiçeklerle birleştirir kadınlarını.</p>

  <p class="normal">Birleştirmez, bütünleştirir.</p>

  <p class="normal">Zerrin Tekindor, öz ruhunu yolarak yücelir; düşündüğü, düşünülmemiş gibi sarıp sarmaladığı karşı imajlar, tabloyu gerçeklikten çekip çıkarıverir.</p>

  <p class="normal">Devindirici ana renk, bazen yerini kırmızıya ya da sarıya bıraksa da, esasında bordodur.</p>

  <p class="normal">Kırmızının ezbere bilinen tanımı olan "ihtiras", Zerrin Tekindor resminde ötelere itilir, yerini "isyan" alır.</p>

  <p class="normal">Zihindeki kırmızı ile doğadaki kırmızı karşı karşıya gelmiştir, çarpışırlar.</p>

  <p class="normal">Mor dudaklarda, bu noktadan sonra zincirlerden kurtulma özlemi başlar.</p>

  <p class="normal">Esasında zincir yoktur ve de hiç çığlık atacakmış gibi durmazlar mor dudaklar.</p>

  <p class="normal">Çığlık; boşlukta, varolan dinginliktedir.</p>

  <p class="normal">Çığlık, figürü dize getirir.</p>

  <p class="normal">Figür, ironik biçimde resmin dışında belirir.</p>

  <p class="normal">Hatta, parantez içine alınmış gibidir.</p>

  <p class="normal">Belki de gerçek dünyanın şiddetini ve anomalisini vurgulamaktır amaç.</p>

  <p class="normal">Kim bilebilir?</p>

  <p class="normal">Resme bakanın içinde uyanan tedirginlik ve hoşnutsuzluk, sonuçta toplumsal gerçekliği anımsatacaktır.</p>

  <p class="normal">Hiçbir siyasal/ideolojik ilişiklik üstlenmeden ve böyle bir ilişiklik üstlenmiş grupların beğenisini ve onayını öngörmeden, çığırından çıkmış yaşamın doğurduğu/ürettiği anonim acının fiziksel ve ruhsal muhatapları olan somut, sıradan insanlara, imgesel ve kişisel bir "cehennem" gösterir Zerrin Tekindor.</p>

  <p class="normal">Gösterirken gülüşü olamazcasına hınzırdır, bir o kadar da "müstehzi"dir.</p>

  <p class="normal">Zerrin Tekindor'un tuvali Zerrin Tekindor'u simgeler.</p>

  <p class="normal">Belki de, hem kendisini, hem de kendisine karşı geliştirilmiş bir ruhu simgeler.</p>

  <p class="normal">Özne olarak tuvalde bir şeyler, yeni bir şeyler, yepyeni bir şeyler ister.</p>

  <p class="normal">İlksizliğin ve sonsuzluğun devinimlerinden yeni bir şeyler ister, bekler, yenilir, yeniler...</p>

  <p class="normal">Bir de bakarsınız, o kendiliğinden, sanki bir çırpıda oluşuvermiş etkisi yapan resimlerin bünyesini oluştururken, fırçasını kullandığı her bir yerde duygu kümeleri yoğunlaşarak birikmiş.</p>

  <p class="normal">Bir de bakarsınız, iç öğeler arasındaki ilişki, rastlantı sonucu değil, bilinçle kurgulanarak gelişen bir estetik anlayış üretmiş.</p>

  <p class="normal">Bir bakışta anlamak o kadar kolay değil elbette.</p>

  <p class="normal">Meğer, Zerrin Tekindor'un resmi, ne yoğun trajik duyumlar içerirmiş!</p>

  <p class="normal">Zerrin Tekindor, meğer ne çok şey söylemek istermiş!</p>

  <p class="normal">Bugüne kadar, ne de çok şey söylemiş...</p>

  <p class="normal">Kimileri diyor ki: "İnsanlar her zaman savaşmışlardır, savaş insanların içindeki kötü ruhun dürtüsüdür." Yok yaaa! İnsanın doğasında iyi ruhlar kötü ruhlar olduğunu kulağınıza kim üfledi sizin? İnsan, eninde sonunda içinde yaşadığı toplumun ürünü. Savaş, insanların durup dururken birbirlerini öldürmek istemelerinden doğmuyor ki! Aksine birbirini öldürmek isteği savaşlarla gelişmekte. Savaşın tek nedeni, çıkarları birbirleriyle çatışan "zamane" sınıflarının eşitsiz varlığında. İnsanlar yaşamları için değil mal, toprak, para, petrol, hammadde ve diğer zenginlikleri ele geçirmek için, bunlara güvenli pazarlar bulmak ve kurmak için savaşıyorlar. "Zamane" savaşının, savaşlarının genel nedeni bu. Ya siz ne sanmıştınız?</p>

  <p class="normal">"Zamane" savaşları, ya doğrudan doğruya ya da dolaylı olarak emperyalizme bağlanıyor. Emperyalizm, kendi üretim sistemleri için en yüksek kâr, yeni pazarlar ve hammaddeler peşinde koşarken, değişik emperyalist gruplar hem birbirleriyle hem de dünya halklarıyla anlaşmazlıklara düşüyor. Neden? "Zamane" toplumunda savaş, emperyalizmin yayılma hırsının bir sonucu olarak beliriyor da ondan. "Zamane" savaşları tıpkı eskiden olduğu gibi politikanın başka yollarla, kısaca zorla devam ettirilmesini gerektiriyor da o yüzden. Tekelci sermayenin ilgisi, kendi ülkesinin sınırlarını aşarak sömürgelere ve diğer ülkelerin tekelci kapitalistleriyle rekabete kadar uzanıyor da o nedenle.</p>

  <p class="normal">Şimdi, bütün bu sözlerin ardından ağır aksak ilerleyen "zamane" ülkelerinin ortak kaderinin emperyalist gücün güdümünde yaşamlarını sürdürmekten ibaret olduğuna mı inanıyorum? Öyleyse aldanırım. Hatalarıma hata eklemiş olurum. "Zamane" emperyalistleri kazın ayağının böyle olmadığını biliyor ve göstermelik demokrasilerle, sarı sendikalarla, işbirlikçi kompradorlarla egemenliklerini koruma sistemleri kuruyor. Sonra da, kapitalizmin kendi içindeki durgunluğu aşması için, savaşı hem hedef, hem de silah olarak kullanıyor. Dikkatlice seçilerek eğitilmiş subaylar, sorgulama tekniği adı altında yetiştirilmiş işkenceciler, halk gösterilerine karşı silahlandırılmış özel timler, iktidarlara akıtılan dolarlarla barışı engellemeye çabalıyorlar ve de ne yazık ki başarıyorlar, kazanıyorlar. "Emperyalizm savaş demektir" diyorlar. Kan emiyorlar.</p>

  <p class="normal">I. Dünyayı Paylaşım Savaşı ve bunu izleyen Ulusal Kurtuluş Savaşları Çin'de, Afrika'da, Asya'da ve sömürgelerin çoğunda ne kanlar döktü, ne canlar aldı. Ama bunlar Avrupalı ve beyaz olmadıkları için kimse umursamadı. Burjuva tarihçileri de bu savaşların birçoğunu barbarlığın saldırısı olarak yorumlayıp, zaten işi başında kestirip attı. II. Dünyayı Paylaşım Savaşı sonrası Kore'de, Hindistan'da, Biafra'da, Vietnam'da, Yunanistan'da, Filistin'de yaşanan savaşlar ulusların kuruluşlarına giden yolu aralarken, kapitalistlerin korkulu günleri neredeyse ecele dönüştü. Dönüp şöyle bir arkanıza bakıverin... Noel babanın torbasının içinde cehennemin dibine yollanan geçtiğimiz yüzyıl, insanlığın yaşadığı "zamane" dramlarıyla nasıl da dopdolu! Burjuvazi, hâlâ barış ve demokrasiden dem vuruyor. Eğitim ve öğretim kurumlarında "barış içinde bir arada yaşama" tezini hiç mi hiç utanmadan dejenere ederek anlatmayı nasıl da sürdürüyorlar!</p>

  <p class="normal">Sonraları, bize anlatılan mavalların altını birazcık kazıyınca anladığımızı anlıyoruz ki, savaş günümüzün olağan bir olayıdır. Barış, sadece ve sadece iki savaş arasındaki soluk alma sürecidir. Üstelik barış diye gargara yaptığımız da, gerçek barış olmaktan hayli uzaktır. Barış dönemleri dünyanın ezilen ülkelerindeki milyonlarca insanın haince ve günlük yaşayışına kadar indirilen bir işkence dönemidir. Bu işkenceleri ise, "zamane" emperyalizmi hazırlamakta ve uygulamaktadır.</p>

  <p class="normal">Şimdi de gelelim "zamane" savaşlarının şimdiki zamanına. Emperyalist ülkelerin devlet gücü, günümüzde kendi emperyalist sistemini geliştirici, gelişimini kolaylaştırıcı, yabancı ülkeleri kontrol altına alıcı politika; bir başka anlatım biçemiyle diğer ülke kapitalistleriyle en iyi şekilde rekabet etme olanağı veren bir politika sürdürmekte. Sürdürülen bu politika, doğal olarak savaşı beraberinde getiriyor. Bush Amerika'sının Saddam Irak'ını vurmaya kararlı tutumu; bu tutuma vurdumduymaz bir edayla kafa sallayan, sadece saldırının hangi tarihte yapılabileceğinin ince hesaplarını yapan siyasetçilerimiz, hiçbir resmî sıfatı olmamasına karşın "de facto" bir tutumla Beyaz Saray salonlarında Irak'a karşı savaşa Amerika'dan yana destek sözü veren parti lideri işte bu politikanın son "zamane" örneği.</p>

  <p class="normal">Savaş... On iki yıl önce savaşsız, çatışmasız, kaossuz, yeni, yepyeni, düzenli bir dünya vaat edenler, körfez, Bosna, Somali, Çeçenistan, Afganistan'dan sonra, şimdi de Irak'ı kana bulama hazırlığının son aşamasını şu satırların yazılmakta olduğu anda ciddiyetle sürdürmekte. Bu "zamane" kıyımının haklı nedeni açıklanamıyor, çünkü yok. Masum insan kanı üzerine gözü dönmüş bir aymazlıkla iane pazarlığına girişenler, Türkiye Cumhuriyeti'ni cumhuriyet yapan ilkeleri temelinden sarsıyor, toplum uyuyor.</p>

  <p class="normal">Son zamanlarda geceleri düşüme Iraklı kadınlar, çocuklar, analar, babalar, yaşlılar, delikanlılar girmekte.</p>

  <p class="normal">Onların göz külhanları altında gözüme uyku girmiyor, uyuyamıyorum.</p>

  <p class="normal">Hava bu akşam serin.</p>

  <p class="normal">Rüzgâr da var.</p>

  <p class="normal">Televizyon karşısında besili bir kedi gibi büzüldüm.</p>

  <p class="normal">Son yılın bilançosunu çıkarmaya çalışıyordum.</p>

  <p class="normal">Geçen seneler birbirlerine eklenip çoğaldıkça, sadece son yılın değil geçmiş yılların da hesabını yapmaya başladım.</p>

  <p class="normal">Bu yıl, nedense her yıldan daha da farklı. Ne bileyim, öyle işte...</p>

  <p class="normal">Birden, on bir yaşında Carnegie Hall'de çalmış, yirmi yaşında dünyanın en parlak kemancıları arasındaki yerini almış biri olan Sholomo Mintz'in, Adrianne Krausz eşliğindeki resitali geldi ekrana.</p>

  <p class="normal">Yaşama sanatının, uçurumun yanı başından geçen daracık bir yol gibi olduğunu düşündüm.</p>

  <p class="normal">Aşağıya baktıkça başımı döndüren bir uçurum.</p>

  <p class="normal">Resital Franz Schubert'in (1797-1828) "Düo"suyla başladı.</p>

  <p class="normal">Mintz'in melankolik ana temayı duyururken Adrianne Krausz ile lied tarzı söyleşmelerini hayranlık içinde dinledim.</p>

  <p class="normal">Neden böyleyim?</p>

  <p class="normal">Mintz'in, temanın canlı bölümlerinde virtüözlüğünü öne çıkaran görkemli müthiş başarısı beni bu kadar mı etkilemeliydi! Yoksa heyecandan delirir gibi mi olmalıydım.</p>

  <p class="normal">Nerdeee...</p>

  <p class="normal">Piyano kemanı, gizemli havada ve de aynı eş biçemde yeni arayışlara özendirirken, bir eziklik içinde olduğumu duyumsadım.</p>

  <p class="normal">Scherzo'nun 2. Bölümdeki neşeli havası da açmadı beni. Güçsüzlük, etkisizlik, önemsizlik duygusu her yanımı kaplamıştı, kurtulamıyordum. Pianissimo bölümünde, bir tarlanın ortasına dikilmiş sokak lambası gibi duyumsadım kendimi, ışığım karanlığımda boğuluyordu. Çekingen bir lied havasında gelişen Rondo formundaki bölümde, üzüntümün nedenlerini derinliklerde aramamaya karar verdim. 4. Bölümde keman ve piyanonun canlı ve keskin ritimli ilk temanın peşinde, beraberce iz sürdüklerine tanık olmaktan zevk çıkarmaya çabaladım. Zamanın çevremde kanat çırpıyor olması bir hoşuma gitti, ama bir hoşuma gitti ki, sormayın gitsin. Piyano, Schubert'e özgü yapısıyla keman eşliğinde bir söyleşi tutturdu. Her iki çalgıya da virtüöz görevler yükleyen bölüm, capcanlı yan temaları da işleyerek finale ulaştı. Antonin Dvorak'ın (1841-1904) "Keman ve Piyano için Romans"ı bittiğinde, "çok mutluyum," diye avazım çıktığı kadar bağırmamak için kendimi gerçekten zor tuttum.</p>

  <p class="normal">Televizyon ekranında izlediğim resital reklam arasından sonra, Edward Elgar'ın (1857-1934) önce dinamik, sonra fantastik yapıdaki Keman Sonatı Op.82'nin 1. Bölümü ile sürdü.</p>

  <p class="normal">Ölüm düşüncesinden bütünüyle uzaklaştım.</p>

  <p class="normal">Hatta önemsenmemeyi, giderek küçümsenmeyi bile, yaşamak adına pazarlığın içine kattım.</p>

  <p class="normal">Güçlülük, aşırı duygular, tutkular...</p>

  <p class="normal">Boş veeer...</p>

  <p class="normal">Asıl önemli olan kendime özgü niteliklerim, öyle değil mi ama!</p>

  <p class="normal">Keman Sonatı Op. 82 de bitti.</p>

  <p class="normal">... Ve geldik dinletinin sonuna. Usta kemancıların çekinerek yanaştıklarını, bitirdikten sonra derin bir nefes aldıklarını okuduğum Maurice Ravel'in (1875-1934) "Çigan"ı başlayacaktı. Başladı.</p>

  <p class="normal">Eleştirmenler bu eser için, "sadistçe hazırlanmış tuzaklar"la dolu olduğunu söylemişler ya, vallahi haklılar. Büyüleyici parlaklıkta kadanslar, ipek yumuşaklığında ikili üçlü triller, hızlı armonik geçişler, pizzicatolar, tiz seslerin havai fişek şaşırtıcılığında patlayışı... İlk bölümdeki Lento quasi Cadenza'da Mintz'in solosundaki ustalık... Kemanın tellerinden sarkan sakin, huzurlu, alabildiğine istekli ve tutkulu tümceler... Macar halk dansı verbunkos'un yavaş tempolu giriş bölümünü çağrıştıran bölüm teması...</p>

  <p class="normal">Derken, ortaya birdenbire Çigan renkli bir ikinci tema çıkıverdi. Keman, Mintz'in elinde konuşur gibiydi.</p>

  <p class="normal">Büyükhanımın mırıl mırıl söylenmesine karşın bulunduğum odayı törensel bir hava sardı.</p>

  <p class="normal">Keman, Macar halk dansı çardaşın ikinci ve hızlı bölümü friska'ya ha ulaştı, ha ulaşacak.</p>

  <p class="normal">Sabrım da artık sınırında.</p>

  <p class="normal">Yaşamak ne güzel şey beee...</p>

  <p class="normal">Mintz, türlü seslerin ekseninde geziniyor, durmuyor, doymuyor; Çigan tarzı süslemeleri, bilinen armoni kurallarına göre uyumsuz sayılan notalarla birleştiriyor. Yetinmiyor, bir de tersini yapıyor. Yani, iki ya da daha çok sesi, tek ses izlenimi verecek biçimde uyarlıyor.</p>

  <p class="normal">Bitiriyor.</p>

  <p class="normal">Shlomo Mintz, Arjantinli besteci Alberto Ginastera ile bis yaptı.</p>

  <p class="normal">Terasa çıktım.</p>

  <p class="normal">Keyifliydim.</p>

  <p class="normal">Sağıma soluma bakınıp etrafımda kimse olmadığını anladığımda:</p>

  <p class="normal">"Ey yaşam! Yeniden kabul et beni, değerli kıl, bana her şeyi baştan öğret," diye yüksek sesle söylendim.</p>

  <p class="normal">Sonra, bir avaza haykırdım:</p>

  <p class="normal">"Her şeyi unuttur bana, şu ana kadarki yaşantımda 'Ah' da var, 'Vah' da var".</p>

  <p class="normal">Sesim, yankı yapıp bana geri dönmez mi!</p>

  <p class="normal">"Ah davaaar, vah davar..."</p>

  <p class="normal">Şu işe bak hele: Sesim, böyle bir günde bile muziplikten geri durmuyor.</p>

  <p class="normal">Şu yaşa gelmiş, hâlâ uslanmak nedir bilmiyor...</p>

  <p class="normal">Sağlıklı ve mutlu olmaktan doğan, dışa vuran sevinç...</p>

  <p class="normal">"Neşe", böyle tanımlanıyor.</p>

  <p class="normal">İyi de, örneğin bir plastik yapıt ya da bir edebi eser veya bir müzik parçası nasıl "neşeli" olarak kabul ediliyor? Ya da nasıl edilmeli? Kafamı uzun zamandır bu konu kurcalıyordu, yazmak şimdi kısmet oluyor.</p>

  <p class="normal">Sanatçının hüzne tutkulu olduğu, hüznün tutsağı olduğu, hüzün olmazsa sanatçının yaratıcı gücünün eriyip kül olacağı söylenir. Hatta, bizzat sanatçılar, hüzünden yana tavır koyarlar. "Neşe"nin adı anılmaz sanat ortamında. Gelgelelim, hüzün de başlı başına olumsuz bir tutku değildir. Hüzün de, aşk gibi, neşe gibi, kendi başına tahrik edici, belirlenmiş hedefleri olan, son derece olumlu bir tutkudur.</p>

  <p class="normal">Konuyu irdelerken, burada sadece resmi ele alacağım. Örneğin Gauguin, "Neşe" anlamına geldiği söylenilen "Arearea"sında, insanlarla hayvanların cennet örneği barış içinde yan yana yaşamalarını betimlemiş. Kimi "resim sever", o tablonun karşısında durur durur, gene de neşeyi bulamaz. Neden? Oysa tablo, o cüretli renkleriyle, statik yapısına karşın öylesine neşelidir ki! Hüznün tüm tutkuların kaynağı olduğunu bilir Gaugin ve neşe, işte bu bilinç ışığında yansır tabloya, tablolarına.</p>

  <p class="normal">Türk ressamı Alaettin Aksoy da öyledir. Çok ölçülü bir renk dizisi ile güçlü bir geometri arasında neşe salgılar. İnsan gerçeğini zaman ve mekândan soyutlarken fantastik kurgular içine atar "insan"ını. İronik bir biçem benimser. Şiirselliğini hiç mi hiç yitirmez, ama desenleri sürekli deformasyona uğratır. Onun insanları herhangi bir yerde, herhangi bir zaman diliminde yaşamaktadır. Huzurludurlar, mutludurlar, ama görünüşte neşeli oldukları pek söylenemez. Oysa Alaettin Aksoy, içinde az hüzün salgılayanlarda sevginin de "soğuk" olacağını bilir, gene de dozunda kullanır neşeyi.</p>

  <p class="normal">Bir sanat yapıtı, bazen neşe kaynağı bazen de karmaşa olarak farklı biçimlerde karşımıza çıkar. Yani, tıpkı yaşam gibi. Diğer sanat dallarına değinmeyeceğimi yukarıda söylemiştim, ama resim, yanılmıyorsam önceden kestirilemeyen bir doğaya sahip. Ressam değilim, onun için merak ediyorum, fırçanın ucundan uçup çıkanın ne olacağını bilmemek, bilememek inanılmaz bir duygu olsa gerek. Bu duyguyu yaşarken, ressam, bizzat doğa tarafından dünyayla renk ve biçimleri paylaşabilmesi için bir araç (müzik diline çevirirsek, bir enstrüman) olarak kullanılır. Ressam renk, leke ve biçimlerin enerjisini akıtan bir kanaldır artık. Ve de bir kavganın içinde bulur kendini. Hüznün, her zaman, eksiksiz var olacağı gerçeğini kavrar, kendisini ruhsal çırpınmaların kucağına bırakır. Nasıl olsa neşe de bir gün gelecektir.</p>

  <p class="normal">Van Gogh'un resimlerinde hüzün, keder, tasa vardır da, neşe yok mudur dersiniz! Bence hata edersiniz. Duygular bir aradadır ve kimi zaman cümbüş patlar, kimi zaman cümbüş yaşanır. Duygular birbirlerinin içinden çıkar. O, çevresinde gördüğü her şeyin resmini yaparak neşe ve sevinç uyandırmaya çalışmıştır. Yaşama neşesini resimde bulmuştur. Hüznün, neşenin gelişmesine en az aşk kadar katkısı olduğunu bilmiştir. Bu katkıyı siz de öğrenmişseniz, örneğin "Patates Yiyenler" tablosunu kasvetli ve iç karartıcı bulmazsınız. İç mekânda günlük yaşam konu edilmiştir ve işçiler kendi ektikleri patatesleri paylaşarak yemektedirler. Tek ışık kaynağı yukarıdan sarkan bir lambadadır. Lambanın ışığı, patatesleri aydınlatır. Resmin genelinde aynı renk ve tonlar hâkimdir. Yeşilin ve kahverenginin koyu tonları... Her ne kadar resmin kasvetli ve karanlık görünümü, insanların yüzleri, yoksulluk, melankolik bir hava yaratıyorsa da, hüzünlü sanatçının sinsi neşesi, gene de tuvale sinmiştir.</p>

  <p class="normal">Rönesans resminin derinlik kavramını iyi kavramış ressamlarımızdan Gülseren Südor'un çizgisel dokularla ayrıntılı olarak biçimlendirdiği resimlerinde de neşe vardır. Gülseren Südor'un doğadan seçilmiş görüntüler arasına yerleştirdiği çıplak kadın figürlerinde hüznün öfkesi sezilir. Şaştınız mı? Neden olmasın hüznün öfkesi? Tıpkı aşk gibi, tıpkı neşe gibi hüznün de taşkınlık yapmasına neden şaştınız?</p>

  <p class="normal">Belirli bir tekniğin, bir görüşün içine sığamayan Pablo Picasso'nun dramatik ifadesinin altında neşe de vardır, hüzün de... İnsanla yakından ilgilidir Picasso. Hüznün ondaki ifadesi yabanıla, vahşiye, barbara, faşiste göre değişkenlikler gösterir. O da neşesini bu yolla bulanlardandır.</p>

  <p class="normal">Teoman Südor'un doğa ile insanın sonsuzluk ilişkisini yansıtan çalışmalarında da, doğanın dingin, kıpırtısız halinde de, doğa içindeki insan yapısının nesneler aracılığıyla betimlenmesinde de hüzün özveri kadar "meşru" ve o kadar gerekli olarak bulunur. Ne az, ne de fazla...</p>

  <p class="normal">Bu örnekleri Juan Miró'dan Adnan Çoker'e, Ergin İnan'dan Gülgün Başarır'a, Temür Köran'dan Neşet Günal'a, Turan Erol'dan Çallı İbrahim'e, Georges Seurat'dan Claude Monet'ye, Cemal Tollu'dan, Ekrem Kahraman'a, İrfan Okan'dan Nedret Sekban'a, Naile Akıncı'dan Mahir Güven'e, Kemal İskender'den İbrahim Balaban'a, Komet'den Neşe Erdok'a, Mehmet Pesen'den Nedim Günsur'a, Mustafa Pilevneli'den Aydın Ayan'a, Bedri Rahmi'den Nuri İyem'e, daha kimlere, kimlere çoğaltabiliriz.</p>

  <p class="normal">Şair (Hilmi Yavuz) boşuna: "Hüzün ki en çok yakışandır bize" dememiş.</p>

  <p class="normal">Hüzün sanatçının kusurlu oluşunun itirafı, çirkinliklerinin duygusu, doğuştan günahının bilincidir.</p>

  <p class="normal">Doğrudan neşe yakışmıyor resme.</p>

  <p class="normal">Sabah gazetede okudum, Ressam Erdinç Ünlü, İstanbul'daki atölyesinde yaklaşık 10 yıldır rehberlik ettiği "para için değil zevk için resim yapan" amatör katılımcıların eserlerini, Ayvalık'taki Karagöz Sanat Evi'nde buluşturacakmış. Sevindim.</p>

  <p class="normal">Üşenmesem de otomobile atladığım gibi Tolga Araz, Şule Birdoğan, Nuray Cenker, Nermin Ekin, İlhan Eksen, Selve Emiroğlu, Ayşe Esenalp, Canan Tekpınar ve kendisini "amatör" olarak tanımlayan Ünlü'nün sergisine gitsem.</p>

  <p class="normal">Erdinç Ünlü, hiç kuşkum yok ki sağlam tekniği olan bir figür ressamı. Yapay ve zorlama biçem arayışlarına karşı gelen bir ressam.</p>

  <p class="normal">Amacı belli: Rönesans sonrası klasik-barok estetikle, modern sanatın biçim anlayışını birbirine karşı tutuyor, gerektiği yerde de birbirleriyle çarpıştırıyor.</p>

  <p class="normal">Öyle, yeni bir biçem arayışıyla uğraştığı falan da yok!</p>

  <p class="normal">Biçem aramıyor, ama bilinen bu iki farklı estetik anlayıştan, aynı resim düzleminde bir gerilim yaratmaya çalışıyor. Yani, o gerilim ilgilendiriyor Ünlü'yü. O gerilim ve özgün yalın anlatım içinde, figürlerin iç dünyalarının dışa yansıması...</p>

  <p class="normal">Bütün dışavurumlarıyla kendine insanı konu edinirken, konu edinilenler hep çıplak. Ama cinsellikten uzak bir çıplaklık bu. Gerçi, düşsel bir dünya içinde, figür resminin tinsel boyutlarını kurcalamak, hatta giderek tensel ve erotik izlenimler edinmek de olası, ama neresinden bakarsanız bakın, resimlerde gerçekçi bir bakış açısı egemen. İnsanı ideal güzellik kavramı içinde, ideal oranlarında ele alıyor. Figürler arasındaki ilişkiler ve figürün kompozisyon içindeki konumu gerçekten usta işi. İnsan dramı ve duygusallık, Masaccio duyarlılığıyla resme yansıyor. Perspektif anlayışı ise, hayli ilginç!</p>

  <p class="normal">Sanki, sadece ışık-gölge sistemi için ya da renk uyumu düşünülerek çalışılmış eskizlerin bir yerlerini daire içine alıp, üçgen içine hapsedip barok çizgilerle bir erotizm yaratıyor Erdinç Ünlü. Daire ya da üçgenin dışında kalan bölümleri, nesnenin öykünülmesinden vazgeçilmiş, Erdinç Ünlü'nün iç dünyasına yönelmiş bölümler olarak tanımlayabilirim.</p>

  <p class="normal">Erdinç Ünlü'nün resimleri Rönesans gerçekçi anlatımı yanı sıra lirik tatlar da içermekte. İnsancıl değerler, çizgi ve desen kışkırtıcılığında ayrılık, özlem, hüzünle pekişiyor. Çok zamanlı ve çok mekânlı bir imge yöntemi, resimlerin kurgusunu oluşturmakta.</p>

  <p class="normal">Tablolar sav ve karşısavlarla, karşıt öğelerle dolu bir alanda oluşuyor.</p>

  <p class="normal">Erdinç Ünlü, işte bu sav ve karşısavları önce kapıştırıp, sonra barıştırarak bireşim yaratmakta. Ressamın bu anlamda yaratacağı bireşim, hiç kuşkusuz işçilik olarak da, teknik açıdan da, duyuş, düşünüş olarak da kusursuz olmalı.</p>

  <p class="normal">Öyle değil mi ama?</p>

  <p class="normal">Erdinç Ünlü, resminde kendine en uygun çalışma biçimi ve tekniğini inançla, inatla saptıyor.</p>

  <p class="normal">Eskilerin tanımıyla "dünya görüşü" olan, bu görüşü ortaya atmak için elindeki teknik donanıma düzen verebilen, gördüklerinden anlam çıkaran bir ressam o.</p>

  <p class="normal">Ona: "Kendinden önce yapılanları yineliyor," diye takılamam!</p>

  <p class="normal">Esasında birtakım formülleri körü körüne benimsemekten, gördüğünü düşüncesizce betimlemekten kaçmakta.</p>

  <p class="normal">Onun insana katacak duyuş, seziş sermayesi var.</p>

  <p class="normal">Üşenemeyip Ayvalık'a gitsem mi ne!</p>

  <p class="normal">Karısına, Sumru Yavrucuk'a telefon etmeliyim.</p>

  <p class="normal">Başucumdaki komodinin alt gözünü açtığımda, beş yıl önceki Nokta dergisini buldum. Jerzy Grotowski ve Thomas Richards Çalışma Merkezi'nin "Kalan Son Nefes"i ile ilgili, oturup iki sayfa yazı yazmışım.</p>

  <p class="normal">Grotowski'nin cesur, gözü pek tiyatro anlayışını uzuuun mu uzun anlatmışım.</p>

  <p class="normal">Grotowski'nin alışılmışın dışındaki yorumlamasından ve sahneye koyma tekniğinden söz etmişim.</p>

  <p class="normal">Grotowski tiyatrosu için: "Yapmacıklığın barınamayacağı bir ortam," yorumunu yapmışım.</p>

  <p class="normal">Kural olarak sesin gücünden yararlandığını, perdeli ve bir şarkı türünü andıran konuşmalardaki nefes özelliklerini önemsediğinden dem vurmuşum.</p>

  <p class="normal">Onun çalışmalarında vücuda esneklik kazandırmak kadar, bu esnekliği korumanın esas olduğunu söylemişim.</p>

  <p class="normal">Yoga ve Çin egzersizlerinin, işte bu temel kuraldan yola çıkılarak kullanıldığına değinmişim.</p>

  <p class="normal">Stanislavski'nin fiziksel ve Meyerhold'un bio-mekanik çalışmalarını aşarak, Doğu ülkelerinin geleneklerinden alabildiğine yararlanıldığının altını çizmişim.</p>

  <p class="normal">Daha neler de neler demişim...</p>

  <p class="normal">Doğal olarak "Jerzy Grotowski ve Thomas Richards Çalışma Merkezi"nin İstanbul'daki ilk gösterisi olan "Aksiyon" başlıklı gösterisini yazmış mıydım diye düşündüm, anımsayamadım.</p>

  <p class="normal">Şimdi, Çalışma Merkezi'nin kuruluşundan bu yana birçok projenin yönetmenliğini üstlenen, aynı zamanda yardımcı yönetici olarak görev yapan Mario Biagini, "Aksiyon" için "gösteri" sözcüğünü kullandığımı duysa, hiç kuşkum yok küplere biner. Öyle ya, otuz bir "tanık" ile sınırlı çalışma için Biagini:</p>

  <p class="normal">"Bu bir gösteri değildir. Bu bir izlence değildir. Seyredilmek için yapılmamıştır, seyirciye gereksinimi yoktur. Bu bir prova da değildir, çünkü oyunculuk açısından üzerinde çalışılmış ve tamamlanmış bir metne sahiptir. Diğer taraftan, asla doğaçlama değildir. İçinde tek kurşunu olan silah olarak da tanımlanmamalıdır. Aksine bir araştırma aracıdır. İleride çalışılacak bir metne taban olacak bir araçtır. Yeni, yepyeni bir sanatsal biçim arayışının temelini oluşturacak bir çalışma... Dışarıdan bakışı öngören, gelgelelim dışarıdan bakışa dayandırılmamış bir çalışma..." dememiş miydi?</p>

  <p class="normal">Şimdilerde TEC-UNESCO Yönetim Kurulu üyesi olan Emre Erdem ile birlikte Aya İrini'nin tam orta kenarlarına yerleştirilmiş iskemlelerde yerimizi almıştık.</p>

  <p class="normal">Yanmakta olan dört adet mum...</p>

  <p class="normal">Sonradan kullanılan beyaz emaye bir leğen, bordo bir örtü ve bordo örtüye sarılı kurutulmuş asma kabağı...</p>

  <p class="normal">Bütün aksesuar bu.</p>

  <p class="normal">Mario Biagini koşarak ortaya geldi, "ritüel" başladı.</p>

  <p class="normal">Grotowski'nin, Kopt dilinden virgülüne dokunmadan, ama bilerek isteyerek olabildiğince kaba biçimde (Türkçeye: "Dünyanın arasında durdum ve kendimi onlara et olarak gösterdim", olarak çevrilebilecek: "I stood inbetween the world and I showed me aut to them in meat" gibi) İngilizceye çevirdiği metin devreye girmişti.</p>

  <p class="normal">Biri kız, dört oyuncu daha ve en sonra Thomas Richards da sahneye dâhil olmuştu.</p>

  <p class="normal">Öykü yoktu, öyküleme de yoktu...</p>

  <p class="normal">Ama bence, bir nebze dahi olsa şiir vardı.</p>

  <p class="normal">Kopt dili dediğimiz, Mısır'da İ.S. 2. yüzyıldan 17. yüzyıla değin konuşulan bir dildi bu. Mısır dilinin eski evrelerinde, dinsel terimlerin yerini Yunanca sözcüklerin aldığı bir dildi. Bugün yalnızca Kopt ibadetinde yaşayan bir dildi. Kopt ibadetininse, Kudüs'teki en eski Hıristiyan ayinlerinden kaynaklandığı, bu arada bazı Süryani etkileri taşıdığı varsayılıyordu.</p>

  <p class="normal">Belirli ölçüde Arap etkisi de varmış, dilbilimciler öyle söylüyordu. Ekip, çalışmaya Afrika kökenli geleneksel ezgileri de eklemiş, törensi devinimleri öne çıkarmışlardı. Belirli bir öykü yoktu, ama yaşam ritminin belirleyici özellikleri olan hız, gerilim, son duygusu, kişisel güdüleri saklama isteği salkım saçak ortadaydı. Senkronizasyon, her evresinde ölçülüyor, denetleniyor, belirleniyordu. Özgürleşme, kurtulma arayışının sonundaki biyolojik karmaşa da ilahî biçeminde ezgilerle veriliyordu.</p>

  <p class="normal">Mario Biagini, örneğin Almanya'da seyircisiz, Pontedera'daysa sekiz-dokuz kişi önünde yaptıkları bu çalışma biçimine istediği kadar ad koymaktan yana olmasın ve de istediği kadar bana kızsın, çalışmaya "gösteri" demeyi sürdüreceğim.</p>

  <p class="normal">Ya da, gelin, en iyisi Biagini'yi kızdırmayıp ona uyayım, bir "çalışma"ya "tanık" olduğumu söyleyeyim.</p>

  <p class="normal">Sesin iletme gücüne öylesine özel bir özen gösteriyorlardı ki, öncelikle seslerin seyircinin içine (Aya İrini'nin muhteşem akustiğinin de yardımıyla) "stereo" olarak işlediğine tanık oldum.</p>

  <p class="normal">Oyuncunun sesi, sanki bulunduğu yerden değil de, dört bir yandan seyirciyi sarıyordu. Aya İrini'nin kubbesi, hatta duvarları bile oyuncuların sesini yanıtladı, tanık oldum. Sesin iletme gücünün, ben bu denli yalın, bu denli besleyici, bu denli sarıp sarmalayıcı olduğuna, sesin fizyolojik tınlatıcılarla böylesine güçlendirildiğine inanın hiç "tanık" olmamıştım.</p>

  <p class="normal">Oyuncunun yüz kaslarıyla organik maske oluşturduğuna da...</p>

  <p class="normal">Afrodit, Yunan mitolojisinin hiç kuşkusuz en renkli karakterlerinden biri.</p>

  <p class="normal">Aşk tanrıçası...</p>

  <p class="normal">Bembeyaz deniz köpüklerinin arasından doğup, tüm güzelliğini gözler önüne sererek Kıbrıs'ta karaya çıktığı tablo, sanat tarihinde en sevilen, en fazla betimlenen belki de "yegâne" tablodur. Heykelde, resimde, mozaikte tektir bu tablo. Hangi mitolojik öykünün örtüsünü kaldırırsanız kaldırın altından mutlaka Afrodit'in çıktığı da pek bilinen bir gerçektir.</p>

  <p class="normal">Çünkü odur, kutsal Olympos Dağı'nda yapılan üç güzeller yarışmasını vaat ettiği ödülle kazanan ve dolaylı da olsa Troya Savaşı'nı başlatan. Odur, aşk tanrısı Eros'la birlikte en katı yürekleri bile yumuşatıp birbirinden ilginç çiftler yaratan. Odur, tanrıça olarak çok sevilen ve en çok "çalışan". Odur, adına sayısız tapınak, sunak inşa edilmiş olan. Ve odur, adına kurulan kent söz konusu olduğunda, tapınakları sunakları gölgede kalan.</p>

  <p class="normal">Geçen perşembe akşamı Alaçatı'daki Baba (Yadigârı) Restaurant'ta, İzmir Afrodisias Sevenler Derneği'nin yıllık yemeğine gittim. Yıllanmış ağaçlar arasında, çimenlerin üstüne kurulan masalarda yemek yedik, içkilerimizi yudumladık. Arada slayt gösterisi eşliğinde bir de "brifing" verildi. Doğrusu iyiden iyiye yararlandım, çok aydınlandım. Bu arada, dostum, Yük. Müh. Mimar, Ozan, Yazar Cengiz Bektaş'ın fotoğrafını perdede görünce, hakkındaki övgü dolu sözleri işitince heyecanlandım. Aydın'ın Karacasu ilçesine bağlı Geyre köyü yakınında yer alan Afrodisias'ın bulunma öyküsünü biliyordum. Hani öykü "malûm", ama gene de yineleyeyim. 1958 yılında bir fotoğraf çekimi için Denizli'ye giden Ara Güler, gece yarısı İzmir'e dönerken yolunu yitirir, geceyi gördüğü ilk köyde geçirmeye karar verir. Bir süre yol aldıktan sonra bir köy kahvesine girer. Kahvenin bulunduğu yer Geyre'dir. Kahvenin duvarlarındaki heykelleri, mermer işli masaları görünce şaşkına döner ve bunları nereden bulduklarını sorar. Aldığı yanıt, çevrede bunlardan daha çok olduğudur. Sabahın ilk ışıklarıyla birlikte bölgeyi keşfetmek için sokağa fırlar ve hayranlıkla antik Afrodisias kentini dolaşır. Çektiği fotoğrafları ilk önce birkaç arkeologa gösterir, sonra da Amerika'daki Princeton Üniversitesi'nde görevli olan Prof. Dr. Kenan Erim'e yollar. Fotoğrafları gören Erim, ilk uçakla İstanbul'a ve hemen sonra da Geyre'ye gelir. Gelişi o geliş olur Erim Hocanın...</p>

  <p class="normal">Ankara'dan aldığı izinle 1961 yılında kazıya başlayan Prof. Dr. Kenan Erim, 1990 yılına, yani yaşama veda edene kadar yerin altında ne varsa çıkarmaya çalışır. Çıkartır, kendisinden sonra da çıkartırlar. Çıkartırlar çıkartırlar, brifing sırasında öğrendiğime göre bitiremezler. Yıllardır kazılmasına ve müzeler dolusu eser ortaya çıkmasına rağmen, Afrodisias'ın yüzde sekseni hâlâ yeraltındadır.</p>

  <p class="normal">Anladığım kadarıyla, antik kaynaklarda kentin tarihiyle ilgili pek fazla bilgi yok ama, sordum, soruşturdum, Afrodisias'ın Babadağ'ın eteklerinde, denizden altı yüz metre yükseklikteki bir plato üzerine kurulduğunu öğrendim. Hayli büyük, kalabalık ve çok gelişmiş bir kent olduğu ise kuşkusuz bir gerçek. Slaytlarını gördüğüm on bin kişilik tiyatrosu, otuz bin kişilik stadyumu, beş büyük mekândan oluşan hamamı, agorası, zengin kamu binaları Afrodisias'ın yaşam ve kültür seviyesiyle ilgili önemli bilgiler sundu bana. Ammaaa... Kentin en önemli yapısı, adını aldığı tanrıçaya adanan tapınaktı.</p>

  <p class="normal">Mitolojide aşkın, güzelliğin ve bereketin sembolü olan Afrodit, bu kere iki bin yıl sonra Geyrelilere uğur getirmiş. Ara Güler'in çektiği fotoğraflar bir anlamda zaman içinde hem Afrodisias'ın, hem de Geyre köylülerinin geleceğini değiştirmiş. Gerçi, 1975'te tarihi alana kurulu köylerinin yeri iki buçuk kilometre uzağa kaydırılsa da, köylüler bunu hiç mi hiç dert edinmemiş. Nedenine gelince, Afrodisias'ı görmeye gelen turistler, onlar için önemli bir gelir kaynağı oluşturmuş. 1990'lara kadar tarım ile uğraşan Geyrelilerin bugün çoğu Afrodisias Müzesi'nde ya da kazılarda çalışmaktaymış. Neolotik çağda bu kent, kutsal bir ibadet yeri olduğu kadar, bir kültür merkezi olarak da bilginlerin ve öğrencilerin uğrak yeri olmuş, Hellenistik döneme damgasını vurmuş. Muhteşem iklimi ve bugünkü ziyaretçileri için de en büyük önemi taşıyan mermeri ile ünlenmiş. Bu mermer kolay işlenebilir, yoğun, krem renginde, parlak küçük kristallerden oluşmuş, belki de bulunabileceğin en iyisiymiş. Afrodisias, bu nimetlerden sonuna dek yararlanmış. Kurulan heykeltıraşlık okulu sayesinde altı yüz yıldan daha da uzun bir süre, var olan en önemli heykeltıraşlık merkezi olarak tanınmış. Ta ki, müthiş deprem kentin refahını ve varlığını sonsuza dek sonlandırana dek...</p>

  <p class="normal">Henüz altmış yaşındayken yaşama pek zamansız "elveda" diyen, ölümüne kadar tüm kariyerini buraya adayan Kenan Erim'den sonra bugün otoriteler, büyük ve ciddi bir sorunla yüz yüzelermiş. 1979 yılında açılmış olan eski müzenin kapasitesinin yetersizliği nedeniyle, aşağı yukarı on beş yıldır elde edilmekte olan buluntular bir depoda tutulmakta, dolayısıyla buluntuların gözlerden uzak kalmasına neden olunmaktaymış. Yeni bir müzenin inşası kaçınılmazmış.</p>

  <p class="normal">Yapılması kaçınılmaz olan yeni müze binasında, slaytlardan ve uzmanın sunumundan anlayabildiğim kadarıyla, yapılanma dikdörtgen formda bir merkez avlu etrafında planlanmakta. Mimari tasarımları hazır olan müze projesinde, altı sergi salonunun yanı sıra paha biçilemeyen Sebasteion panolarının aslına uygun biçimde sergilenebileceği uzun bir galeri de yer almakta. İzmir Afrodisias Sevenler Derneği'nin yemeğinde, masayı paylaştığım dernek üyelerinden öğrendim ki, bu müzenin var olmasıyla, Afrodisias'ın önemi ve zenginliği hakkında gerçek bir fikre sahip olmak ancak "mümkün" olacak.</p>

  <p class="normal">Afrodisias, 1900'lerin başından beri tarihçi ve gezginlerin uğrak yeriymiş. Gel zaman git zaman kentte amatör pek çok kazı ve araştırma yapılmış, ama Afrodisias'ı bugüne getiren hiç kuşkusuz Prof. Dr. Kenan Erim olmuş. 1960 yılında, New York Üniversitesi adına kentte kazı yapmaya başlayan Erim, gerçek bir aşkla bağlandığı bu aşk tanrıçasının kentinde Aphrodisias kazılarını güvence altına alabilmek için Türkiye, ABD ve Fransa'da üyeleri bulunan Afrodisias'ı Sevenler Derneği'nin Türkiye'deki kuruculuğunu da yapmış. Allem etmiş kallem etmiş, kentteki kazıların devam edebilmesi için gerekli maddi kaynak ve bilimsel ekipmanı sağlamış.</p>

  <p class="normal">Kenan Erim, tam otuz yılını bu kente adamış. Kendisini tanıyanlar, bir otuz yılı daha olsaydı onu da çoktan gözden çıkaracağını söylemekte. 1990 yılında yaşama veda edince, o çok sevdiği kentindeki en görkemli yapılardan birinin, Afrodit Tapınağı'nın da içinde bulunduğu kutsal alana giriş yapısı olan Tetrapylon'un yanına gömülerek ölümsüzleşmiş. Günümüzün en önemli Greko-Romen merkezlerinden biri olarak tanımlanan Afrodisias'ın keşfedilmesi ve varlığını halen sürdürmesini sağlayan ölümsüz Kenan Erim'i, 1987 yılında İstanbul'da kurulan Geyre Vakfı kurucusu Sevgi Gönül'ü, 2002 yılında aramızdan ayrılan "Arkeolojinin Duayeni" Ordinaryüs Profesör Ekrem Akurgal'ı ve tüm emeği geçenleri o akşam minnetle andım. Günümüzde kazı çalışmalarını yürüten Prof. Smith ve Prof. Christopher Ratte'i de sevgiyle selamladım. Bu hazinenin yer aldığı topraklardaki eşsiz eserlerin bir an önce yerüstüne kavuşmasını arzuladım. İzmir'den 230 km, Denizli'den 160 km uzaklıkta bulunan Afrodisias'ı en kısa süre içinde ziyaret etmeyi de o gece hemen oracıkta programladım.</p>

  <p class="normal">"Var taze balııık..."</p>

  <p class="normal">Sokaktan, kasası kapalı bir kamyonet geçti.</p>

  <p class="normal">"Var çupra, var levrek, var tavukbalığı, var barbun, var lidaki..."</p>

  <p class="normal">Balıkçı bu...</p>

  <p class="normal">Giritli mi ne, tümceyi ters kuruyor.</p>

  <p class="normal">"Televizyon, anten tamiriii..."</p>

  <p class="normal">"Sıhhi tesisatçı geldiii..."</p>

  <p class="normal">Günde üç-dört seyyar satıcı geçiyor buradan. Kazançları vergilendirilmediği için, ikincil piyasanın temel taşları olarak tanımlıyorum onları.</p>

  <p class="normal">İstanbul'un da girişimci ve atılımcılarıdır bunlar. Trafiğin tıkandığı yerlerde, cep telefonlarını aracın çakmak girişinden şarj etmek için aparat, yağmurlu havada şemsiye, maçlarda bayrak, otobanlarda kâğıt helva satarlar.</p>

  <p class="normal">Kazanç neredeyse oradadırlar.</p>

  <p class="normal">Seyyar köfteciler maç biletlerinin hangi gün satılacağını bilir ve biletlerin satışa çıktığı gün statların etrafında bitiverirler. Ama içlerinde en özgünleri tekerlekli ve camlı bir tezgâhta asma kapı kilidinden tırnak makasına kadar her şeyi satanlarıdır. Olası bir serbest dolaşım hakkından sonra, Avrupa'da yaşayan insanların bu satıcıları görüp ne düşüneceği her zaman en büyük merakım olmuştur.</p>

  <p class="normal">Kazanında mısır kaynatıp, Alibeyköyü'nde mısır tarlası kalmış gibi "Alibeyköyü'nün sütlü mısırı" diye bağırarak mısır satanlar da vardır; karlı kış akşamları mangallarından mis gibi kokular yayan kestaneciler de... Onların, piknik tüpüyle çalışan lambaları, tezgâhta sıralanan kestanelerine ayrı bir renk katar. "Kestane kebapçılar", genel olarak kalın kazaklarının üzerine yıpranmış deri yelek giyerler, boyunlarına da üç beş kez kahverengi atkı dolarlar.</p>

  <p class="normal">Ne tuhaf! Kestane alışverişi, şu yaşımda bile oyuncak alışverişini anımsatır bana. Her şey küçücüktür orada. Sevimli bir terazisi vardır kestanecinin: İki kefeli küçücük bir terazi... Terazinin ağırlıkları da küçücüktür: 50 ya da 100 gramlık... Kestane gramla satılır. Alıcıya yalnızsa 100, iki kişiyse 200 gram yeter de artar bile. Kestaneci, maşayla aldığı kestaneleri küçücük kese kâğıtlarına koyarak tartar. Her şeyin küçücük olduğu bu tezgâhın başındaki kestaneci, cüceler ülkesine düşmüş bir Gulliver gibidir.</p>

  <p class="normal">Geçenlerde gazetede okudum, "Uyanıklar Kenti" İstanbul'un Boğaziçi Köprüsü üzerinde bulunan seyyar satıcıları, kendilerine yepyeni ve bol kârlı bir sektör yaratmış. Kaçak geçiş cezasını ödemek istemeyen, KGS'si (Kontrollü Geçiş Sistemi Kartı) olmayan araçlar, bu satıcıların KGS'sini kullanarak köprüden geçiyorlarmış. Araç kaçak geçerse 33 YTL. ceza ödenmesi zorunlu. Seyyar satıcının kartından geçişin bedeli ise 5 YTL. Seyyar satıcılar, bu sayede her araçtan 2 YTL kâr eder olmuş, böylece bir geçişte satıcının eline bir simit ya da su sattığında kazandığı paranın yaklaşık dört katı geçmekteymiş.</p>

  <p class="normal">"Su var, simit var, kâğıt helva, KGS var..."</p>

  <p class="normal">Sanırım şimdilerde böyle bağırıyorlardır Boğaziçi Köprüsü'nün seyyar satıcıları.</p>

  <p class="normal">Seyyar satıcı deyip geçmek olur mu hiç? Çocukluğumun İstanbul'unun da süsüdür seyyar satıcılar. Örneğin, yoğurtçular. Omuzlarına astıkları sırığın ucuna terazi misali yoğurt tepsilerini dizip, "Yoğurtçu... Yoğuuuurt kaymaaak" diye bağırırlardı. Kendilerinden önce hep sesleri girerdi sokağa. Çan çalarak da haber verirlerdi geldiklerini ve sattıkları yoğurt, serçe parmağı kadar sapsarı kaymaklı olurdu. Terazinin bir kefesine koydukları tabağın karşılığına irili ufaklı taşlar koyarak darasını alır, yoğurdu peynir gibi keserek tartarlardı. Yoğurdun yanında yumurta sattıkları da olurdu.</p>

  <p class="normal">Bir de sütçüler vardı. Kimi yoğurtçular gibi boyunlarında taşıdıkları uzunca sopanın iki ucundan sarkan iplerde, kimi "sütçü beygiri"nin iki yanında asılı güğümleriyle "süüütçüüü" diye bağırarak gezerlerdi mahalle aralarını.</p>

  <p class="normal">"Pastörize" edilmemiş zamanlardı o zamanlar.</p>

  <p class="normal">Sütçü, güneş yanığı kollarını uzatır, çömelir gibi yapar, güğümü dizinin üstüne dayar, damarları sayılabilen elleriyle bir litrelik kabın sapını kavrayarak tencereyi doldururdu. Yanılmıyorsam, kış akşamları "bozzaaa" diye bağırarak boza satan da onlardı.</p>

  <p class="normal">Doğranmış sebzelerin poşetlerle donduruculara girmediği, menemen yapmak için hazır sosların üretilmediği, keklerin, kurabiyelerin, böreklerin hazır vaziyette market raflarına dizilmediği günlerdi o günler. Annelerimiz kendi hünerlerini sergilerdi. Burunlarındaki halkaya bağlı zincirlerinden çekiştirilen "Kocaoğlan"lar geçerdi sokaktan, gösterilerinin finalinde "hamamdaki kocakarılar gibi" bayılan.</p>

  <p class="normal">Tablalarını başının üstünde taşırken "Akşam simidi akşaaam" diye çığıran simitçiler, apak önlükleriyle dondurmacılar, tekerlekli arabalarını iten "zerzevatçılar", nakaratı "vay ne güzel naaaneeem" olan bir şarkıyı okuyan naneciler, tahin pekmezciler, taze cevizciler, elma şekerciler, keten helvacılar...</p>

  <p class="normal">Her türlü kolay taşınabilir dikiş araç gereçleri, kumaşlar, hırka, bluz, irili ufaklı kül tablaları, vazo gibi şeyler satan ve "çerçi" olarak adlandırılan seyyar manifaturacılar da vardı o günlerde. Onların da, zerzevatçılarınki gibi elle ittikleri bir satış arabası olurdu. Bazen de, bir atın iki yanına kocaman iki dolap yüklerler, mallarını o dolabın içine istiflerlerdi. Çerçicilerin ev kadınlarına taksit olanağı sağladığı da olurdu. Kalınca bir taksit defteri tutar, haftada en az bir kez aynı sokağa uğrar, hem bir şeyler satar, hem de taksitleri toplarlardı.</p>

  <p class="normal">Çocukluk anılarımda kapı kapı gezen bohçacı kadınlar da bulunmakta. "Bohçacı geldi hanııım," sesi hâlâ kulaklarımda çınlamakta. Tek tek çalınan kapılar... Ev hanımlarına kapı aralığından, kafesler açılarak gösterilen tülbentler, yazmalar, fistanlık basmalar... Mahalle dedikoduları, taşınan aşk mektupları...</p>

  <p class="normal">Bir de, üç ayaklı araba ya da omuzlarında eski palto, ceket, pantolonla geçen eskicileri unutamam.</p>

  <p class="normal">"Eskiler alırııım, eskiciii..."</p>

  <p class="normal">Ne büyük umuttu çocuklar için eskiciler! Eskicinin elinde kullanılmış birkaç rulman olması, çocukların işine öyle yarardı ki! Evden eski gazeteler toplanıp getirilir, karşılığında rulman alınırdı. Bu rulmanlarla, günümüzün "kay-kay"ına benzeyen ve bazen "tornet", bazen "bilyeli" denilen tahtadan oyuncak yapılırdı.</p>

  <p class="normal">Ya bileyiciler! Bileyiciler yalnız evlerde kullanılan bıçakları değil, aynı zamanda mahalle kasabının bıçaklarını da, üzerine kâğıt düşse ikiye ayıracak denli keskinleştirirdi. Evin hanımı, bileyicinin sesi uzaklardan duyulur duyulmaz cama çıkar, bileyiciye seslenir ve bilenecek bıçakları teslim ederdi. İşin bundan sonrası bileyicinin hünerini göstermeye başlamasıyla birlikte, bir şölen halini alırdı. Sırtında taşıdığı dört ayaklı tezgâhını işi aldığı evin önünde kurar, ayaklarıyla tezgâhın pedalına basarak bıçakları bileyecek pürtüklü tekerleği döndürmeye başlardı. Bıçaklar tekerleğe değdiğinde bir uğultu başlar ve turuncu renkli kıvılcımlar fışkırırdı tekerleğin döndüğü yöne doğru. Her biri birbirinden ayrı, inanılmaz bir renk cümbüşüydü her keresinde gözlemlenen.</p>

  <p class="normal">Geçmişin anılar dünyasında macuncular da var. Onlar, üçgenler haline böldükleri yuvarlak bir tepsiyi bölümlere ayırıp, rengârenk macunlar satarlardı. Sonra bir de şarkı-türkü-gazel satanlar vardı ki, onlar tam anlamıyla başka bir olaydı. Hem şarkı-türkü-gazel kitapçıkları satar, hem de sattıkları kitapçıktan "Su akmazsa çağlamaz / Kendi düşen ağlamaz" gibi şarkıları okurlardı. Omuzlarına koydukları ya da ata yükledikleri tenekelerle su satan sakalar da belleğimden hiç çıkmadı bugüne değin. Bakır kapları maharetle kalaylayan, hemen hepsi Çingene kalaycılar da...</p>

  <p class="normal">Babam omuzlarına koydukları sırığa dizdikleri sakatatları satan seyyar ciğercileri; mangalıyla dolaşıp duran ve isteyene mangalında cezveyle kahve pişiren seyyar kahvecileri; ellerinde ustura, sabun, fırça, makas ve suluklarıyla aynı zamanda diş de çeken, sünnet de yapan seyyar berberleri; mahallelerde göbek atıp para kazanan "çengi" takımlarını; pideye benzer kaba, esmer ekmek satan "fodlacı"ları anlatırdı sorduğumda.</p>

  <p class="normal">Bakalım ileride torunlarıma anlatacak ne kalacak bana!</p>

  <p class="normal">Dün sabah 08.00 sularında kalktım, yüzümü yıkamadan mayomu giydim. Evin önünden yüz yetmiş adım attıktan sonra, kıyının denize son uzantısından kendimi bıraktım.</p>

  <p class="normal">Her sabah böyle yapıyorum.</p>

  <p class="normal">Evden çıkıp, kıyıdaki platformun ucuna geldiğimde, burnumu sağ elimin baş ve işaret parmaklarıyla kapatıp, tempomu hiç yitirmeden ve de hiç düşünmeden kendimi suya bırakıyorum. Sonrasında, karşıdaki "Aqua-Termal Havuz"a doğru on beş kulaç atıyor, kollarımla yirmi kadar makas hareketi yapıyor, kurbağa gibi yüzüp kıyıya dönüş yapıyorum.</p>

  <p class="normal">Bu hal, bana intiharı çağrıştırıyor.</p>

  <p class="normal">Belki de bir tür merak bu...</p>

  <p class="normal">Tam o sırada, ilk olarak son şansı iyi kullanamadığımı düşünüyor, turkuaza gözü kapalı dalıyorum.</p>

  <p class="normal">Sanki ellerim ve kollarım bağlı...</p>

  <p class="normal">Saygısızlık...</p>

  <p class="normal">Farklı olmak değil, hiç olmamak duygusu...</p>

  <p class="normal">Sorunun çözülebileceğini görememek hali... Ya da her şeyin çözüleceğini sanan, ancak hiçbir şeyi çözemeyen bir eylem türü...</p>

  <p class="normal">Suya düşmezden önce gözlerimi kapattığımda, tüm yaşamımı salise içinde yeniden yaşıyorum. Dikkat kesiliyorum, mutsuzluğum cesaretimle çiftleşiyor.</p>

  <p class="normal">Bu işten ciddi anlamda keyif alıyorum.</p>

  <p class="normal">Dün sabah da aynı keyfi aldıktan sonra çıktım, eve geldim, bahçede duşumu yaptım. Tam başımı kuruluyordum ki, badem ağacının gövdesinde sağlı sollu iki şerit halinde olamazcasına bir disiplin içinde gidip gelen karıncaları gördüm. Çam ağacına tünemiş ağustosböcekleri, akşamdan kalma türkülerini sürdürmekteydi.</p>

  <p class="normal">Doğal olarak aklıma La Fontaine geldi. Karınca, bütün bir yaz yalnız kendini, yalnız özünü düşünerek kışlık yiyeceğini düzmüş de, ambarlarını doldurmuş da, şimdi buğday çuvalları arasında, burnu Kaf Dağı'nda oturmaktaymış da... Bütün bir yaz, karıncanın taneleri birbiri peşinden evine sürüklerken, ağustosböceğinin türkülerinden haz aldığını, o türkülerle yazın güzelliğini bir parçacık dahi olsa anlayabildiğini yazmaz La Fontaine. Karlı bir kış günü karıncanın kapısını çalan ağustosböceğini, üstüne üstlük, kendi aklınca alay ederek kovuşunu anlatır.</p>

  <p class="normal">Bu masalı oldum olası sevmemişimdir, ama bu sevgisizliğim karıncaları "takdir" etmemi elbette ki engellememiştir. Nitekim, yeryüzünde en kalabalık nüfusa sahip olan canlıların karıncalar olduğunu geçenlerde bir belgeselde izledim, hayran oldum. Her yeni doğan kırk insana karşılık, yaklaşık yedi yüz milyon karınca dünyaya geliyormuş. İnanılır gibi değil! İnanılır gibi değil, ama böcek türlerinin en "sosyal"leşmişi oldukları, en iyi örgütlenenlerin, "koloni" denilen topluluklar halinde yaşayanları olduğunu yadsıyabilir miyim? Örgütlenmeleri öyle gelişmiş bir düzen içinde ki, bu açıdan insanlarınkine benzer bir uygarlığa sahip olduklarını bile düşündüm.</p>

  <p class="normal">Karıncalar besinlerini üretip depolarken, yavrularını gözetir, kolonilerini korur ve savaşırlarmış. Hatta doğada "terzilik" yapıp, "tarım"la uğraşan, "hayvan yetiştiren" koloniler bile varmış. Doğru mu yanlış mı bilemem, ben hayvanbilimcilerin yalancısıyım. Aralarında çok güçlü bir iletişim ağı bulunan karıncaların, toplumsal örgütlenme ve uzmanlaşma açısından bakıldığında, hiçbir canlı ile kıyaslanamayacak üstünlükte olduğunu da onlar söylediler.</p>

  <p class="normal">Günümüzde toplumsal örgütlenmeleri sağlamak, sosyo-ekonomik sorunlara kalıcı çözümler bulabilmek için kurulan "düşünce grupları"nda (think-tankler), üstün zekâ ve eğitim düzeyine sahip araştırmacıların geceli gündüzlü çalışmalar yapmakta olduklarını biliyorum. İdeologlar ise, yüzyıllardır sosyal modeller üretmekteler. Bunca yoğun çabaya karşın dünya geneline baktığımızda, henüz ideal bir sosyo-ekonomik toplum düzenine ulaşabilmiş değiliz. İnsan toplulukları içinde daima rekabete ve kişisel çıkarlara dayalı bir düzen anlayışı olduğundan, kurulan düzenlerin kusursuz olması hiçbir zaman mümkün olamıyor. Oysa baksanıza, karıncalar, kendileri açısından en ideal olan sosyal sistemi milyonlarca yıl öncesinden günümüze kadar hiçbir aksaklığa meydan vermeden sürdürmekteler.</p>

  <p class="normal">Yaz boyunca cırtlak cırtlak öten ve genelde patlayarak öldükleri söylenen ağustosböceğiyle bu yaz daha bir iyi tanıştık. Kendilerine özgü, koro halinde ötüyorlardı. Sıcağı çok sevdiklerini, bazı türlerinin çok özgün ses çıkardıklarını biliyordum. Ses çıkarmalarının ve işitmenin çiftleşmede ve kur yapmadaki önemini, dişilerin erkeğin sesine yöneldiğini, dişisi yanına gelen erkeğin sesinin kesildiğini, bazen sussunlar diye ellerimi çırpmamın bile dişileri cezbettiğini yeni araştırdım, yeni öğrendim.</p>

  <p class="normal">Erkekler, dişilerine yandan yaklaşır ve karın bölgesi (abdomen) ucundaki çiftleşme aygıtlarını, alttan, dişinin yumurta koyma borusunun kaidesindeki dişi kanalına sokarlarmış. Bir süre sonra dişi, odunlu bir bitkinin ince dalına ya da kalın bir otun sapına yumurtalarını yerleştirir, bunun için güçlü testereli yumurtasını bitkinin içine sokar ve çok defa oval yapılı olan birçok yumurtayı bu delikten içeri itermiş. Bir ay içinde dört yüz-altı yüz yumurta bırakırlarmış. Yumurta bırakmak için yararlandıkları dallar çok defa kuruduğundan bazen fire verirlermiş. Yumurta deliklerinden çıkan nimfler toprağa düşer, toprakta 15-60 cm. derinliklerinde galeriler açarak değişik bitkilerin köklerini emerek beslenirlermiş.</p>

  <p class="normal">Nimf dönemleri, toprak içinde iki buçuk yıl kadar sürermiş. Gelişmelerini tamamlayan nimfler, genellikle geceleri topraktan çıkarak bir ağaca, çalıya ya da ota tırmanarak sıkıca tutunur ve daha sonra göğüslerinin üzerindeki deride açılan bir yarıktan dışarıya süzülürlermiş. Ve de erginlerinin yaşam süresi sadece dört, bilemedin altı haftaymış.</p>

  <p class="normal">Bunları da öğrenince ağustosböceğinin bütün bir yaz kendini, özünü düşünmeden, türkü çığırmasını kahramanlık olarak tanımladım. La Fontaine'den de daha bir soğudum. Olamazdı. Ağustosböceği, gidip karıncanın kapısını çalacak kadar ruhsuzlaşamaz, "sanatçı" yürek gücünü böyle aşağılaşarak yitiremezdi.</p>

  <p class="normal">Diğerlerini bilemem, ama Sissus'un ağustosböceklerinin tam anlamıyla birer sanatçı olduklarını düşündüm. Bütün bir yaz, sıcak günleri, ılık yıldızlı geceleri sevinçli türküleriyle süslediler. Gün içinde çalışırken, yıldızların altında rakımı içerken onların sesinden tat aldım ben. Kararım doğruydu, hepsi birer sanatçıydı. Şarkılarını söylemek için soluk tükettiler, yürekçiklerini parçalara bölerek ışıklı damlalar gibi ses biçimine sokarak havaya eşit oranda dağıttılar. Yoruldular. Yalnız kendileri için değil, tüm dinleyenleri için didindiler. Esasında başkaları için türkü söylemeye öyle alışmıştılar ki, kendilerini hiç düşünmediler. Bütün bir yaz, kendi özel yaşamlarını bir kerecik dahi olsun akıllarına getirmediler. Adadılar ömürlerini coşkuya...</p>

  <p class="normal">Haklıydılar. İki buçuk yıl dünyaya gelmek için bekleyip, hepi topu bir ay yaşamak uğruna değer miydi karınca gibi çalışmaya?</p>

  <p class="normal">Akşam olduğunda onların ezgilerine ben de eşlik ettim.</p>

  <p class="normal">Ağustosböceğileştim.</p>

  <p class="normal">Dün gece bahçedeki koltuğa yayılıp Yeni Zelandalı Soprano Kiri Te Kanawa'nın "compact disc"ini dinlemekteydim.</p>

  <p class="normal">Gözlerimi kapadım, ayaküstü bir düş gördüm.</p>

  <p class="normal">Vadiler ve tepeler üzerinde dalgalanan bir bulut gibi tek başıma gökyüzünde dolaşmaktaydım.</p>

  <p class="normal">Birdenbire gölün kıyısında, ağaçların altında, rüzgârla ürperip oynaşan nergislerin ayırdına vardım. Samanyolu içinde parlayıp, kıvılcım saçan yıldızlar gibi sonsuz bir yol halinde kıyı boyunca uzanırlarken, yavaş yavaş ve sevinçle başlarını sallamaktaydılar.</p>

  <p class="normal">Nergisler birdenbire anılarımın çerçevesine giriverdi.</p>

  <p class="normal">Nereden nereye, ama oldu.</p>

  <p class="normal">Yüreğim nergislerle itişmeye, birleşmeye başladı, zevklere boğulduğumu duyumsadım.</p>

  <p class="normal">Kanawa, Richard Strauss'un (1864-1949) "Son Dört Şarkı" başlıklı dört liedini okuyordu. "Son Dört Şarkı"nın ilkinin Joseph von Eichendorf'un (1788-1857) "Akşamın Kızıllığında" adlı şiiri üzerine (galiba 1947'de) bestelendiğini, aynı atmosferi içeren üç şiire daha rastlayınca bütünün oluştuğunu, üzerine ışıklar yağası Dr. Önder Dai aktarmış, üstüne üstlük çıkarıp bir de Schwarzkopf'un kasetini vermişti.</p>

  <p class="normal">Orkestranın minik yol göstermesiyle, Kanawa insan yaşamının uyanışı olan ilkbaharı anlatmaya başladı.</p>

  <p class="normal">Vadilerin koyu gölgesindeki ağaçlar, mavi gökyüzü, hoş kokular ve kuş sesleri...</p>

  <p class="normal">Gözlerimi daha da sıkı yumdum.</p>

  <p class="normal">Kanawa, alt rejisterden üst rejistere geçiş yaptı, sevgilinin zarif sesini duydum. Anladım, sevgili denilen kutsal varlık karşısında, tüm bedenin titreyişini anlatıyordu. Kapalı gözle ayaküstü gördüğüm düşte her şey, çayır, orman, dere, toprak, bana gökyüzünden inme bir aydınlık içinde göründü. Bütün dünya, sevgiden baygın bir biçimde mutluluğa koşuyordu. Arılar, içlerinde sevecen yürekler besleyen küçücük çanlar gibi vızıldadı.</p>

  <p class="normal">Her şey, herkes gülüyor, sendeliyor, kımıldanıyor, deviniyor...</p>

  <p class="normal">Bayıltıcı bir baş dönmesi...</p>

  <p class="normal">Bahçedeki gül, az önce can verirken sarhoş ettiği sedef kanatlı arıya duyduğu yoğun kıskançlıkla yapraklarını kapattı.</p>

  <p class="normal">Kalbimin neden bu denli hızlı çarptığını düşünmeye başladım.</p>

  <p class="normal">İkinci şarkı "Eylül"dü.</p>

  <p class="normal">Düşen solmuş yapraklar...</p>

  <p class="normal">Bahçe hüzün içindeydi, çiçekler karanlığa umarsız boyun eğdi. Gün, sessizce sonunu seyrederken, akasya ağacının yaprakları toprağa birer altın ağırlığında kondu, yayıldı, dağıldı. Yaz mevsiminin tümüyle ve son kez hüzünle gülümsediğini benden başka gören olmadı. O sırada güller, umutsuzcasına huzuru aramaktaydılar.</p>

  <p class="normal">Keman ve korno sololarıyla süslenen üçüncü lied, ölüm düşüncesinin başlangıç günlerini anlatıyordu ve "Uyku Zamanı" adını taşımaktaydı. Kanawa, kafa rezonansını arttırırken, ateşli özlemlerin yıldızlı geceye uykulu bir çocuk gibi bırakılışından söz etti. Birden, nasıl oldu bilemiyorum, içimde bir ışık kırıldı, bir hayal uçtu, acı ile haz çılgınca çarpıştı. Kanawa, etkileyici müzik becerisine, sesini lied'in içeriğine uygun bir biçimde kullanma ve seyircinin dinlediğini anlamasını sağlama yeteneğini de ekleyince, anlayabildiğim kadarıyla, tüm eller işlerini terk etti, tüm düşünceler unutuldu, duygular uykuya gömüldü, sevgi askıya asıldı.</p>

  <p class="normal">Evet...</p>

  <p class="normal">Ölüm kazanmak üzereydi.</p>

  <p class="normal">Başıboş kalan ruh da, özgürce kanatlanıp derinlere, sonsuz yaşama doğru akşamın ve Kiri Te Kanawa'nın büyüsü içinde havalanmaya kalkmaz mı! Yaşımın yaşamıma getirdiği tüm mozaikler erimek üzereydi.</p>

  <p class="normal">Sıra geldi ölüme hazır vaziyette bekleyişeee...</p>

  <p class="normal">El ele tutuşmuş iki sevgilinin hüzün ve neşe arasından geçerek, sessiz toprakta dinlenişlerini anlatan üçüncü şarkı başladığında, az önce ayaküstü gördüğüm düşün, içimdeki taşınamaz keyfi, taaa yukarılara tırmanmaya başlamıştı. Tanrıyı korkusuzca alt ettim. Ölüm karşısında çırılçıplaktık, korumasızdık, ama Kanawa'nın "formant"ları, diğer seyircileri bilemem, ama beni daha bir yontuyordu.</p>

  <p class="normal">İçimden Nâzım Babanın</p>

  <p class="indentmetin">"'- Paydos...' –diyecek bize bir gün tabiat anamız,–</p>

  <p class="indentmetin">'gülmek, ağlamak bitti çocuğum...'</p>

  <p class="indentmetin">Ve tekrar uçsuz bucaksız başlayacak:</p>

  <p class="indentmetin">görmeyen, konuşmayan, düşünmeyen hayat..."</p>

  <p class="normal">rubaisini tutturdum.</p>

  <p class="normal">Ölüme karşı direnme, kabadayılaşma gücüm belirginleşti. Düşümün çevresindeki derin vadilerde, havanın kararmasıyla ortaya çıkan birbirlerine âşık iki tarlakuşunun, geceyi düşleyerek havada yükselişini ve sonrasında uçmayı bırakıp beraberce uykuya hazırlanırlarken, içinde bulundukları kayboluş tedirginliğini koyacak yer bulamayışlarını duyumsuyordum.</p>

  <p class="normal">Flütün trilleri tarlakuşunu canlandırdı.</p>

  <p class="normal">Kiri Te Kanawa, sesiyle; esmiş, yırtmış, parçalamış, vurmuş, şimşekler çaktırmış, yakmıştı.</p>

  <p class="normal">Akşamın ışıkları, o sırada, bir tutam gökyüzü altında benim için özel pırlanta ışıkları saçarak sessizce birleşti. Kocaman bir ses:</p>

  <p class="normal">"Parıltı, şan, haz, düş ve ölümsüzlük... Seç seçebildiğini," diye gürledi.</p>

  <p class="normal">"Hepsi senin olsun," dedim, "içimde pamuklara sararak büyüttüğüm sevgi duygum benden eksik olmasın, bu bana yeter de artar bile"...</p>

  <p class="normal">Gözlerimi açtım.</p>

  <p class="normal">Başımı gökyüzüne kaldırdığımda, bir yıldızın beni tanıyarak sevinçle el salladığını gördüm.</p>

  <p class="normal">Selamlaştık...</p>

  <p class="normal">Sevgilim, Büyükhanımı alıp bir akraba ziyaretine gitti. Saat birazdan 20.00 olacak. Yıllar yılı masa başına oturup mektup yazmamıştım.</p>

  <p class="normal">Özendim mi ne!</p>

  <p class="normal">Oturdum, karıma mektup yazdım.</p>

  <p class="normal">"Biliyor musun tırnak ucum, yurdumda aç açık insanlar milyon artı milyon dert doğurdukça ben seni eksiksiz sevemem.</p>

  <p class="normal">İnsanları birbirine düşman eden, toplum içindeki bağları kopararak parçalanmaya iten bu ötekileştirici, bu olamazcasına düşmanca politikalar sürdükçe sevgimi sana huzur içinde veremem.</p>

  <p class="normal">Her türden etnik, dini ve benzeri kimliklerin özgürce yaşayabildiği, farklı kültürlerin ve düşüncelerin kendilerini ifade olanaklarının olacağı ortam yaratılmadıkça sana aşkımın sıcaklığından söz edemem.</p>

  <p class="normal">Özgürlükçü laiklik anlayışı bu topluma egemen olamazsa, bir arada kardeşçe yaşama kültürüne yeniden kavuşulamazsa, toplumsal barış ve huzur tek reçete sayılamazsa, artık ben sana rahatlıkla 'seni seviyorum' diyemem.</p>

  <p class="normal">Ülkenin dört bir tarafını yeni cenazeler sararken, ağlayan anaların babaların, kardaşların, yavukluların acısı yüreklerimizi dağlarken ve de ben onların göz külhanlarının altında ezilirken, seni ne çok sevdiğimi günde üç kez yineleyemem.</p>

  <p class="normal">Son yirmi yılı aşkın bir süredir sorunu şiddete dayalı politikalarla çözemediklerine göre, silahların konuştuğu ortamlarda demokrasinin esamisi okunamayacağına göre, bizler sorunların barışçıl ortamda ve demokratik yöntemlerle çözülebileceği inancından inatla uzaklaştırılıyorsak, senin ellerinin sıcaklığını eskisi gibi hissedemem.</p>

  <p class="normal">Şiddet ve gerilim ortamlarının yarattığı kitlesel kamplaşmalar bir yana, bir de 'kitlesel refleks' çağrıları toplumu kamplaştırma ve çatışma ortamı yaratırken, sensiz bir dakika ayrı kalamayacağımı heyecanıma heyecan katarak söyleyemem.</p>

  <p class="normal">Kardeşçe bir arada yaşamayı sağlayacak iklimi yaratmak istemeyen; IMF ve Dünya Bankası'ndan on üzerinden on puan almakla övünen AKP, demokrasiyle çelik çomak oynarken; polisin görev ve yetkilerini düzenleyen yasada olduğu gibi anti-demokratik ne kadar uygulama varsa Meclis'ten geçiri geçiriverirken seni düşlerimde büyütemem.</p>

  <p class="normal">Yürütülen sosyo-ekonomik politikaların sonucu çözülmeler ve çökme, geçici ve kısmi önlemlerle aşılamazken; ilkesizleşmiş ve birbirinin aynası siyasi partiler Türkiye'nin sorunlarına köklü çözüm üretemezlerken; anti-demokratik yasalar, emek karşıtı özelleştirmeci politikalar halkı karar mekanizmalarından uzaklaştırırken, seni içime daha çok, daha da çok yerleştiremem.</p>

  <p class="normal">Ülke halkı, kendisini yönettiğini sandığı kısır beyinlerin yönetiminde yoksulluğa, ırkçılığa ve gericiliğe teslim edilirken; dayatılan sahte çözümler halkımıza 'yol' olarak kakalanmak istenirken; ırkçılığa varan milliyetçi söylemler, sosyal ve siyasal yaşamı din temelli anlayışa göre kurgulamayı düşlerken, seni yüreğime sindiremem.</p>

  <p class="normal">Genel seçimlere şunun şurasında tamı tamamına yirmi altı gün kalmışken eşit, özgür, bağımsız, demokratik ve laik bir Türkiye'de bir arada kardeşçe yaşam anlayışının egemen olmasını sağlayacak yürekli, yurtsever bağımsız milletvekilleri Meclis'e doluşamazsa, kucağımdaki başını okşarken, kulağına aşk sözcükleri üfleyemem.</p>

  <p class="normal">Seni sevemem..."</p>

  <p class="normal">Mektubu bitirdim.</p>

  <p class="normal">İyi de, yarın sabah postaya mı versem, yoksa akşam yatmadan önce zarfa koyup sevgilimin başucuna mı bıraksam?</p>

  <p class="normal">Acaba, ne etsem, nasıl yapsam?</p>

  <p class="normal">Gün o gün ki, türban, günümüzde bir özgürlük sorunu olarak ele alınmakta.</p>

  <p class="normal">Örneğin, Cumhurbaşkanı'nın eşinin başında türbanıyla devlet protokolünde yer alabileceği savı, artık kişisel özgürlük fikri çerçevesinde tartışılıyor.</p>

  <p class="normal">Kişisel özgürlük fikri de ne ola ki?</p>

  <p class="normal">Türban "sorunu", salt bireysel seçime, negatif özgürlük anlayışına indirgenebilir mi?</p>

  <p class="normal">Yani, türban bireysel bir yeğleme öyle mi?</p>

  <p class="normal">Kendi ussallığını belirleyebilen bireyin tercihinden mi ibaret türbanı kafaya takmak?</p>

  <p class="normal">Öyle ya da böyle, ama demokratik yoldan seçilmiş bir Cumhurbaşkanı'nın eşinin giyim kuşamıyla böylesine "yakın plan" ilgilenmemiz, bence demokrasi ve "malûm" geniş kesimin pek benimsediği liberal değerlere aykırı. İlk bakışta oldukça makul görünen bu "aykırıdan yana" değerlendirmem, esasında eksik. Eksiklik, özgürlüğün bireysel yeğlemeye ve bireyin zorlamaya dayanmayan her türlü davranışının ussallığına indirgenmesinde. Türbanı negatif özgürlüğe indirgeyerek savunan liberal görüşün açmazı, türbanın kadın bedeni üzerinde kurulan bir egemenliğin simgesi olduğunu kabullenmemesi, türbanı kadını özgür bir "birey" olmaktan alıkoyan ve onu toplum içinde "erkeği tahrik eden bir nesneye indirgeyen" dinsel yasaların bir uzantısı olarak görmemesinde, görememesinde.</p>

  <p class="normal">Yani, türban basit bir yeğleme değil. Aksine küçük yaştan itibaren nesneleştirilen kadının "tercih" haline getirilmiş bir zorunluluğu. Saçının bir teli bile namahreme göründüğünde zina etmiş gibi günaha gireceğine ve cehennemde cayır cayır yanacağına inandırılan kadın için, türbanın bir "bireysel tercih" olduğunu söylemek, enayiler için bir söylem. Türban, kamusal alana çıkan kadının, yasalarını erkeklerin saptadığı bir evrende varolabilmek için, yine erkekler tarafından belirlenen biçimlerde ve ancak onları "tahrik" etmeyecek biçimde varolabileceklerine "amir" kurallar bütününün bir uzantısı.</p>

  <p class="normal">O halde sormalı: "Bu haliyle türbanın bireysel tercih özgürlüğüyle yakından uzaktan ilgisi var mı?" Elbette ki yok. Türban kadını özgürleşmekten, bireyleşmekten, çağdaş toplumun, yani "kendi aklını kullanmaya cesaret eden" bireylerin oluşturduğu toplumun üyesi olmaktan alıkoyan bir uygulama. Uygarlıktan uzak, nesneleştiren bir uygulama.</p>

  <p class="normal">Türbanı, Cumhuriyet'in değerleri fikri etrafında tartışan ve Cumhuriyet'i temsil etmesi gereken Cumhurbaşkanı eşinin türbanlı olmasının, Cumhuriyet'in temel değerleri ile çeliştiğini söyleyen görüş de, bence kısır döngüye sıkışmış bir düşüncenin ürünü. Doğru, türban çağdaş değil, çağdaş olmasına çağdaş değil, ama onu çağcıllığın dışına iten, Cumhuriyet dönemi reformlarının türbana karşı olması da değil. Çağcıl denilenle türban arasında oluşan doğrudan çelişki, özgürleşmekle türban arasındaki ilişki çelimsizliğinden başka bir şey değil. Yoksa, hiçbir şey Atatürk öyle demiş ya da yasalar onu yasaklamış diye artık bu toplumda çağdaş ya da çağdışı sayılmıyor.</p>

  <p class="normal">Benim değişmeyecek düşünceme göre kadın, kamusal alanda erkeğe bağımlı, onun koyduğu kurallara uymasını zorunlu kılan bir zihniyetin simgesi halinde. Gelgelelim, ne yapayım ki, düşlerimi süsleyen dünya kurulana kadar yapmam gereken, içime sindiremediğim kuralları içimde öğütmeye çalışmak. Öncelikle, ABDullah Gül ve eşine "tahammül" göstermeye "mecburum". ABDullah Bey'i ve eşini elbette ki sevmek zorunda değilim, eşinin türbanından da hoşlanmıyorum, hatta nefret bile ediyorum. Ama nasıl ki bir biçimde düzenin değişmesini, ABDullah Gül ve eşi gibilerin esamilerinin okunmayacağı bir dünyayı özlüyorsam, bu özlem uğruna çalışmak çabalamak nasıl benim "meşru hakkım"sa; şu anda "meşru" yollarla Çankaya'ya çıkan Gül'ün o görevde bulunmasını ve diğer "yok birbirimizden farkımız" Cumhurbaşkanlarını ve de eşlerini (örnek: Netekim Paşa, işini bilir memurları olan Turgut Baba, Papatya Semra, Nazmiye Hanımağa, "Kurtar Bizi Baba") kabullenmemizi istemeleri de onların "meşru hakkı".</p>

  <p class="normal">Onların demokratik haklarına sonsuz saygım var, tamam da (geçtiğimiz Salı günü Reha Muhtar da köşesinde değindi), beni esas şaşırtan, kızdıran, yerimden hoplatan olay; moda yaratan, yaz aylarında baldır bacak pozları vererek gündem belirleyen, selülitlerini sergileyen, sırtlarını sahnede kuyruk sokumlarına kadar açan, kendilerini "sanatçı" olarak tanımlayan, "umuma açık" plajlarda g-string mayo taşıyan, fizik güzellikleriyle iş bulan, sesleri olmadan şarkıcı olan Petek Dinçöz'ün, Hülya Avşar'ın, Sibel Can'ın, Seda Sayan'ın, Demet Akalın'ın kendi televizyon programlarında ya da magazinsel fotoğraf çekimlerinde özgürlük ortamından sıkıldıklarını(!) ifade edercesine, kapanmaya özenmeleri ve de türbanlı pozlar vermeleri.</p>

  <p class="normal">Malum filmi hâlâ internet ortamında dönen Gülben Ergen'in: "Benim ruhum türbanlı," demesi. Demet Akalın nam manken eskisi yeni şarkıcının: "40 yaşımdan sonra kapanacağım... Zaten baş örtüsü Sibel Can'a ve bana yakışıyor... Kapanacak kişinin nur yüzlü olması gerekir... Biz de öyleyiz," yollu söylemi. Hülya Avşar'ın, bazı kadınlarda gördüğü türbandan etkilendiğini ve özendiğini söylemesi, dergisinin Eylül sayısına türbanlı fotoğrafını kapak yapması. En açık saçık giyinengillerden Seda Sayan'ın "Sabahların Sultanı" programında Tekbir Giyim'in defilesine yer vermesi, kendisinin de türban takması. Sezen Aksu'nun: "Kapanırsam, çarşaf giyerim," açıklaması...</p>

  <p class="normal">Bunların hepsinin, ama hepsinin "Alamanyalı" Hülya Kandemir'e özenmeleri, "Alamanyalı" Hülya'yı örnek alarak yakında belki de "erkeklerin bulunduğu ortamlarda sahneye çıkmama kararı almaya" hazırlanmaları(!).</p>

  <p class="normal">Sahtekârlık yapmaları.</p>

  <p class="normal">Güçlü olana kapılanmaları. Birilerine yamanma uğruna, beyinciklerinin türbanın kadın bedeni üzerinde kurulan bir egemenliğin simgesi olduğunu anlayamamaları.</p>

  <p class="normal">Milyonların sevgilisi olarak, türbanın kadını özgür bir "birey" olmaktan alıkoyan ve onu toplum içinde nesneleştirerek "erkeği tahrik eden bir nesneye indirgeyen" dinsel yasaların bir uzantısı olduğunu kavrayamamaları.</p>

  <p class="normal">Çağ dışılık adına birer bukalemun gibi renklerini kaydırmaları.</p>

  <p class="normal">Çağdaş kadın örgütlerinin, çağdaş kadınların üç maymunu &nbsp;oynamaları.</p>

  <p class="normal">Ve de daha önemlisi: Bu sanatçı bozuntularının, kadın haklarını savunan programlar yaptıklarını savladıkları televizyon kanallarında ya da boyalı basında izleyicilerinden alkış/lar alarak başlarını gökyüzüne kaldırmaları.</p>

  <p class="normal">Topluca midemi bulandırmaları...</p>

  <p class="normal">Geçtiğimiz cumartesi günü, yüzümü rüzgâra vererek Alaçatı tepelerinden sörf yapanları izlerken, aklıma gene Sabahattin Ali'nin "Bu dağların bir rakibi varsa rüzgârdır; rüzgâr burda tek başına bir hükümdardır" dizeleri geldi. Gerçekten de rüzgâr, insanın içindeki tüm hırs ve harislikleri siliyor. Bir kez daha anladım.</p>

  <p class="normal">Hem bu gerçeği anladım, hem de bunca yaştan sonra rüzgâra güvenimi İzmir'in Çeşme ilçesinin Alaçatı beldesinde keşfettim. Alaçatı'da rüzgâr, hâlâ adını koyamadığım bir ıslık türü gibi. Rüzgâr Alaçatı'da insanın, hayvanın, börtü böceğin tenini; ağaçların, bitkilerin kabuğunu, dalını değeri kadar okşayan yumuşacık bir el... Alaçatı, rüzgârın tanrılarla âdeta eşleştiği bir yer...</p>

  <p class="normal">Zaten, Yunan mitolojisine göre, Alaçatı rüzgâr tanrısının yaşadığı yermiş. Şimdilerde (ben pek anlamıyorum, bilmiyorum, ilgilenmiyorum da, ama) Alaçatı sahili bir yandan rüzgârla denizde dans edip, diğer yandan dalgalarla savrulanların, yani sörfçülerin birinci adresi olmuş. Günümüzde sörfçüler açısından Avrupa'nın üç önemli parkurundan biri sayılmaktaymış Alaçatı. Benim gözlerimle tanık olup inandığım gerçek, sörfçülerin denizin üstünde kelebek gibi rengârenk uçuşuşlarının, Alaçatı'nın ilginç coğrafyasına, mimarisine, havayı kulaçlayan yel değirmenlerine, yetişen ürünlerine, butik otellerine, bakir plajlarına simge oluşu.</p>

  <p class="normal">Adı, Anadolu Selçuklularına özgü, üstü konik, yanları karaçam ve kayın ağacından yapılan "Alacık" çadırlarından ya da yine Selçukluların ünlü "Alaca" atlarından geldiği sanılan Alaçat'tan gelişen Alaçatı'nın bilinen tarihi, 1850'ye dek gitmekte olup, sonra tıkanıyormuş. O tarihlerde, sıtmaya neden olan bataklığın kurutulmasını buyuran sadrazam, bu iş için adalardan Rum işçiler getirtmiş. Gelen Rumlar, büyük toprak sahibi Türklerin verdiği arazilerde bağcılığı geliştirmişler; sonrasında geri dönmemişler. Alaçatı Limanı'nda üzüm işleme tesisleri kurulmuş. 1924 yılında ise, mübadele ile Selanik göçmenleri çıkagelmiş Alaçatı'ya. Yeni gelenler, bölgedeki bağcılık tarımını bilmedikleri için tütün işine dalmışlar.</p>

  <p class="normal">Alaçatı'nın mimari dokusu gerçekten de büyüleyici güzellikte. "Alaçatı Taşı" denilen ponza taşı görünümlü kesme taşlardan yapılan evler, kışın sıcak, yazın da serin tutma özelliğine sahip. Çürük bir taş sayılmasına karşın, havanın karbondioksiti ile birleşince, kalker oluşturup filtre görevi yaparmış bu taşlar, yeni öğrendim. Beldenin zemini de, yer yer bu taşlarla kaplı. Yerleşime açılmasına rağmen, tarihi dokusunu bugüne dek koruyabilen Alaçatı'yı; cumbalı eski evleri, yel değirmenleri, parke kaplı dar sokakları, Boşnak, Arnavut ve Selanik göçmeni güleryüzlü halkıyla her yıl daha da çok seviyorum ben. Ne yapayım? Orada soluk almaktan da hoşlanıyorum.</p>

  <p class="normal">Şimdi de gelelim Alaçatı'nın denizineee... Merkezden ayrılıp, mimoza ağaçlarıyla çevrelenmiş yolu takip ederek, rüzgârın enerjiye dönüştüğü tepenin eteğindeki sörf merkezine ya da tam karşısındaki plaja gitmek için başka yol yok. Gerçi ben denemedim, ama plaj boyunca, hafif engebeli tepeleri aşarak pek çok sakin koy keşfetmek de olasıymış ve de Alaçatı plajı, yaklaşık on beş yıldır sörfçülerin uğrak yeriymiş. Nisan-Kasım ayları arasında en yoğun dönemini yaşarmış sörfçülerin doldurduğu plaj. Bu denli yeğlenir olma nedeniyse, sahilden yaklaşık yedi yüz metre mesafeye kadar derinliği bir metreyi geçmeyen kum bir sahile sahip olması olarak gösterilmekte. "Ne var bunda" dedim, meğer bu sayede yüzme bilmeyenler bile rüzgâr sörfü öğrenebiliyormuş. Bir diğer önemli özelliği de, plajdaki tesislerde her türlü malzemenin bulunması ve ders alma olanağının olması.</p>

  <p class="normal">Alaçatı'da, Alaçatı-Paşalimanı Turizm Kenti yapımı sürmekte. "Ne olacak bu turizm kentinde," sordum soruşturdum. Kentte golf alanları, turistik konaklama tesisleri, termal köy, tedavi, sağlık-güzellik merkezleri, butik tatil villaları, kür (tedavi) merkezi, yiyecek-tesisleri, kıyının günübirlik kullanıma yönelik tesisleri ile sosyal tesisleri ve kongre merkezleri yer alacakmış. "İyi" dedim kendimce. "İstihdam da yaratılmış olacak, fena mı?"</p>

  <p class="normal">Meğer, yabancı yatırımcının ilgisini çekmek amacıyla, proje yurtdışında müşavirlikler kanalıyla tanıtılmış. İspanyol, Japon ve Rus turizmcileri büyük ilgi göstermişler. Güya, yabancı sermayenin yatırımlarla Türkiye'ye girmesi ve bu doğrultuda riskin de azaltılması amaçlanıyormuş. Söz konusu "Turizm Kenti"nde, yetmiş beş bin yatak kapasiteli bir yatırım hedefleniyormuş. Bölge, tahsise SİT alanı dereceleri düşürülerek ve mülkiyete ilişkin sorunlar çözülerek hazırlanmış. Mülkiyete konu olamayacak kamu varlıkları, özel kurum ve kişilere devredilecekmiş.</p>

  <p class="normal">Alaçatılılar, yedi-sekiz yıl içinde tamamlanacak Alaçatıport'u "Windsorf ölümü" olarak tanımlıyorlar. Tedirginlikleriyse, Alaçatıport'un rüzgâra engel olacağından değil, yapılaşmadan, gelecek varsıl teknelerden ve "jet ski" kullanacak varsıl aile çocuklarından kaynaklanmakta.</p>

  <p class="normal">Diğer taraftan, "Turizm Kenti" ile ilgili olarak kamu varlıkları, özel kurum ve kişilerin mülkiyetine devrediliyor. Tarımsal niteliği korunacak alanların, orman alanlarının ve ağaçlandırılacak alanların, plan kararları getirilen bölgelerde lokanta, café-bar, gazino, çay bahçesi, eğlence, spor, golf tesisleri, su parkı gibi tesisler yapılmasına olanak tanınmasıyla, koruma-kullanma dengesi ortadan kalkıyor. Çeşme-Alaçatı bölgesinin "endemik (bölgeye özgün)" bitki topluluğu, doğal SİT alanları, orman alanları dahi yapılaşmaya açılıyor.</p>

  <p class="normal">Alaçatı ölüyor.</p>

  <p class="normal">İki üç güne kadar İstanbu'a döneceğim.</p>

  <p class="normal">Geçen akşam, Çeşme'nin Çiftlikköy'ündeki Batur Café'ye giderken, Çeşme Limanı'nın genişletilmesi için kent merkezinde "ağaçlandırma sahası" olarak belirlenen dağın oyulmakta olduğunu gördüm, kendi içimde tuhaf bir yalnızlığa gömüldüm. Ağır iş makinelerini çalıştırıyor, buradan çıkan kaya parçalarıyla denizi dolduruyorlardı.</p>

  <p class="normal">Giderken, güneşin batışını kaçırdığımı biliyordum.</p>

  <p class="normal">Vardım, masaya oturdum, Tatarların ünlü çiğ böreğinden ve de galiba Sivas yöresi spesiyalitesi olan katmerden söyledim. Aynı anda, alacakaranlıkta, bir virüs gibi içime girip yerleştiğini duyumsadım yalnızlığın.</p>

  <p class="normal">Sıkıldım.</p>

  <p class="normal">Sıkıldım, çünkü son yıllarda bizlere ait olanları elimizden birer ikişer kaçırdıkça hep yalnızlığa sığınıyordum. Oysa, gençlik günlerimde bir dala tutunur gibi tutunurdum ona, yani yalnızlığıma.</p>

  <p class="normal">Sığınağım olurdu geceler boyu.</p>

  <p class="normal">Kimi zamansa tutkumdu. Her keresinde bırakmak istediğim, gene de kurtulamadığım.</p>

  <p class="normal">Şimdi öyle mi ya?</p>

  <p class="normal">Farklı...</p>

  <p class="normal">Batur Café'nin sahibi Selahattin Usta'ya sordum, Ulusoy şirketi tarafından işletilmekte olan Çeşme Limanı, deniz dolgusu yapılarak büyütülüyormuş. Büyütülmesi için hazineye ait olan ve Doğal SİT alanı kapsamındaki koskocaman "dağ", Maliye Bakanlığı'ndan kiralanmış. İzmir'in "Kültür ve Tabiat Varlıklarını Koruma Kurulu" da "oyma" iznine mührünü basmış.</p>

  <p class="normal">Çeşme Belediyesi'ne gelinceee... Oyuk oyuk oyulan dağın değişen fiziki yapısını yirmi beş bin ölçekli imar planına dahil etmiş.</p>

  <p class="normal">Yani biri tutmuş, biri pişirmiş, biri yemiş. "Hani bana, hani bana diyen" daha belli değilmiş.</p>

  <p class="normal">Bir ara, Hilmi Yavuz'un, "yalnızlık bir tarihtir" demesini düşündüm. "Doğru mu diyor," diye de kendi kendime sordum. Tarihten öte, kaçış olmasın sakın yalnızlık? Bir anlamda, yaşamın cilvelerinden, darbelerinden, getirdiklerinden ya da götürdüklerinden kaçış... Bir anlamda göz kapayış.</p>

  <p class="normal">"Çağdaş insan yalnızdır," diyor ya bilim adamları; "insanın kişiliği geliştikçe, geçmiş yaşantılarla gelecek beklentiler arasında yeni bileşimler yapıp bağlantı kurdukça, kendine özgü bir dünya oluşturur," diyorlar ya!.. Yanı sıra, bu dünya içindeki temel duygunun "kaygı" olduğunu da vurguluyorlar. Biliyorum, benim yalnızlığım işte bu kaygıdan kaynaklanmakta. İçinde yaşadığım dünyadan artık iyiden iyiye kaygılanır oldum. Bana yansıyan değişik biçim, renk ve ışıktan bile kaygılanıyorum. Yaşadığım her an kaygı yaratıyor bende; çözümlemesi, aşılması gerekli bir engel oluşturuyor. Bu engeli aşmam için gösterdiğim çaba, yeni yeni davranışlarımın ve eylemlerimin ortaya çıkmasına neden olmakta, biliyorum. İşte o an, kendime, iç dünyama dönüyorum, kendimden bir şeyler bekliyorum. Dostlarla kurduğum duygusal ilişkilerin bile, bir süre sonra çeşitli çıkarlar yüzünden nesnel duruma geldiğini, yabancılaştığını görüyorum, kendi kişiliğime dönüyor, böylece yaşamıma bir anlam kazandırıyorum.</p>

  <p class="normal">O akşam, yaşamıma anlam kazandıramadım, sadece kızdım.</p>

  <p class="normal">Rejime kızdım, yönetime kızdım, yönetilenlere kızdım.</p>

  <p class="normal">Turizmin önemli merkezlerinden Çeşme'de, yazlıkların ve turistik tesislerin yanı başındaki dağın, limanı genişletmek uğruna oyulması içime kapanmama, çevreyle tüm bağlantılarımı koparmama, susmama neden oldu. "Limanın doldurulmasından vazgeçtim, moloz elde etmek için başka yer bulamamışlar mı" dedim, sordum, soruşturdum. Bulamamışlar!</p>

  <p class="normal">Doğal SİT alanı kapsamındaki bir dağın oyulmasına izin/ler çıkarmışlar. Yetinmeyip oyulan dağı maskelemek için önüne ağaçlar koymuşlar. Fiziki yapısı yapısız kalan dağın yanı başına bir de tabela oturtmuşlar: "Ege Orman Vakfı Ağaçlandırma Sahası" diye. Halkı enayi yerine koymanın belgesi niyetine. Hiç mi hiç sıkılmadan: "İzmir Valiliği ve Çevre Koruma Vakfı'nın Katkılarıyla Ağaçlandırılmıştır" diye de yazmışlar.</p>

  <p class="normal">Derken, Bedri Rahmi Eyüboğlu geldi aklıma, "yalnızlık dediğin büyük bir zindan" diyordu Eyüboğlu. Dört tarafı duvarlarla çevrili, güneş ışıklarının küçük bir delikten içeri sızdığı kocaman bir zindan düşledim. Düşler düşlemez, gökyüzünün mavisine, vapur düdüklerine, martı çığlıklarına, kırlardaki gelinciklere, rakıya anında özlem duydum. Kıyısı olmayan engin bir denizde boğulurken duyumsadım kendimi. Anladım: Çeşme'nin oyulan dağının içinde yitiyordum.</p>

  <p class="normal">Yöneticilerin vurdumduymazlıklarını düşündükçe yalnız kalmak isteğimden giderek caydım. Gelecek yaz, sıra sıra gündüzkondular oluşacaktı Çeşme'nin dağında. Düşüncemdeki yalnızlık rahatsız eder oldu beni, kendimi yarım duyumsar oldum. Ne mutluluğu, ne de hüznü tam yaşayamıyordum artık. Çünkü paylaşamıyordum bunların hiçbirini ve paylaşamayınca da hiçbir şeyin anlamı kalmıyordu. Güzelliği yaratan onu paylaşabildiğimiz kişilerin olmasıydı. Oysa, çevrem sürekli çirkinliklerle doluyor, sessiz çoğunluk her bir tarafa bayrak asmakla tepki koyduğunu sanıyordu. Her gün ağaçların yapraklarını döktüğünün, yılların bir su gibi akıp geçtiğinin, güzelliklerin günden güne yozlaşıp tükendiğinin ayırdında olamıyordu. Gidenin, çirkinleştirilenin bir daha geri gelmediğini, yaşamın bir noktada tıkanıp ölümü yavaş yavaş içtiğini, yaşama gözlerini kapattığını, sırtını çevirdiğini, yaşarken öldüğünü bilmiyordu.</p>

  <p class="normal">Dönüş yolumda, gecenin karanlığında dağın önünde durdum. Doğa güzelliği estetik dışı bir şeydi, tamam da, onun hoşa giden, bize zevk veren yönlerini bir estetik obje olarak görüyorsak, o doğa parçası en az bu oyulan dağ kadar güzeldi. Yani, güzelliğin kaynağı doğa ve madde dünyası değil, insanın kendi iç dünyasıydı. Çünkü, insan çevreye bakarken bir hayvan gözüyle bakmıyor; onun psikolojik durumu, yaşı, mesleği, umutları, imgeleri bakışa etki ediyor, onu güzel ya da çirkin görmesini sağlıyordu. Güzellik, her şeyden önce organik hayatın içindeydi, doğadaydı.</p>

  <p class="normal">Eve döndüğümüzde Büyükhanım bahçede oturuyordu.</p>

  <p class="normal">"İyi de, Çeşme'de dağın oyulmasına izin/ler veren Hazine Genel Müdürü, Maliye Bakanı, doğa varlıklarını koruma kurulu üyeleri, Çeşme Belediye Başkanı acaba doğanın dışında mı yaşamakta," diye yüksek sesle söylendim.</p>

  <p class="normal">Başını eline dayamış, bir Rebetiko tutturmuştu, beni duymadı bile...</p>

  <p class="normal">"To yelekaki pu foriz</p>

  <p class="normal">Ego sto ho rameno</p>

  <p class="normal">Me pikres ke me vasana</p>

  <p class="normal">Sto ho fodrarizmeno</p>

  <p class="normal">Hayde to malono to malono..."</p>

  <p class="normal">"To malono" dedim, "To malono"...</p>
</body>
</html>
