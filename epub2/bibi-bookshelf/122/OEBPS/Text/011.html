<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Yedi</i></b></span></p></h4>

  <p class="p9"><span class="t8"><b>S</b></span>okak, başkente halatla bağlı küçük bir kayık gibi, olaylar boyunca yalpalar; günlük dertlerle boğuşur, bazen canlanır ya da acılarını unutmak için şarkılar söylerdi. Ama gazeteler açılır, merakla, hayretle okunur, mutlu, zengin insanlar gibi yaşamaya kalkışmanın bir düşten, bir özlemden başka bir şey olamıyacağı anlaşılınca bunalım birdenbire sevince dönüşür, endişeler kaybolurdu.</p>

  <p>Labat sokağının bu tarafı yoksula sinema, evsizlere cennetti. Özgürlük buradaydı. Serüven burada geçerdi. «Sokak herkesindir» derlerdi. Yani, kendi evin gibi rahat edebileceğin bir yerdi sokak. Eski Parislilerin yanı sıra, Labat sokağının yukarısında dünyanın her tarafından gelmiş insanlar vardı: İspanyollar, İtalyanlar, Araplar, Yahudiler, Martinikliler, Polonyalılar, Beyaz Ruslar burada yaşarlardı. Ama sıla özlemini içlerine gömmüş Brötonlar, Overniyalılar, Basklar da vardı ve kendi özelliklerini yitirmeden çevreye uymaya çalışan yabancıların, Fransa’nın ıssız yerlerinden gelmiş vatandaşların hepsi de yaşamalarını sağlayan bu özgürlük havasını sokakta bulurlardı.</p>

  <p>Bu kayığın çevresindeki insanlar ve günlük olayların sonsuz akışı basında ve taşralı bir genç kız gibi yapmacıklı ama bazen birdenbire coşuveren bir radyoda dile gelirdi. Hayranlık uyandıran ya da korku veren konulardı bunlar: İlk uçuşlar, havacılıktaki sürekli ve hızlı gelişmeler, Şarlo’nun Paris’e gelişi, sanki hep banyodan çıkmış gibi dolaşan dazlak kafalı ve incecik bacaklı Gandi, Gabriello ve «sol kroşesi»; buzlar üstünde kayan Sonja Henie, Onaltı Gün, Golf oynayan Ağa Han, İhtiyar Hindenburg’a karşı koyan Hitler ve nasyonal sosyalistler; bebek Lindbergh’in kaçırılışı, Tohum Eken Kadın’ın görkemli jesti, Costes ve Bellonte’un Paris’ten New York’a hiç mola vermeden uçuşu; Opera’da moda ve giyim balosu, <i>“Beyaz Küçük Yataklar Balosu”,</i> sınır sorunlarını tartışan Avrupa Devletleri, silahsızlanma konferansı, «Cemiyeti Akvam»...</p>

  <p>Oysa sonunda, bütün bu haberler gerilerde kalmış gerçek dışı, ürkütücü, aldatıcı bir havaya bürünürdü. Sokağın gerçekliği karşılaşmalarda, oyunlarda, tekrar tekrar sayılan paralarda (yere atıp bakarlar «geçmez bu» derlerdi), kırıştırmalarda, evlenmelerde, doğum ve ölümlerde, artan işsizlikte, öldürücü iş günlerinde; lâğım kokularında, kirli, ıslak çamaşırlarda, atölyeye ya da daireye geç kalmalarda (ona, Metro’da bir arıza olduğunu söyledim, bana biletini göster, dedi; o zaman ona dedim ki, o da bana dedi ki), aşk hikâyelerinde, ağız dalaşlarında, uzlaşmalarda, bazen de kavgalarda yansırdı. Ve kendinizi sandöviçlerin iştah açıcıyla konyak arasına sıkıştırıldığı cıvıl cıvıl Pazar günleri boyunca dans salonlarında, kır kahvelerinde, panayırlarda, koltuk meyhanelerinde, kebapçılarda, panayırlarda, sandallarda, hayvanat bahçesinde, sinemada, sirkte, Trône fuarında, halkın çılgınca eğlendiği Robinson’daki <i>“Le Gros Arbre”</i>la <i>“Le Vrai Arbre”</i>da, ve Nagen’teki <i>“Convert”</i>te bulurdunuz.</p>

  <p>Carco’un romanlarındaki kişileri taklide yeltenen gençler baloya giderler, rumba, samba oynarlardı. Ama bütün bunlar parayla olurdu. İki dakikalık bir dans beş kuruştu. Meşin çantaları açık görevliler «<i>paraları verelim</i>» derler, kızları dansa kaldırıp bellerinden tutan ya da terli ellerine mendil koyan fötr, düz kenarlı hasır şapka ya da kareli kasket giymiş ve dimdik duran delikanlılar «susalım» diye bağırırlar; akordeon baygın baygın çalar, beyaz şarap, nane likörü ve bol içilir, kızlar dans ederken fabrikadaki ya da bürodaki otomatik hareketlerinden kurtulurlar, garsonlar durmadan oradan oraya koşuştururlardı. Burjuvalar bunu bayağı bulabilirler, hizmetçi kızlar balosu derlerdi ama onlar mutluydular.</p>

  <p>Sonra, akşam olur, kapıları çift kanatlı çiçekçilere, vitrinlerdeki yiyeceklere, kemiksiz tavuk etlerine, göz alıcı hamur işlerine, güzel kokulu otlarla sarmalanmış ve yağlı kâğıtlara sarılmış dana ya da koyun butlarına, tütüncü dükkânının önündeki kalabalığa, haber başlıklarını bağıra bağıra duyuran <i>Paris-Soir, L’Intran</i> satanlara baka baka dönülürdü. Ama bu sevinçlere hüzünler de karışırdı: Soğuktan titreyen aç bilâç ihtiyar kadınlar, kantinlere öbek öbek giden mahzun işsizler, «bir ekmek, bir çorbaya» fit olanlar, yoksulluk içindeki daracık ve kalabalık odalarda aşklarının mahvolduğunu gören Romeo’larla Juliette’ler...</p>

  <p>Sokağın insanları, sırmalı, kordonlu üniformalar giymiş aktörlerin oynadıkları <i>Kongre Eğleniyor, Sevimli Erkek, Çarın Hizmetinde, Aşk Geçidi</i> gibi filmleri gerçekçi ya da popülist filmlere tercih ederlerdi. Günlük dertlerini unuturlardı seyrederken. Bu filmlerde imparatorlar, prensler, solgun saf kızlar, hain kraliçeler, göz kamaştırıcı elbiseler, gümüş sofra takımları vardı; üstü açık arabalarda gezintiler yapılır, Venedik avizelerinin ışığında muhteşem balolar verilirdi. Ve terzi kızlar, işçi kızlar, daktilolar bir prensesin aşk acılarına Henry Garat ya da Ménilmontant, Maurice Chevalier gibi gözde erkeklerin gönül koydukları talihsiz kızların mutluluğuna gözyaşları dökerlerdi.</p>

  <p>Fakat sonunda <i>Razvite</i> traş sabununda, <i>Noveltex</i> gömlekte, <i>Foscoa</i> çikolatada, doktor Jawas’in Meksika çayında, rahip Soury’nin gençlik iksirinde, <i>Chartreux de Durbon</i> bitki çayında, <i>Pyrex</i> bardaklarında, <i>Houbigant</i> kolonyasında, <i>Calor</i> elektrikli çaydanlıkta, Ermeto saatlerinde, cilde bir kadife yumuşaklığı veren <i>Malacéine</i>’de, hazneli <i>Waterman</i> kalemde, <i>Frileuse</i> şarabında ve her keseye uygun olanda karar kılınırdı.</p>

  <p>Aslında dünya, futbolda olduğu gibi iki takıma ayrılmıştı. Bir yanda politika adamları: Tardieu, Herriot, Mandel, Paul-Boncour, Reynaud, Laval, Painlevé, Flandin, Caillaux, Doumer, Bouisson. Öte yanda, Henry Garat, Harry Baur, Jean Murat, Fernandel, Raimu, Milton, Chevalier, Charpini, Brancato, Bach ve Laveme. Dikkat, ilk vuruş. Şüphesiz gerektiğinde bir mücadele hem de kıyasıya bir mücadele başlıyordu, ama politikacılar iktidara geçer geçmez kart tavuklara dönüşüyorlardı. İyiler de vardı, kötüler de fakat her zaman bir ayırım yapılmıyordu ve bunun hep böyle olacağı biliniyordu. Oysa filmlerde her şey açık seçikti, ilginçti, şenlik, esenlik vardı. Kim üstün gelecekti; mutluluk mu, yoksa mutsuzluk mu?</p>

  <p class="p10"><b>*</b></p>

  <p>Yüzü bolca pudralı, dudağı yağlı bir rujla yürek şeklinde boyanmış Madam Albertine Haque bazen öğleden sonra saat ikiye doğru kürkünü omuzlarına atar ve Olivier’ye:</p>

  <p>— Git ceketini giy! Gezmeye gideceğiz, derdi.</p>

  <p>Ama Olivier, hiçbir bahane ileri sürmeden, ben gitmem derdi. Madam Haque’in canı sıkılır, boynunu bir hindi gibi kısarak uzaklaşırdı. Olivier, mahalleden ancak geceleri ayrılırdı. Ya da Bougras’ya giderdi. Onun yanında kendini bambaşka hissediyordu. Güpegündüz bir çeşit paniğe kapılıyordu, sanki bu evlerden uzaklaşırsa, mahalleden bir daha dönmemek üzere ayrılacakmış, birdenbire kendini Kuzeydeki dayısının karşısında ya da Saugues’deki dedesiyle ninesinin yanında bulacakmış gibi bir duyguya kapılıyordu. Bu gezilerde Barbes bulvarından, Constantin-Pecqueur meydanından ya da Marcadet sokağından öteye gitmemesi bundandı.</p>

  <p>Çoğu zaman <i>Palais de la Nouveauté</i>’de Dufayel’e girer, dolma lastikli Automoto bisikletlere, gidonları boynuz şeklindeki velospitlere, ceylan gibi giden yarış bisikletlerine ya da Jean’la Élodie’nin rüyalarına giren iki kişilik bisikletlere hayran hayran bakar, bir reyondan bir başka reyona geçer, gri gömlekli satıcıların dikkatini çekmemek için ayaklarının ucuna basarak yürürdü. Her şeye, en çok da, kırmızı reçel kavanozlarına, içi pırıl pırıl çamaşır makinelerine, siyah dökme demirden tencerelere, fotoğrafçıya poz veren kalabalık bir aile gibi boy boy dizilmiş alüminyum tencerelere, tenis raketlerine, fırın alevine dayanıklı tabaklara bakmaya doyamazdı. Bütün bu kapkacak ona annesinin mutfağını hatırlatırdı.</p>

  <p>Custine, Doudeauville sokaklarıyla Barbes bulvarının meydana getirdikleri bir üçgen içinde kalan daha az geniş ama daha sevimli <i>La Maison Dorée</i> mağazalarına da vurgundu. Ama ceket ve çizgili pantolon giymiş, gri kıravatlı, kordonlu kapıcılar yalnız geçen çocuklara kuşkuyla bakarlar ve onları sanki kirli bir şeye dokunmaktan korkuyorlarmış gibi, omuzlarından parmaklarının uçlarıyla iterek çıkış kapısına kadar götürürlerdi. Bu yüzden Olivier, girmeden önce çocuklu bir aileyi gözüne kestirir, onların arasına karışıverirdi. Ya da çok yaşlı bir kadının, bir büyükannenin peşinden giderdi. Başlangıçta, kadın kumaşları eller, yünlere dokunurken kendisini seyreden bu sarı saçlı ve güzel çocuğun ne istediğini kendi kendine sorar, sonra da gülümser ve onu benimserdi. Böylece, Olivier, müşterilerin yanında gelen çocuklara mağazada bedava oynatılan kuklayı onun sayesinde seyredebileceğini umardı. Kuklaya bayılan ihtiyarlar tek başlarına gitmeye çekindiklerinden iki taraf da anlaşır ve mağazadan dost olarak çıkarlardı. Bazen Olivier’ye</p>

  <p>— Annen yok mu senin? Niye onunla gelmedin? diye merakla sorarlardı.</p>

  <p>Önceleri, annesinin öldüğünü söylüyordu ama kendisine acınmasını, «öksüz» denmesini istemediğinden, şimdi sadece «annem tuhafiye dükkânında çalışıyor» diyordu. Böylece soru sormuyorlardı artık. Ama sonra bir huzursuzluk duyuyordu içinde.</p>

  <p>Günler böyle başıboş dolaşmakla geçerdi. Sonra bir sabah Bougras baba yerinden doğrulur, ellerini oğuşturur, sakalını kaşır ve cüzdanını yokladıktan sonra üzgün üzgün:</p>

  <p>— Ne desen boş, bir şeyler yapmak gerek, diye konuşurdu. Sonra kadife ceketinin düğmelerini çözer, uzun saçlarını sallıyarak:</p>

  <p>— Fırla bakalım, bugün çalışacağız, derdi.</p>

  <p>Bougras ev kadınlarının mutfaklarına raf yapar, musluk tamir eder, bir priz takar, Olivier de alet kutusunu taşırdı. Ya da gerekli malzemeyi alarak birlikte çıkarlar, dükkân sahiplerine vitrinlerini temizlemeyi teklif ederler, Olivier aldığı bahşişleri boş bir kibrit kutusuna kor ve bir gün, meşhur İsveç çakısını satın alacak kadar zengin olacağını umardı.</p>

  <p>Bir Haziran sabahı, Bougras güneşte gerindi ve:</p>

  <p>— Bugün yaz başladı. Bu resmen böyle. Ne yazık ki iki ay sürüyor, ne güzel bir mevsim, dedi.</p>

  <p>Gerçekten, sıcaklar gittikçe artıyordu. Erkekler bir pantolon bir gömlek dolaşıyor, kadınlar da ince elbiseler giyiyorlardı. Ceketini ve terden alnına yapışmış kasketini çıkarmayan sadece Bougras’ydı.</p>

  <p>Seyyar reklâmcılık yaptığı bir gün çocuğu da yanına almıştı. Sırtında taşıdığı panoda, Jules-Joffrin meydanındaki bir mücevheratçının nişan yüzüklerinin, alyanslarının, kolyelerinin, v.s. reklâmını yapıyordu. Ornano bulvarına geldiler, oradan Barbés bulvarına geçtiler, Olivier prospektüsleri koltuğunda taşıyordu. Bougras’nın canı sıkkındı:</p>

  <p>— Bütün gün bir panayır eşeği gibi dolaştım durdum. Ulan Bougras, kapitalizmin uşağı oldun, vampirler senin kanını emerken sen kalkmış yaşa diye bağırıyorsun! diyordu.</p>

  <p>Prospektüslerini yoldan geçenlere azametle uzatıyor, biri reddedecek olsa ya da büküp büküp yere atsa adama söylemediğini bırakmıyordu.</p>

  <p>— Kâğıdı mı hoşunuza gitmedi? Beğenmediniz mi? Belki de kötü basılmıştır. Açık saçık bir resim olsa Mösyö para verir, di mi? Hadi bas bakalım, pis domuz!</p>

  <p>Adam:</p>

  <p>— Neler söylüyor bu, deli mi ne? diye tekrarlıyordu.</p>

  <p>Rochechouart bulvarında <i>Dupont tout est bon</i> kahvesinin karşısında katlanır bir iskemlede banço çalan kör bir adamın çevresini meraklılar sarmıştı. Karısı, elinde hoparlör, kırık dökük bir sesle günün şarkılarını söylüyor; alık alık bakan adamlara, üzerinde ünlü şarkıcıların alacalı bulacalı resimleri basılı kâğıtları uzatıyordu. Bougras’yla Olivier yaklaştılar; sanatçıları rahatsız etmemek için prospektüsleri dağıtmadılar ve <i>Saint-Denis mahallesinde doğdum</i>’u dinlediler. Sonra şarkıların satışı başladı. Uzaklaşırlarken körün, <i>Seni daima seveceğim</i>’i, <i>Aşk beldesi</i>’ni söylediğini duydular.</p>

  <p>Bulvar, mücevheratçının tespit ettiği reklâm alanının son noktası olduğundan Seveste, Ronsard et Müller sokaklarından geçerek kendi mahallelerine geldiler. Bougras, arada bir lâğım yollarına bir göz atıyor, prospektüsleri şuraya atıp rahat rahat dolaşmak ne kadar iyi olurdu diye düşünüyor ama vicdanı elvermediğinden, kâğıtları geçenlere teker teker uzatıyor; çocuğa da:</p>

  <p>— Aslında bu kâğıt parçaları hiçbir işe yaramaz, sadece karnımızı doyurmaya yarar, diyordu.</p>

  <p>Clignancourt sokağındaki, sonra da Ramsey sokağındaki pazarda prospektüslerin büyük bir kısmını dağıttılar. Bunun üzerine, Bougras bir bardak kırmızı şarap içmek için Pierroz’a girdi. Çocuğu orada tanımalarına şaştı kaldı. Zevkten gözlerini kapadı, ağır ağır ve bir dikişte içti ama dibinde bıraktığı bir parça şarabı gazozla karıştırıp çocuğa uzattı. Olivier onun bütün jestlerini taklit ederek; hatta elinin tersiyle, bıyıkları varmış da siliyormuş gibi yaparak içti; «insanın aklını başına getiriyor» dedi.</p>

  <p>Bougras:</p>

  <p>— Getirir evlât getirir, diye doğruladı.</p>

  <p>Sadece yirmi kadar prospektüs kalmış olmasına rağmen, mücevherciye gitmenin gereği yoktu. Belki adam şüphelenirdi, ne çabuk dağıttılar diye. Bougras panoyu sırtından indirdi, rahat bir soluk aldı; Pierroz’a ‘bir köşede saklayabilir miyim?’ diye sordu ve salonun dip tarafına, bilardo masalarının arkasına koydu.</p>

  <p>Çıkarken, Olivier’ye üzümlü ekmek ve çikolata; kendisine de bir seyyar satıcıdan sıcak bir somunla domuz sucuğu aldı. Bu saatlerde pek kalabalık olmadığından Constantin-Pecqueur meydanındaki parka gittiler ve yemeklerini yemek için boş bir kanepeye sere serpe oturdular. Bougras cebinden kalın saplı bir Opinel çakı çıkardı ve bir köylü gibi, bir elinde ekmeği ve sucuğu sıkıca tuttu, öbürüyle de bir ondan bir bundan keserek çakısını batıra batıra yedi. Lokmaları iyice çiğnedikten sonra yutuyordu, çünkü birkaç dişi eksikti. Zaman zaman kuşlara ekmek attılar. Güvercinleri sevmeyen Bougras, serçelere versek daha iyi olurdu, dedi.</p>

  <p>— Bougras niye sen sakal bırakıyorsun?</p>

  <p>Bougras gülerek karşılık verdi:</p>

  <p>— Çünkü altında çirkin bir yüz var da ondan!</p>

  <p>Sokakta herkesin «yabani Bougras» dediğini ve önüne gelenle kavga eden bu adamla nasıl bu kadar iyi dost olduklarını Olivier kendi kendine sordu. Bougras elini çocuğun başına vurarak:</p>

  <p>— Görüyorsun ya, pek fena sayılmayız, dedi.</p>

  <p>Çok şey ifade ediyordu bu söz. Bougras, bir çocuğun iyi bir arkadaş olduğunu, bir hayvana benzediğini, gerektiği zaman susmasını bildiğini ama bunun pek uzun sürmediğini düşünüyordu. Büyüyünce, hepsi de diğerleri gibi birer hayvan olup çıkıyordu. Ama Olivier’nin büyük bir sarsıntı geçirdiğini ve bu yüzden diğerlerinden farklı olduğunu biliyordu. Görünüşte neşeli olmasına rağmen, aslında Bougras insanlar hakkında karamsar düşünürdü. Teker teker hepsine katlanabilirdi ama onlarla bir arada yaşamak mümkün değildi. Kendisi için de aynı şeyi düşünüyor, ‘başkalarının artıklarıyla geçinen bir fareyim ben’ diyor ama aslında kimseyi rahatsız etmeden kendini bu hayata uyduruyordu.</p>

  <p>Sık sık Prenses Mado’yu düşünen Olivier dayanamayıp sordu:</p>

  <p>— Mado, çok kibar bir insan di mi Bougras?</p>

  <p>Bougras, aksini düşündüğü halde:</p>

  <p>— Tabii, kibardır, diye homurdandı.</p>

  <p>Birkaç lokma yediler. Olivier gözlerini kaldırıp parktaki heykele baktı. Heykelleri daima demir parmaklıklar arasına koyuyorlar ve bakanlar kendilerini hapisanede sanıyorlardı. Olivier:</p>

  <p>— Yakışıklı Mac’ı tanıyor musun? diye sordu.</p>

  <p>— Hoşlanmam ondan.</p>

  <p>— Anatole onun biraz kaçık olduğunu söylüyor. Mado da «hınzırlıktan başka bir şey düşünmediğini» söyledi. Geçen gün bana kavga etmesini öğretti Mac.</p>

  <p>Bougras bunu duyunca öfkelendi. Lokması genzine kaçtı, öksürdü ve birkaç kere «Allah belasını versin! Allah belasını versin» dedi. Çok kızmışa benziyordu. Artık çocuğa bakmaksızın acele acele, hatta iştahla yiyordu. Kalan bir parça ekmeği ufalayıp kuşların önüne attı. Olivier gömleğinden çıkardığı pembe bir prospektüsü gemi şeklinde katladı, kanepenin üzerinde «<i>vuuuuu, vuuuuu</i>» diyerek itmeye başladı.</p>

  <p>— Bougras, <i>sisli balık</i><a id="k3" href="../Text/DiPNOTLAR.xhtml#a3"><sup>[3]</sup></a> ne demek?</p>

  <p>— Pezevenk<a id="k4" href="../Text/DiPNOTLAR.xhtml#a4"><sup>[4]</sup></a> demek..</p>

  <p>— Vay canına?</p>

  <p>Mac’a öfkesinden herkese veriştirmeye başladı Bougras. Somurtuyor, homurdanıyor, kızgınlığından karşısındakini paralayacakmış gibi oluyordu. Ardından, kumlu yolda kumlu toprağı gagalarıyla eşeleyen güvercinlere bakarak, sanki onlara söylüyormuş gibi, “Tıkınacak bir şey kalmadı” dedi. Ve Para cüzdanı olarak kullandığı kauçuktan tütün kesesini sinirli sinirli açarak, içinden beş frank çekip çocuğa uzattı.</p>

  <p>— Al, bu senin ücretin, dedi.</p>

  <p>— Bu çok!</p>

  <p>— Değil. Kuruşuna kadar hakettiğin paradır bu. Sen dön artık, kuzeninin kan beynine sıçramıştır. Ben mücevheratçıyı görmeye gideceğim.</p>

  <p>Olivier sonunda beşliği kabul etti. Sarı iki perçem arasından dikkatle baktığı Bougras’ya sordu:</p>

  <p>— Kızdın mı bana?</p>

  <p>Gülümsemeye çalışarak, «seninle bir ilgisi yok» dedi Bougras hızla.</p>

  <p>— Arasıra böyle öfkelenirim. Sonra geçer, hadi tüy bakalım!</p>

  <p>Sokağa dönerken, Olivier oldukça üzgündü. Kötü bir şey yapmıştı, kulübede çıkardığı yangına benzemese de, pek hoş olmayan bir şey yaptığı şüphesizdi. Kollarını çaresizlik içinde iki yana aça aça gezinirken, sebebini bulmaya çalıştı, fakat bir türlü bulamıyordu.</p>

  <p>Caulaincourt sokağında, keçi sakallı bir öğretmenin yönetiminde, ikişer ikişer yürüyen yatılı öğrencilere rastladı. Gri bir pantolon, düğmeleri altın yaldızlı bir ceket giymişlerdi ve başlarında meşin siperlikli bir okul kasketi vardı. Olivier’ye göre, yollarda gördüğü bir örnek giyinmiş çocukların hepsi öksüzdüler. Anababalarının öldürüldüğünü hayal ederek, geçsinler diye kenara çekildi. Neşeli, iyi beslenmiş bir halleri vardı. Geçerlerken Olivier’yi tepeden tırnağa süzdüler. Onlara nanik yapmak geldi içinden. Sonra, tabutlara zümrüt yeşili örtüler işleyen Virginie’nin hayali geldi gözlerinin önüne ve omuzlarını içeri çekerek yürüdü gitti.</p>

  <p>Tanıdık bir ses duydu. Aynı sırayı paylaştıkları sınıf arkadaşıydı bu. Arkadaşların Bouboule adını taktıkları Dede şişko ve neşeli bir çocuktu. Durmadan tıkınırdı: elmalı pastalar, çikolatalı çörekler, kremalı pastalar ve şekerin her türlüsünü mideye indirirdi. Saat dört kahvaltıları meşhurdu: tıkabasa yerdi. Bütün ömrünce, tıpkı babası, annesi ve ailesinin her ferdi gibi bir su aygırına benzeyecekti. Çünkü yemek yemek bir hastalıktı onda ve aslında, bu yüzden ona acımak gerekirdi. Kendisiyle alay edildiği zaman aptal aptal gülümser ve eliyle karnına vurarak solgun mavi gözleriyle öylesine saf bakardı ki kimsede alay edecek hal kalmazdı. Aslında, Bouboule gerçekten sevilirdi.</p>

  <p>— Bak, dondurma görsün gözlerin, Zeytinyağı Olivier dedi.</p>

  <p>Bouboule’ün elinde büyük bir dondurma külahı vardı. Bir yandan konuşuyor, bir yandan da, vanilyalı, çilekli ve kakaolu dondurmasını, bir kedi gibi, çabuk çabuk yalıyor ve gözlerinden oburluk akıyordu.</p>

  <p>— Ben de yalayabilir miyim? diye sordu Olivier.</p>

  <p>Bouboule, çilekli dondurmayı arkadaşının avucuna cömertçe akıttı. İkisi birden gülmeye başladı. Çünkü dondurma buz gibiydi ve Olivier, çilekli dondurmayı yalamaya çalışarak bir elinden diğerine aktarıyordu, sevinçlerinden yerlerinde zıp zıp zıpladılar. Olivier, kırmızılandığını göstermek için dilini çıkarıyor ve yapış yapış olmuş ellerini birbirine sürtüyordu yüzünü buruşturarak.</p>

  <p>Bouboule, dondurma külahını gövdeye indirdikten ve Olivier de ellerini yarımyamalak temizledikten sonra daha ciddi konuşmaya başladılar.</p>

  <p>Ders yılı sona eriyordu. Ödüllerin dağıtılmasını beklerlerken öğretmen Bibiche, öğrencilerin sınıfta canlarının istediği şeyi okumalarına müsaade ediyordu. Bu, çantalardan resimli dergilerin çıkarılması ve <i>Cri-Cri, L’Épatant, les Belles İmages, Le Petit İllustré, Benjamin</i> ya da <i>Le Roi des boyscouts</i>’un elden ele dolaşması demekti. Yıl boyunca el konulan bütün oyuncaklar geri verilmişti, öğretmen, sınıfta yakaladığı bir sürü oyuncağı çekmecelerinden çıkarmıştı: tenis ya da ping-pong topları, sapanlar, mantarlı tabancalar, böğürmeleri, miyavlamaları taklit eden küçük yuvarlak kutular, düdükler, topaçlar... Bouboule</p>

  <p>— Hatırlıyor musun, bilyeler yüzünden başımıza gelenleri, diye sordu.</p>

  <p>Hatırlamaz olurmuydu hiç! O sabah, Olivier, teneffüsten hemen sonra, sırasının gözüne içi bilye dolu yün bir torba koymuştu. Bir salkım üzüme benzetiyordu torbayı. İmla dersinin tam orta yerinde, öğretmen kelimeleri derin bir sessizlik içinde hecelerken, torba yırtılmış ve bilyeler yere saçılmıştı. Öğrenciler, bilyeleri ayaklarının ucuyla itiyorlardı. Bir şamatadır gidiyordu. Bibiche bilyeleri toplamak için sıraların altında şaşkın şaşkın, dört ayak dolaşan Olivier’ye «Châteauneuf, bana yüz satır fulya yazacaksınız» diyeceğine,</p>

  <p>— Châteauneuf, yüz satır bilye yazacaksınız demişti.</p>

  <p>Bütün sınıf kahkahalarla gülmüştü. Öğretmen buna «dil sürçmesi» denir demişti ama Olivier, öğretmen Alphonse Daudet’den bir parça yazdırırken, bilye oynamanın niçin kötü bir şey olduğunu yüz satıra sığdırmak zorunda kalmıştı.</p>

  <p>Bouboule, Olivier’ye</p>

  <p>— Ekim’de okula tekrar başlayacaksın di mi diye kibarca sordu. Ben bu yıl herhalde sınıfta çakarım. O zaman beraber oluruz.</p>

  <p>Olivier, kızara bozara.</p>

  <p>— Şey, evet. Zannederim dedi. Ve Bouboule, arkadaşına daha çok yakınlık göstermek ve onu memnun etmek istediği için,</p>

  <p>— Öksüz kalmak nasıl bir şey? diye sordu.</p>

  <p>— Bilmiyorum, dedi Olivier. Bouboule, çıkar dilini bakayım, hâlâ kırmızı mı diye sorduktan sonra ayrıldılar.</p>

  <p class="p10"><b>*</b></p>

  <p>Labat sokağında güneş vurdukça camlar mavi bir renge bürünüyordu. Kaldırımların arasındaki otlar sararıyordu. Dardart işletmesinin atölyesinde, kocaman siyah gözlüklü işçilerin oksijen kaynağı yaptıkları görülüyordu. Etrafa kıvılcımlar sıçrıyordu maytap yakılmış gibi ve onları böyle çalışır görmek cehennemi bir sıcak izlenimi yaratıyordu.</p>

  <p>Olivier, Madam Papa’nın alabros traşlı, donuk bakışlı torununu gördü, izinli gelmişti. Haki bir üniforma vardı üzerinde. Pantolonu çok bol, ceketi ise kısacıktı. Beline aşınmış bir palaska takmıştı. Ayakları dolakla sarılıydı ve başında tembel öğrencilere ceza olsun diye giydirilen ve aptalkülahına benzer bir kasket vardı. Bu kalın elbisenin içinde bir öküz gibi terliyor, yüzü al al oluyordu. Sanki, acemi erleri böyle gülünç kıyafetlere bürümekle onlarda bir aşağılık duygusu yaratılmak isteniyordu. Kolundaki sırmalı şeridi göstererek, Sırık Anatole’e, onbaşı olduğunu açıklıyordu. Anatole ise, Metro’nun birinci mevki kırmızı vagonlarını düşünüyordu.</p>

  <p>Tuhafiye dükkânının önüne çömelmiş olan Albertine, taze fasulye ayıklıyor ve fasulyeleri koyduğu tencerenin üzerine her eğilişinde koyu kestane rengi kıvırcık bukleleri iki yana savruluyordu. Gastounet, Olivier’ye gel buraya diye işaret etti ve çocuk gidip bu eski askerin elini sıktı. Gastounet, sarı-yeşil örgülü kordonu ve Ordu Hizmet Birliği hakkında uzun bir açıklamaya girişti.</p>

  <p>— Ya, işte böyle, evlat! Söyle bakalım, manga nedir? Çocuk</p>

  <p>— <i>Manga, en küçük piyade birliğidir</i> diye tekrarladı.</p>

  <p>Gastounet, olduğu yerde dönerek.</p>

  <p>— Aferin, aferin! dedi. Göster bakalım ayakkabılarının altını. Hah, böyle işte. A! bir çivi eksik. Benim zamanımda olsaydı, iki gün nezarette yatırırlardı adamı. Ama bugün...</p>

  <p>Olivier, sokağa çıktı mı bir rahatlık duyuyordu. Kendini daha iyi hissediyordu, belki de bakmaya cesaret edemediği şu tuhafiye dükkânından başka hiçbir şeyden korkmadığını farkediyordu.</p>

  <p>Mahallenin en gözde, en çenebaz kapıcısı 78 numaralı binanın kapıcısı Madam Grosmalard’dı. Olivier, kocaman poposundan ötürü mü ona böyle dendiğini hiçbir zaman öğrenemeyecekti. Yüzü kıllı siğillerle kaplı, dudağının üstü neredeyse kaşları kadar kalın tüylü halis bir cadalozdu. Saç topuzu taraklarla tutturulmuştu. Kapıcıların sultanıydı o. Apartmandaki bütün kiracılar üzerinde mutlak bir üstünlük kurmuştu. İkide bir, «ayakkabılarınızı silin de öyle girin» derdi. Kendisinin küçük bir modeli olan kızıl saçlı kocasına kan kustururdu. «Sultanın kocası» pozunda dolaşırdı. Ona kapıcı denmiyor, «kapıcının kocası» deniyordu. Yani, önemsenmiyordu. Bu tombalak ve kekeme adam, en zararsız insanlardan biriydi ve fıldır fıldır dönen gözleri, «karıma boyun eğiyor gibi görünmeme bakmayın, aslında onu kandırıyorum» der gibiydi. Kendine bir geçim yolu bulmuştu. At yarışlarında devamlı kazandığını iddia ederdi. Aslında en güvenilir favori atlara oynuyor ama pek az kazanıyordu. Günlerini <i>Paris-Sport</i> ve <i>La Veine</i>’i işaretlemekle geçirirdi. Karısının kendisine iş buyurmasını önlemek için karışık hesap işlemlerine dalardı. Ondan bahsederken,</p>

  <p>— Grosmalard mı? talih ona doğarken gülmüş, derlerdi.</p>

  <p>— Doğrudur, talihim hep yaver gider diye cevaplardı.</p>

  <p>Çocuk, bu deyimin anlamını bilmediğinden, gözlerinin önüne, anasının karnından “başında bir keple” doğmuş bir bebek gelirdi.</p>

  <p>Madam Grosmalard, Olivier’yi görür görmez gürledi:</p>

  <p>— Mutlaka odur. Allah onu kötülük yapmak için yaratmış. Olivier neyin söz konusu olduğunu bilmeden, «ben değilim, ben değilim» diye bağırdı.</p>

  <p>Gene de göze görünmemek için Bachelet sokağından yukarı doğru koştu. Açık duran penceresinden, Grosmalard’ın odasına gece yarısı çöp paketleri atılmıştı. O da kimin yaptığını bulmaya çalışıyor, bütün çocukları teker teker sorguya çekiyordu. Sonunda:</p>

  <p>— Merdivenlerden çıkanların bacaklarını seyreden bu Anatole hödüğüdür. Toudjouryan hep kirli ayakkabılarıyla girer, öbürü elinden gelse bütün mahalleyi ateşe verecek, diye bütün kinini ortaya döktü.</p>

  <p>Biri:</p>

  <p>— Yeter be! Yeter artık! diye bağırdı.</p>

  <p>Bu söz ortalığın karışmasına yetti. Pencereler açıldı, cadaloz kadının üzerine küfürler, hakaretler yağmaya başladı. «Sen zaten bitlinin birisin, köpeğinle düşüp kalkıyorsun, senin baban sarhoş, sen de bir orospu çocuğusun. Sen git oralarda yaşa, senin yerin burası değil» dendi. Grosmalard yumruğunu sıkmış, küfüre, küfür yetiştiriyordu. Üçüncü kattakinin üzerinden cümle âlemin ve silindirlerin, otobüslerin geçtiğini söyledi.</p>

  <p>Bunun üzerine bir gülmedir başladı. Sonra bir sessizlik oldu. Biri, «kapat ağzını, kenef gibi kokuyor!» dedi. Bir başkası «hey ağzını açıp durma, sinek kaçacak» diye veriştirdi. Biri de «Hey Mama! Kızların bu kadar mı?» dedi. Mahalleliler bu son yakıştırmayı pek beğendiler. Grosmalard son bir kere daha küfrederek odasına döndü. Sokak yine eski havasına büründü.</p>

  <p>Albertine, taze bir fasulyeyi ısırarak, tekrarlayıp duruyordu:</p>

  <p>— Bu gibilerinin Allah...</p>

  <p>Olivier’ye</p>

  <p>— Nedir bu yangın hikâyesi? diye sordu. Olivier, hiç aldırmıyormuş gibi.</p>

  <p>— Bilmiyorum, dedi.</p>

  <p>Aynı soruyu bir başka türlü sordu. Fakat çocuk cevap vermedi. Belki ona bir gün her şeyi anlatacaktı, ama daha sonra yapacaktı bunu. Albertine, «sır küpüsün sen», haylazın birisin dedi. Bugras’nın, Grosmalard’ın, Albertine’in bugün cinleri üstündeydi. Olivier, büyükleri hiçbir zaman anlayamayacaktı.</p>

  <p>Yeni gizli bir yer, tek başıma olabileceğim bir yer seçsem mi diye düşündü; hiç değilse, böyle bir yeri hayal edebilirdi. Butte’deki, Tuyaux’daki ya da Terre Galse’deki arsaların bir kısmında böyle bir yer bulabilirdi. Etrafını taşlarla çevirir ve kendi adasında bir Robinson gibi yaşayabilirdi.</p>

  <p>Gökyüzünde süzülen ve bir martıdan biraz daha büyükçe bir uçak onu daldığı hayal âleminden uzaklaştırdı. Sokaktakilerin hepsi, ellerini alınlarına siper ederek başlarını gökyüzüne kaldırdılar. Çocuklar, uçakları ancak iki türlü tanımlayabiliyorlardı: tek kanatlılar, çift kanatlılar. Ekmekçinin oğlu, nihayet üç renkli işaretleri farketti ve bu görüntü herkesi sevince boğdu, bir konuşmadır başladı. Gastounet’ye göre, tayyare (bu kelimeyi teyyere diye telaffuz ediyordu) dendi mi gökler hâkimi Guynemer ile Fonck akla gelirdi, sonra da bombardıman uçakları ve müstakbel savaş hakkında uzun uzun konuşurdu. Çocuklar için uçaklar, sivil havacılığın tılsımlı isimlerini: Mermoz, Lindbergh, Bleriot, Bossoutrot, Amelia Earhart, Costes et Bellonte’yi hatırlatırdı. Çocukların gözünde birer kahramandı onlar. Olivier, uçan balıklarla hızla dövüşen kocaman balinaları düşündü.</p>

  <p>Araplar Oteli’nin kapısına yaslanmış Örümcek’i farkedince Olivier, acaba hiç uçak görmüş müdür diye aklından geçirdi fakat sormaya cesaret edemedi. Sadece, onu usulca selamlayarak yanında durdu. Yorgancı Leibovitz’in oğlu Elie ile birlikte bir yatağın yününü attırışını seyretti. Leibovitz, sokağın ortasına oturmuştu ve kar gibi pamuklar, bir beşik gibi salladığı küçük tekerlekli garip aletinin yansıttığı ışıkta savruluyordu. Olivier, Elie’yi selâmlayarak, belki yardım edebilirim umuduyla kaldırımın kenarına oturdu. Bu arada, çevresine bakındı, ve tıpkı bir sinema sanatçısı gibi, yerleri küçük karelere bölerek herbirinin özelliklerini belirledi.</p>

  <p>Bachelet sokağının son bulduğu içerlek bir yerde <i>Au petit qui n’a pas peur des gros</i> adlı bir tuhafiye dükkânı vardı. Kapısının üzerinde asılı Davit marka iç çamaşırları hiç korkmadığı Goliath’yı gözlüyormuş gibiydi. Bebek elbiseleri de sattığı için, Vitrinin üzerine küçük harflerle Montmartre bebeleri’ne diye bir yazı yapıştırılmıştı. Biraz daha aşağıda, Nicolet sokağının karşısında, hiç meyve vermeyen kurumuş bir incir ağacının bulunduğu ve her yana gerilmiş iplerin üzerinde çamaşırların kuruduğu ve ancak kasabalarda rastlanan ve başka yerlerde adına özel oteller denilen alçacık evler, pavyonlar vardı. Olivier biliyordu ki, Virginie, tuhafiyeci olmadan önce, kocasıyla birlikte bu evlerden birinde oturmuştu. Onu leylekler buralarda dünyaya getirmişlerdi. Daha sonraları, çocuk, Mathilde adlı bir şairin karısıyla birlikte burada yaşadığını, Arthur adlı bir şairin onun yanına geldiğini, adının Paul Verlaine olduğunu öğrenecekti. Ne gariptir ki, tam karşıda, storunda <i>Véraline</i> diye yazılmış bir nalbur vardı. Sadece, bir harfin yeri değişmişti.</p>

  <p>Leibovitz, yünleri çizgili bir şiltenin içine yerleştirince ve Elie tarak makinasını yerine koyunca Olivier Lambert sokağına yöneldi. Telsizci Lucien’in penceresi açıktı. <i>Küçük Kaldırımlar</i> şarkısını kekelemeden söylemeye çalışıyordu. Tamir etsin diye kendisine getirilmiş harika bir makinayı göstermek için çocuğu içeriye buyur etti. Çalar saatli yekpare bir gramofonu işaret ederek gülümsedi. Alnına düşmüş saçı, uzun, güleç yüzüne hüzünlü bir hava veriyordu. <i>Peter Pan Clock</i> marka bu gramofon, mutlu sahibini, sevdiği bir plağın nağmeleriyle uyandırmak için yapılmıştı.</p>

  <p>Bilimin ve yeni tekniğin büyüsüne kapılmış Lucien, Olivier’ye «Göreceksin, bir gün...» diyerek radyo dergilerini karıştırdı ve içlerinden bir tanesini gösterdi. Derginin bu sayısında yazarların ve teknisyenlerin makalelerinden sonra, «telsiz fototelegrafi» ya da «televizyon» denilen yeni bir sanayi koluyla ilgili bir inceleme yer alıyordu, makalenin bir kısmını çocuğa okuyarak, kekeleye kekeleye ve heyecan dolu bir sesle bir yorumda bulundu.</p>

  <p>— Gögögörerereceksin bir gün herkesin evinde sineması olacak.</p>

  <p>Olivier’nin inanası gelmiyordu: Ama onu memnun etmek için birdenbire:</p>

  <p>— Vay anasını! diye bağırdı.</p>

  <p>Luden, sesler iletildiğine göre, görüntülerin de iletilememesi için hiçbir sebeb yok diyerek ona resimlerin nasıl iletileceğini anlattı. Çok ilgilenmiş olan Olivier, dostunun bir çeşit bilgin olduğunu düşündü ve Lucien’den ayrıldığında ona karşı hayranlık duyuyordu.</p>

  <p>— Ne güzel bütün bunlar! dedi içinden.</p>

  <p>Ve Delabarre şurubuna bandığı işaret parmağıyla bebesinin dişetlerini oğuşturan sabahlıklı Madam Lucien’i selâmladı. Herkesin evinde sineması olacağını düşündü gene, fakat ancak peri masallarında gerçekleşebilirdi böyle bir düş.</p>

  <p>Bu düşüncelerin etkisiyle, Custine sokağındaki sinemaların afişlerine bakmaya başladı. Üzerlerine üç haftalık programların yazıldığı alacalı bulacalı afişlerdi bunlar. Le Marcadet-Place, le Barbès-Pathé, le Roxy, le Montcalm, le Delta, le Palais Rochechouart, la Cigale ilgi çekici bir sürü başlık atmışlardı: Başrollerde Jean Worms ve Jean Galland’ın oynadığı <i>Fantoma, </i>Harry Baur’un <i>David Golder</i>’i, Georges Carpentier’nin <i>Symphonie pathétique</i>’i, Jean Murat ile Danille Parola’nın oynadığı <i>Le Dernier Shoc</i>’u, Marlene Dietrich’in <i>Şanghay Express</i>’i, Max Dearly’nin oynadığı <i>Coup de roulis,</i> Roland Toutain ve Huguette ex-Duflos’nun oynadıkları <i>Esrar</i>ı, Pierre Blanchar ile Charles Vanel’in Tahta Haçlar’ı, Edwige Feuillere’in oynadığı <i>İnci.</i> Bütün bunlar umutlarla doluydu ve Olivier gözlerini faltaşı gibi açarak sihirli bir koltukta seyredeceği bitmez tükenmez filmleri düşünüyordu. Pastanenin önünde durup bütün pastaları yiyeceğini hayal eden çocuklar gibi, Olivier de bütün filmleri görmek istiyordu.</p>

  <p><i>La Bordelaise</i> bakkaliyesinde kahve kavruluyor ve bütün mahalleye kahve kokusu yayılıyordu. Bakkaliye sahibinin küçük oğlu Jean-Jacques, kapının önündeki bir sıraya oturmuş, sınıfta kendisine öğretilmiş olan su süzgecini yapmaya uğraşıyordu: dibi delik boş bir konserve kutusunun içine bir tabaka kum, bir tabaka kırılmış odun kömürü, bir tabaka kum koyuyor fakat döktüğü su simsiyah akmaya başlayınca «Amma da uyduruk şey!» diye tekrarlayıp duruyordu. Olivier ona, yaptığı karışımın belki de yeteri kadar kalın olmadığını belirtince, Jean-Jacques onun bu işten hiçbir şey anlamadığını çünkü artık okula devam etmediğini söyleyiverdi. Hâlâ Lucien’in anlattıklarının etkisinden kurtulmamış olan Olivier, senin bilmediğin şeyleri biliyorum ben, diyerek bu mızmızın yanından ayrıldı.</p>

  <p>Ramey ve Custine sokaklarının birleştiği dar yerde durdu. <i>La Pharmacie Normale</i>’in büyük termometresindeki civaya bakıp Eskimolar’ı ve Zenciler’i hayal ederek, dereceleri gösteren çizgilerin karşısındaki yazıları okudu: <i>Pic du Midi</i> 1890, <i>Moskova</i> 1812, <i>Congélation de l’eau-de-vie, Glace, Puits profonds, Serres, Vers à soie, Chaleur du Sénégal, Sumatra, Bornéo, Ceylan, Tropiques.</i> Vitrinde üzerinde yer yer güneş ışınlarının yansıdığı yeşil ve sarı renkli şişkin iki kocaman kavanoz kadar, hekimlik simgesi ve yapay ışıktan kalın bir haleyle çevrelenmiş yeşil haç da Olivier’yi düşündürüyordu. Kapının önündeki teraziye çıkıp tartıldı. Yazısız disk döndü ve üzerinde hiçbir işaret bulunmayan iki çizgi arasında durdu. Fakat kaç kilo geldiğini anlamak için deliğe basılı bir kart çıkartan bir para atmak gerekiyordu. Olivier bunu gülünç buldu, makinanın içinde, onun ağırlığını bilen ve bunu ona açıklamak istemeyen biri var gibi geldi ona.</p>

  <p>Şemsiyecinin vitrini önünde de durdu. Güneş şemsiyelerine, sarı köpek başlı bastonlara, çocuk bastonlarına, sapı ördek başlı şemsiyelere, çantaya sığan katlanır şemsiyelere baktı ve şemsiyecinin böyle bir havada çok alışveriş yapmaması gerektiğini düşündü. Daha uzakta, bir restoranın kasası önünde kontrplaktan ve boyanmış bir Hardy, filmdekinden daha şişman ve Laurel’den ayrı düşmüş bir Hardy, bir elinde bir tavayı sallıyor, öbür elinde de günün yemekleri yazılı üçgen bir levhayı tutuyordu. Olivier, onun önünden geçerken, «Selâm Hardy» diyerek yanaklarını şişirdi.</p>

  <p>Labat sokağının 8 numaralı binasının önünde, kolları beyaz dantelli, kapalı devrik yakalı siyah bir elbise giymiş uzun boylu, solgun yüzlü, zayıf bir kadın dururdu. Hasır bir iskemlede oturur, yeşil bir kurdela üzerine her yedi santimetrede bir ufacık ipek güllerini bıkıp usanmadan dikerdi. Louvre’deki mağazalar bu iş için ona metre başına ücret ödüyorlardı. Yeşil bir yılanın bir söğüt sepete yöneldiği siyah kadife bir yastık işliyordu. Olivier şimdiye kadar onu hiç farketmemişti. İlk defa görüyordu, onun bilincine ilk defa eriyordu. Durdu, kurdelayı, iğneyi ve makası maharetle kullanan hünerli parmaklarına baktı. Parmağında bir yüksük vardı. Ve bu ufacık madenî yüksük çocuğu Virginie’nin dükkânına alıp götürdü. Delik çorapları tahta yumurtaya geçirip ören annesini gördü. İki gül arasında kadın başını kaldırdı. Olivier,</p>

  <p>— Güzel olmuş dedi, birden.</p>

  <p>Kadının dudaklarında gülümsemeye benzer bir şeyin belirdiğini gördü. Bir an işini bıraktı, Olivier’ye bakıp içini çekti, sonra yine işine koyuldu. Parmakları uçar gibi işliyordu, geç kalmışlığını gidermek için..</p>

  <p>Olivier, ağır ağır uzaklaştı. Akşamları gök, arduaz damların üzerinden solgun görünüyordu. Ve yer yer kadının diktiği, güllerin rengine bürünüyordu. Hayat ne kadar güleç, hayat ne kadar hüzünlüydü...</p>
</body>
</html>