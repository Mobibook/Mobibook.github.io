<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>On</i></b></span></p></h4>

  <p class="p9"><span class="t8"><b>S</b></span>okak yaz içindeki yerini almıştı. Pencerelerin üç renkli bayraklarla donandığı, Monet ve Dufy’nin tablolarındaki gibi cıvıl cıvıl bir On Dört Temmuz Bayramı bekleniyordu; bandoları, rengârenk üniformalarıyla İmparatorluğun dört bir yanından gelen birliklerin; Lejyon askerlerinin, dağ birliklerinin, Afrikalı askerlerin, sipahilerin, zırhlı süvarilerin, çocukluk devresinin kurşun askerlerini andıran piyadelerin katıldığı bir geçit töreni yapılacaktı. Ayrıca, sivillerin katıldığı törenler de düzenlenecek, Eski Montmartre Özgür Komünü’nün belediye başkanı vaktiyle Poulpot’nun desenlerine konu olmuş çocukların başlarına kırmızı kâğıttan serpuşlar geçirecek, ihtiyarlar şerefine bir ziyafet verilecekti. Sokaklar halk balolarının gürültüsüyle şenlenecek, havai fişekler patlatılacak, güvercinler uçurulacak ve çılgınca eğlenen insanlar, büyük donanma şenliklerini seyretmek için gece yarısı Sacré-Coeur’ün yolunu tutacaktı.</p>

  <p>Élodie’yle Jean sıkıntılı bir dönemden geçiyorlardı. Tatilde Saint-Chely’ye gideceğiz diye kurdukları hayali gerçekleştirmelerine imkânları elvermiyordu. Gece treninde pencere kenarındaki yerlerini alamayacaklar, domuz etinden yapılmış o canım sosislerini, haşlanmış yumurtalarını, piliç söğüşlerini, peynirlerini, ev turtalarını tertemiz çıkınlarına yerleştiren, yanına da halis Bordo şarabını koymayı ihmal etmeyen, geleneklerine düşkün Auvergne’li Parislilerle beraber olamayacaklardı. Yolcular arada bir kestirdikten sonra, sabaha karşı, vücutları sızlayarak uyanacaklardı. Saçları darmadağın, yüzleri kir içinde olacaktı. Pencereden Auvergne’in o güzelim manzaraları görünecekti. Ve kömür tozuyla lekelenen camların ardından garların adını gördükçe Saint-Flour, Loubaresse, Ruines... diye bağıracaklar. Garabit köprüsünün açılmasını bekleyeceklerdi. Yaşamayı ve gülmeyi âdeta yeniden öğreneceklerdi; pazarlık ceketlerinin üzerine gömleklerinin yakalarını fora edecekler ve üçüncü mevkide yolculuk ettikleri halde, kendilerini pek rahat hissedeceklerdi.</p>

  <p>— N’apalım biz de gelecek yıl gideriz, dedi Jean.</p>

  <p>— Ya da çıkmaz ayın son çarşambasına, diye karşılık verdi Élodie.</p>

  <p>— İnan, bu sefer mutlaka gideceğiz.</p>

  <p>Sert kartondan yapılmış valizlerinin ezileceğini düşünüyorlardı. Tıklım tıklım bir trende yolculuk edecekleri için üzerine oturmak zorunda kalacaklardı. Oysa valizler, dolabın üzerinde pineklemeye devam edebilirlerdi şimdi.</p>

  <p>Yine de bir umut belirmişti. Eski iş arkadaşı David sayesinde «Le Matin» gazetesinin klişehanesinde Jean’a bir iş bulmak mümkündü. Fakat, genç adam yeni mesleğini en kısa zamanda öğrenmeli ve derhal işe başlamalıydı. Acaba yeniden lüks ekmeğe, «Le Roxy» sinemasına kavuşabilecekler miydi? İki kişilik bir bisiklet ya da motosiklet satın alabilecekler miydi?</p>

  <p>Olivier n’olacaktı? Çocuğun geleceği hakkında karar verilmişti ama kendisinin bundan haberi bile yoktu henüz. Aile fertlerinin katıldıkları gürültülü bir toplantı sonunda bir karara varılabilmişti. Jean’la Élodie bu kararı Olivier’ye hemen bildirmenin hiçbir yarar sağlamayacağını düşünmüşlerdi. Nasıl olsa, zamanı gelince söyleyeceklerdi kendisine... Şey... Yani diyeceklerdi ki ona... Böylece, hiç değilse, o iri yeşil gözlerde beliren sorulardan birkaç gün kurtulmuş olacaklardı. Meseleyi son anda açacaklardı ona, yani başka bir şey yapmanın mümkün olmadığı bir sırada, tıpkı bir hemşirenin yara üzerindeki bandı çekivermesi gibi, bir anda...</p>

  <p>Tehlikelerinden habersiz olduğu bu sessizlik içinde yaşıyordu Olivier. Sanki hiçbir değişiklik olmayacakmış gibi bir duyguya kapılıyordu. Tedirginlikleri depreştiği zaman, benliğinin bilinçsiz bir yanı bu kaygıları bir kenara itiyordu. Suya dalar gibi, sokaktaki oyunlara kaptırıyordu kendini. Kuzenlerinin hoşgörüsü daha da artmıştı ve başıboş bir yaşantıyı sürdürüyordu. Gece yolculuklarının alanını çıplak bacaklarının elverdiğince gitgide genişletiyordu.</p>

  <p>Öğleden sonra sokakta kimseler yoktu. Kızgın bir güneş taşları kemiriyor, sokak sıcaktan bunalmış bir köpek gibi soluyordu. İnsan başını kaldırıp güneşe bakınca, gözleri, düğünlerde yakılan magnezyum lambalarının ışığı ile kamaşmış gibi oluyordu. Boğazına kadar ilikli ceketinin içinde buram buram terleyen bir polis memurunun, koridordan geçerek <i>Transatlantik</i>’e girdiği ve görev başında içilmesi yasak olan bir şeyi tezgâhın arkasında yuvarladığı görülüyordu. Albertine saksıdaki çiçeklerini sularken kaldırımları da ıslatıyordu, öğle uykusundan kalkan Gastounet saat altıya doğru bastonunun ucunu kaldırımlara sert sert vurarak; <i>La Madelon</i> ya da <i>Sambre-et-Meuse</i> marşlarını ıslıkla çalıyordu. Sonra bastonunu birdenbire öne doğru sallayarak, «gözümden kaçtı mı sanıyorsun?» diye bağırıyor, en sonunda da savaş anılarını tamamlıyordu aperitifini yudumlaya yudumlaya.</p>

  <p>Kapıcı Grosmalard’ın kocası sararmış parmaklarıyla, gittikçe daha ince sigaralar sarmayı deniyordu. Kibriti çakınca kâğıt alev alıyor, tükürükle ıslattığı sigaraları içmekte güçlük çekiyordu. Bazen at yarışları meraklılarına:</p>

  <p>— Ne kadar çok oynarsan o kadar çok kazanırsın, diye akıl verdiği de oluyordu.</p>

  <p>— Doğru söylüyorsun, ama ne kadar çok oynarsan o kadar çok kaybedersin.</p>

  <p>— Evet ama ya kazanırsan?</p>

  <p>Kasap, bıçağının ucunu bir tabağın dibine sürterek biliyordu. Bluzunun altına hiçbir şey giymeyen çamaşırcı kız, ütüsünü yanağına yaklaştırınca kıpkırmızı oluyordu. Küçük İtalyan kızı yelpazesini sallaya sallaya geziniyordu. İhtiyarın biri benzin borusunda kalan benzini çakmağına damlatıyordu ve kıymalı sandviçini yiyen Lécuyer sokağındaki benzinci:</p>

  <p>— Hemşerim, boşuna uğraşıyorsun. Ha sen miydin Ugene? diye bağırıyordu.</p>

  <p>Saçları gözlerinin önüne düşen Olivier günlük turuna çıkmıştı. Köşebaşındaki tütüncünün kırmızı havucu görünüyordu. Olivier diğer bütün tabelaları seyre dalarak bu acayip sembolün ne anlama geldiğini soruyordu kendi kendine. Ya da fırıncıların vitrinlerine yapıştırılmış olan dikdörtgen şeklindeki kâğıtları okumaya çalışıyordu. Derken, Mirus sobalarının ve satılık çekyatların, iş arayan hizmetçilerin ya da size matematik öğretmek için can atan öğrencilerin dünyasına giriyordu. Sonra pis bir dükkânda süpürge-fırçaların, bezlerin arasında beklenmedik bir mucize, bir topak sünger şeklinde beliriveriyordu. Daha ilerde, bembeyaz lavaboları sayıyor, hendek kazan işçilerin uzun bir boruyu, ekip şefinin çaldığı düdükle gayrete gelerek çekişlerini seyrediyordu. Ya da bir kahvenin taraçasında çöreğini yiyen bir işçi kıza gülümsüyordu.</p>

  <p>Bazen bir resimli dergiyi okuya okuya yürüyor, bir ağaca ya da sokak fenerine çarpınca afedersin diyordu. Élodie’nin dediği gibi, aklı bir karış havadaydı hâlâ. Bir kibrit yakıyor, yanan kısmından tutarak öbür tarafı da yanınca elimde kapkara bir leke kalacak mı diye deniyordu. Kasap dükkânlarının vitrinlerinde altın gibi parlayan sığır ve at başlarını seyrediyordu. «29 Temmuz 1881 tarihli kanun gereğince afiş asmak yasaktır» yazısını hayretle okuyor ve bu tarih, Charlemagne’dan, Bastille’in işgaline; Marignan savaşından, Nantes fermanına kadar okulda öğretilen bütün tarihleri hatırlatıyordu ona.</p>

  <p>Loulou, «Stephenson» sinemasına «kaynamayı», yani yangın merdiveninden girmeyi öğretmişti. Sesli sinemanın herkesi hayretler içinde bıraktığı bir devirde hâlâ Tom Mix’ler, «Zorro»lar oynuyordu burada. Her semt sinemasının kendine has bir kokusu vardı: <i>Stephen,</i> sarımsaklı sosis; <i>Barbes</i> leblebi çekirdek; <i>Gaite-Rochechouart,</i> briyantin; <i>Montcalme,</i> kedi sidiği; <i>Marcadet</i> toz; Delta sönmüş sigara kokuyordu.. Olivier sinemaya girecek parası olmadığı için, filmin holde asılı fotoğraflarına bakıyor, kadın oyuncuların, cinsel cazibesini de göz ardı etmiyordu.</p>

  <p>Barbés bulvarında bir ucuz pazar kurulmuştu: Yüksekçe bir yere çıkan çığırtkan, bir mezeci ile bir kadın berberinin reklamını yaptıktan sonra ya ev kadınlarıyla konuşuyor ya da araya, zihinlerde yer eden bir reklam şarkısının nakaratını sokuşturuyordu: İnes, <i>Barbés bulvarında oturur Hoşuna gittiği için oturur Gitmez bir başka yere Çünkü aradığı her şeyi Burada bulur.</i></p>

  <p>Ve uyduruk bir tahtayı rendeleyerek durmadan bağırıyordu:</p>

  <p>Galeries Barbès’de aynalı dolabımsı bir manken, bir levhayı rendelliyordu «<i>Tahta bir bacağı vardı, koşun dillere destan Galeries Barbès’ye, tahta adamı görmeye</i>» şarkısının eşliğinde. André kundura mağazasının çarpıtan aynasına bakanlar acayip şekillerde görüyorlardı kendilerini. Analarından, babalarından yüz bulan çocuklar bir hayli eğleşiyorlardı bu aynanın önünde. Fakat büyükler de ayrılmadan önce, şöyle bir bakıp kendilerini süzüyorlardı emin tavırlarla. Olivier yaklaşıyor ve gülerek bakıyordu kendine, sonra, aynanın tutsağı olurum korkusuyla, hızla uzaklaşıyordu. Kürkçü dükkânında bir sincap, silindirimsi kafesinde hiç durmadan koşuyordu. Olivier bunu seyretmekten de hoşlanmıyordu. Kafeslerden, parmaklıklardan, insanı hapseden her şeyden nefret ediyordu. Her hapishane, kapalı her yer, Virginie’nin ölümünden beri bir tabut oluyordu onun gözünde ve hep başka sokaklara çıkan sokaklarda koşuyordu ve çıkmaz sokaklara sapmaktan kaçınıyordu.</p>

  <p>Nesneler bazen sis içinde silikleşiyor ya da sokak fenerlerinin çiğ ışığında ayrışıma uğruyorlardı. Bazen de çevrelerinden kopuyorlar, sanki bütün nesnelerin güneşleriymişler gibi büyüleyici bir varlığa bürünüyorlardı; sözgelişi bir ırmağa düşen İsveç kibritleri gibi. Kırmızı başlı kibritleri kurutmak için güneşli kaldırımlara seriyor, bir bir sayıyor, gözlerini bunlardan ayıramıyordu. Mösyö Pompon’un vitrininde, hep aynı yerde, halkalı bir düdükle bir tirbişon arasında duran İsviçre bıçağı da öyleydi. Tahta sandığın üzerine konmuş kocaman bir balkabağı, pas rengi bir duvara dayanmış yeşil bir merdiven, kahvecinin değirmeni, marangozun tezgâhı da büyülü nesnelerdendi.</p>

  <p>Bougras kırsal bir atacılığın etkisiyle şehirde hayvan ve bitki olarak ne kalmışsa onunla ilgileniyordu. Beraber gezerlerken Olivier’ye ağaçların ve bitkilerin adlarını bir bir sayıyordu. Şehrin çökertemediği Bougras’ya göre mevsimler ve günlerdi var olan. Daha yaz ortasında kışı düşünürdü. Bunun içindir ki küçük dostuna kışlık yakıt ihtiyacını şimdiden sağlamanın gerektiğini açıklamıştı.</p>

  <p>Bundan ötürü, Dardart İşletmesi’nden bir el arabası ödünç aldılar. Arabayı Bougras itiyor, Olivier de yanında gidiyordu. Böylece, büyük bir gürültüyle Labat sokağından aşağı indiler.</p>

  <p>— Hadi pergelleri aç biraz, daha bir hayli yol yürüyeceğiz, dedi Bougras. Pampelune’e, Plougastel-Daoulas ya da Petaouchenock’a kadar uzanırız belki.</p>

  <p>Bougras’la beraber olunca Olivier uzaklara gitmekten korkmuyordu. Hem sonra, kaldırımlarda yürümek, dönerken kolunu uzatıp işaret vermek, otomobilleri geçmeye çalışmak; trafik memuru beyaz sopasını kaldırınca çivili geçitlerin önünde durmak, yayaların telâşını seyretmek ve kaldırımdan cesaretle yürümek o kadar eğlenceliydi ki.</p>

  <p>— Bak Bougras, sen koca bir at ol, ben de bir tay. Deh aslanım!</p>

  <p>— Hadi oğul, deh!,</p>

  <p>Magenta bulvarını izleyip Sivastopol bulvarına saparak (Bougras Sebasto diyordu buraya), Halles’e yöneldiler. Buradaki dar ve kalabalık sokaklarda dolanıp durdular. Bazen kendilerini paylıyorlardı, bazen de:</p>

  <p>— Doğrusu, araban da pek kıyakmış ihtiyar! diye takılıyorlardı.</p>

  <p>Bougras’nın dizinde kırdığı ya da ayağıyla vurarak parçaladığı tahtaları, balık kokan küçük tahta sandıkları, boş istiridye kabuklarını topladılar, azıcık solmuş bir demet çiçeği arabanın üstüne süs diye koydular. Buldukları havuçları tavşanlar gibi kemirdiler ve lekeli birkaç elmayı gövdeye indirdiler.</p>

  <p>Halles’den Seine rıhtımlarına kadar gittiler. Mavnaları boşaltmaya gelen kamyonlardan kömür parçaları saçılıyordu yerlere.</p>

  <p>— Bize kimse bir şey demez. Tıpkı hasat sonrasına benzer bu. Fazlasını toplamak haktır, dedi Bougras.</p>

  <p>Arabanın içi yakıt olarak kullanılacak çeşitli şeylerle doluyordu yavaş yavaş; oluklu kartonlar, ağaç dalları, yongalar, sandıklar, çimento torbaları, talaşlar, kömür artıkları. Böyle birkaç sefer daha yaparsa, boş gezenin boş kalfası Parisli Bougras, kışlık yakacağını sağlamış olacaktı.</p>

  <p>Soğuk günlerde ısının düşmesi onu pek etkilemiyordu. Yün kazaklarını üst üste giyiyor, antika asker kaputunu da üzerine çekiyordu. Ayağına içi saman dolu pabuçlarını, eline yün eldivenini, başına da kar başlığını geçiriyordu. Sonra peş peşe sıcak şarap içiyor, parmaklarını piposunun ateşinde ısıtıyordu. Ama akşamları okumak için, iyice ısınmaya ihtiyacı vardı. Hep aynı kitapları okuyordu: Zola’nın, Jules Valles’nin, Barbusse’ün eserlerini. Bir de ordan burdan topladığı eski gazetelerle dergileri. Yatağını çuvallarla örtüyor, kırk yılda bir yıkanıyor, sakallarını hiç traş etmiyordu.</p>

  <p>— Gün iyi başladı, ne dersin?</p>

  <p>Dönüşte, el arabasının kayışını omuzuna geçirdi, avuçlarının içine tükürüp oğuşturduktan sonra yola koyuldu. Bu sefer başka taraftan gittiler. Çünkü pazar yerlerinde bir sürü tahta parçası kalıyordu. Olivier, koşuyor, suyun içindeki bir tahta parçasını aldığı gibi arabadaki yığının üzerine atıyor ve yollarına devam ediyorlardı. Bougras yük beygirine benzeyen insanoğlunun yaşantısı hakkında ilginç şeyler söylüyor, sonra da ıslık çalıyordu keyfinden. Olivier de onun gibi yapmaya yelteniyordu.</p>

  <p>La gare du Nord’un yukarısına geldiklerinde Olivier yavaşladı; yorulmuştu. Bougras, bu sefer, onu da arabanın üzerine oturttu ve böylece dengeyi sağlayacağım demeyi de ihmal etmedi. Sonra ikisi birden, «<i>Bu bir düş olmasın sakın</i>» ve «<i>Haydi küçük miço</i>» şarkısını söylediler. Dik yokuşlu bir sokağa gelince Buogras, «<i>Volga mahkûmları</i>»nı söylemeye başladı. Çivili yaya geçidinde bir at arabası ile yanyana durdukları sırada Bougras’nın, beygire, «<i>Ne haber meslektaşım</i>?» diye seslenmesi, Olivier’yi katıla katıla güldürdü.</p>

  <p>Gezi pek kısa sürmüş gibi geldi onlara ve Labat sokağına en kalabalık bir saatte varışları herkesin dikkatini çekti ve değişik yorumlara yol açtı. Élodie karşıladı kendilerini ve Bougras’ya,</p>

  <p>— Eh, sayenizde hakiki bir eskici olup çıkacak, diye seslendi.</p>

  <p>Sonra Élodie, Bougras’yla o kadar senli benli konuşmaya başladı ki Olivier şaştı kaldı. Mahallede kimseyle içli dışlı olmayan Élodie, sanki kırk yıllık dostuymuş gibi konuşuyordu Bougras’yla. O da Élodie’yle aynı şekilde konuşuyordu. Bougras istedi mi cana yakın olmasını öylesine biliyordu ki... Élodie köylüsüyle konuşuyormuş gibi bir rahatlık duyuyordu onunla konuşurken. Sokağın bütün insanları dede gibi olsaydı (Élodie sonradan, dede demişti Bougras’ya) bazen içine sıkıntı veren bu mahalleyi gerçekten sevebilirdi.</p>

  <p>— Bu küçük hanım pek yaman, dedi Bougras, Élodie gidince. Kuzenin turnayı gözünden vurmuş. Sakın kaçırmasın elinden.</p>

  <p>Olivier’nin hoşuna gitti bu. Élodie gerçekten zarif bir kadındı. Ona sokak serserisi derken bile sevgisini açığa vuruyordu. Kuzenleri boyuna, sen asi bir çocuksun deyip duruyorlardı. Aslında söz dinlemezlik etmiyordu ama kendisine o kadar belirsiz ve birbiriyle öylesine çelişen şeyler yapmasını söylüyorlardı ki, nasıl davranacağını bilemiyor ve sonunda aklına eseni yapmayı yeğliyordu. Sık sık işittiği şu cümleyi birbiriyle bağdaştırmak mümkün müydü?</p>

  <p>— Sokaklarda sürtmekten başka bir şey düşündüğün yok. Haydi çık da biraz oyna bakalım!</p>

  <p>Olivier, aslında kötü bir şey yapmadığını biliyordu, ama her zaman bütün belâlar onu buluyordu.</p>

  <p class="p10"><b>*</b></p>

  <p>Bir başka gün, Bougras boş bir şarap şişesini sallayarak sallayarak:</p>

  <p>— Tek damla kalmadı, dedi..</p>

  <p>Yüzük yapımı para getirmiyordu artık. Ekmeğini kazanması için kendisine teklif edilen bir tek iş vardı; o da, Junot caddesindeki bir apartmanın parkelerini cilalamaktı. Bu aşağılık, yorucu, haysiyet kırıcı işi söylene söylene kabul etti. Ona göre, herkes kendi parkesini kendi cilamalıydı.</p>

  <p>— Ben de geliyor muyum seninle? diye sordu Olivier.</p>

  <p>— Senin gideceğin yer değil orası, dedi Bougras. Ona göre bir çocuğa örnek olmanın en kötü şekliydi bu iş</p>

  <p>Fakat Olivier peşine takılınca kabul etmek zorunda kaldı. Apartmana girdiklerinde aksi bir kapıcı önlerini kesti. Bougras’ya bir şeyler sordu ve servis kapısından çıkmalarını ihtar etti. Bougras adamı soylu bir hareketle itti.</p>

  <p>— İstediğim yerden girerim, bana Bougras derler, arkadaş, dedi.</p>

  <p>Olivier’yi Eydoux-Samain işi hidrolik asansöre iteledi. Kordonu sertçe çekti. Asansör gıcırdadı ve üçüncü kata doğru ağır ağır yükseldi.</p>

  <p>Sahanlığa gelince, Bougras zili çaldı. Kapıyı açan hizmetçi kız kendilerini hanımın yanına götürdü. Zayıf, uzun boylu, sırtlan gibi bir kadındı bu. Gözleri sanki camdanmış gibi donuk donuk bakıyordu.</p>

  <p>— Cilacı siz misiniz? diye sordu kadın, boynuna zincirle asılı saatine bakarak.</p>

  <p>— Hayır Madam, ben cilacı değilim. Bougras’yım. Ekmek paramı çıkartmak için parkelerinizi cilalamaya geldim.</p>

  <p>Kadın omuz silkti ve onları, kuyruklu bir piyanodan başka bir şeyin bulunmadığı, iç içe iki geniş odaya aldı. Her şey hazırdı: Demir sistre, süpürge, cila ve bezler. Kaç para vereceğini söyledikten sonra:</p>

  <p>— Ayrıca da bir şişe Nicolas şarabı, dedi.</p>

  <p>— Adam başına bir şişe değil mi? diye sordu Bougras, Olivier’yi işaret ederek.</p>

  <p>Kadın gümüş mavisi saçlarını parmaklarıyla düzelterek çocuğun ayaklarına göz attı küçümseyen bir tavırla. Olivier de sandallarının düğmesinin koptuğunu sanarak eğilip baktı.</p>

  <p>— Şarabı şimdi getirmeyin, iş bittikten sonra.</p>

  <p>Kadın başını sertçe sallayarak olur dedi ve çıktı gitti. Olivier hemen Piyano’nun yanına koştu, ama kapağı kilitliydi. Bunun üzerine, pirinç şamdanları elledi, yerlerinden oynattı.</p>

  <p>— Yazık oldu, dedi Bougras, ne güzel çalacaktık...</p>

  <p>— Sen piyano çalmasını biliyor musun?</p>

  <p>— Hayır, ama öğrenirdik.</p>

  <p>Sonra ellerini beline dayayarak sistreyi sağ ayağıyla düzenli bir şekilde sürtmeye başladı. Olivier de onu taklit etmeye kalkıştı ama beceremedi. Sistre tahtaya takılıyor ve ayağının altından kayıyordu. Bunun üzerine diz çöküp elleriyle denemeye çalıştı.</p>

  <p>Bougras konuşmuyordu. Bacaklarını parkelerin üzerinde düzenli bir şekilde hareket ettiriyordu, sanki aklı başka yerdeydi ama tahtalar da parlamaya başlamıştı. Olivier’nin görevi çıkan tozları süpürüp bir yere toplamaktı. Bunun üstesinden geldi ama bu sefer de aksırmaya başladı. Daha sonra parkeleri çok kuru bir cilayla cilalamaya koyuldular. Bougras somurtuyordu. Alnından damlayan terler sakallarından aşağıya süzülüyordu. Arada bir küfrederek bacağına vuruyordu: «Dinine yandığımın romatizması»; bazen de tahtaya bakıyor «neye yarar bu?» diye söyleniyordu.</p>

  <p>Kadın, nasıl çalıştıklarını kontrol için iki kere geldi. Ama Bougras her seferinde de tozları ondan yana süpürdü. Kadın hakarete uğramış gibi, kibirli kibirli bakarak uzaklaştı.</p>

  <p>— Cadaloz, diye söylendi Bougras.</p>

  <p>Sonra, insanları çalışırken seyretmenin, çiş etmelerini seyretmek kadar iğrenç bir şey olduğunu anlattı Olivier’ye. Nihayet, parkeleri «ayna gibi» parlattı. Nefes nefese ve ter içinde kalmışlardı. İşlerini bitirince, kadın onları servis odasına aldı ve burada Bougras’ya kendi eliyle bir bardak kırmızı şarap ikram etti.</p>

  <p>Bougras:</p>

  <p>— Siz içmiyor musunuz? diye sordu. Kadının cevap vermediğini görünce ekledi:</p>

  <p>— Küçüğe şarap yok mu? Kırmızı şarabı da pek sever doğrusu.</p>

  <p>Kadın hayretten yutkunup öksürdü ve Bougras, büyük bir ciddiyetle, bu benim kendi oğlumdur, dedi kadına. Olivier’yi Amar sirkindeki kıllı karıdan peydahladığını ve çocuğun şekerli şaraba batırılmış biberonlarla büyüdüğünü anlattı.</p>

  <p>Olivier bunun Bougras’nın yeni bir numarası olduğunu ve hiç bozuntuya vermemesi gerektiğini anlamıştı. Mahsuscuktan alık alık bakarak, titreyen elleriyle Bougras’nın bardağına doğru ilerledi.</p>

  <p>Alt tabakalarda alkolizmin ve ahlâksızlığın etkileri konusunda karamsar düşüncelere kapılan kadın para çantasını almaya gitti. Dönüp geldiğinde Olivier şarabı içer gibi yapıyordu. Kadın burun deliklerini sıktı, çünkü Bougras teke gibi kokuyordu. Parayı sayarak koydu avucuna. Bir de sen say, dedi. Oysa Bougras bakmaya bile tenezzül etmedi, yeleğinin cebine koydu. Teşekkür ettikten sonra:</p>

  <p>— Hadi artık, bizi kapıya kadar geçirin, dedi.</p>

  <p>Kadın servis kapısını işaret ederek bu taraftan dedi, ama o,</p>

  <p>— Bougras daima cümle kapısından çıkar, dedi.</p>

  <p>Junot caddesine vardıklarında Bougras yorulduğunu söyledi. Yürürken topallıyordu, bir yandan da,</p>

  <p>— Cadı karı, pis cadaloz! diye tekrarlıyordu..</p>

  <p>İri yarı Bougras iki büklüm olmuştu. İyice ihtiyarlamıştı sanki. Bitkin ve zavallı bir görünüşü vardı. Bütün gücünü yitirmiş gibiydi.</p>

  <p>Artan şarabı elinde taşıyan Olivier’ye:</p>

  <p>— Çalışmak da fayda etmiyor, dedi. İnsanı bir an önce öldürmekten başka bir şeye yaramıyor.</p>

  <p>Ramey sokağındaki <i>Légumes Cuits</i>’ye girdiler. Bougras bir tas dolusu az yağlı et suyu, iki porsiyon kızarmış patates, biraz salamura balık aldı. Eve döner dönmez <i>Allez Frères</i>’in reklam-kanepesine kuruldular. Et suyu soğumamıştı. İçine ekmek doğrayıp bir güzel yediler. Sonra, üzerine dilim dilim soğan ve havuç doğranmış balıkları kızarmış patatesle karıştırıp atıştırmaya başladılar.</p>

  <p>— Şimdi daha iyisin, değil mi? diye sordu Bougras.</p>

  <p>— Çok iyiyim, insanı iyileştiriyor bu.</p>

  <p>— Güzel bir uyku çekeriz bu gece.</p>

  <p>Bougras, Olivier’yi kanepenin üzerine yatırdı, bir çuvalı katlayıp başının altına koydu, üzerine de rengi kaçmış bir örtü örttü. Kendisi de gıcırdayan somyasına uzandı. Hemencecik uykuya daldı. Olivier nefes alışlarını dinliyordu. Tavandaki kahverengi lekeler arasında insan ve hayvan yüzlerine benzeyen şekiller görüyordu. Kanepe dardı, düşmesin diye kendini kenara çekti. Elini tahta arkalığa dayayınca cilâlı parke, balinaya benzeyen kapkara piyano geldi gözlerinin önüne. Sonra o da uykuya daldı. Sessiz oda sanki sarmalamıştı onları.</p>

  <p class="p10"><b>*</b></p>

  <p>Spor bir ceket, pantolon ve kareli bir kasket giymiş kıvırcık saçlı sarışın bir delikanlı (Rouletabille diyorlardı ona), Blanche meydanı ile Clichy meydanı arasında, akşam karanlığında gök dürbününü yerleştirir ve aya doğru çevirirdi. Gelene geçene şiirle karışık bilimsel bir dil dökerek «gecelerin yıldızı Séléné»yi seyre çağırırdı.</p>

  <p>Olivier, aydaki kanallardan, şüphesiz bunları inşa etmiş ve bir gün mutlaka rastlayacağımız yaratıklardan uzun uzun bahseden genci dinledi. Birkaç kişi gözlerini dürbüne dayayıp aya baktılar ve sonra da parasını ödeyip düşünceli düşünceli uzaklaştılar. Ortalıkta kimseler kalmayınca Olivier yanaştı. «Birazcık dürbünle bakabilir miyim?» diye sordu. «Tabii para vermeden.» Delikanlı kollarından tutup kaldırdı fakat çocuk kımıldandığı için bir şey göremedi.</p>

  <p>— Lekeleri gördün mü?</p>

  <p>— Şey, hayır. Karanlıktan başka bir şey göremedim.</p>

  <p>Rouietabille, «sus, sesini çıkarma» diyerek, dürbünün önünde toplaşanlara tumturaklı bir nutuk çekmeye başladı:</p>

  <p>— Bayanlar, baylar, yaklaşın, yaklaşın. Bu çocuk ne gördü biliyor musunuz? Aydaki kraterleri ve kanalları, Phébus’ten sonra gelen yıldızın gümüşî parlaklığı içinde kraterleri ve kanalları gördü, evet baylar bayanlar bu çocuk ne gördü biliyor musunuz?</p>

  <p>Olivier şaşkın şaşkın baktı Rouletabille’e. Adamın, anlarmış gibi başlarını sallayan alıklara astronomi terimleriyle karışık bir nutka başladığını görünce omuzlarını silkip uzaklaştı; «Amma da yüzsüz herif» dedi kendi kendine.</p>

  <p>Aklı iyice karışmıştı. Birkaç metre ilerledikten sonra aya bakıp bir gözünü kırptı, sonra da öbür gözünü ve bu tostoparlak garip cismin hareketlerini düzenleyen kendisiymiş gibi bir duyguya kapıldı.</p>

  <p>Ay ışığı geceyi aydınlattığından bütün cesaretini topladı. Clichy meydanından başlayarak Caulaincourt sokağına daldı, sadece mezarlığın üzerindeki köprüden geçerken hızlı hızlı yürüdü. Sıra sıra taş anıtlara yan gözle bakıp annesinin mezarına da böyle bir anıt yaptırılıp yaptırılmadığını düşündü. Élodie kendisine Pantin’e gidelim, deyince; «Hayır olmaz» diye kestirip atmıştı. Kuzen fazla ısrar etmemiş, sadece gözlerini tavana dikerek; büyük bir şaşkınlık içinde «Ölülere bile saygı duyduğu yok bu çocuğun,» demişti.</p>

  <p>Örümcek’in kitaplarından birini – Belediye kütüphanesine iade edilmesi gerekeni – tutuyordu elinde. Cildi kırmızıydı ve üzerinde Paris şehrinin sembolü olan geminin yaldızlı bir resmi vardı. Kitabın içindeki kartona okumak üzere alanların adları, alındığı tarihler mavi mürekkeple yazılmıştı. Bir de damga vurulmuştu. İnsana ürküntü veren bu kütüphaneye gitmeden önce, günlerce tereddüt etmişti. Oysa şimdi de kütüphane bir aylığına kapalıydı. Kitabı bir türlü iade edemeyecekti.</p>

  <p>Olivier boyuna Örümcek’i, daha doğrusu Daniel’i düşünüyor, onu yine sokakta, en sevdiği yerde, Albertine’in penceresi ile kapalı tuhafiye dükkânının arasındaki duvara yaslanmış olarak göreceğini umuyordu. O zaman kitaplarını ona geri verir, kötürüm dostu da belki kendisine anlayamadığı zor cümleleri açıklardı.</p>

  <p>Olivier tam mezarlığın üzerindeki köprüden geçmişti ki, birdenbire aklına bir şey takıldı. Örümcek’in adını üst üste yüz kere söylersem, buradan korkmadan geçer miyim? diye düşündü. Ve birbiri ardı sıra saymaya başladı.</p>

  <p>— <i>Daniel, Daniel, Daniel, Daniel, Daniel.</i></p>

  <p>Derken bu, tek kelimelik bir dua haline geldi ve dudakları tespih çeken ihtiyarlarınki gibi kıpırdamaya başladı.</p>

  <p>Kendini öylesine kaptırmıştı ki kahkahalar ve gürültülü seslerle uyandı bu düşten. Bir restoranın terasında, yüzleri pancar gibi kızarmış birtakım adamlar çatallarını batırdıkları kocaman lokmaları ya da bir dikişte içtikleri şarap bardaklarını ağızlarına götürürlerken kahkahayı basıyorlar, tiz perdeden gülen tombul, sarışın kadınları dirsekleriyle dürtüyorlardı, içlerinden biri yanındaki kadına sordu:</p>

  <p>— Mimi, rüzgârın hızı ne kadardır bilir misin?</p>

  <p>— Ya sisin kalınlığını? dedi bir başkası.</p>

  <p>Ve bu sözleri müstehcen kelimelerle süslediler. Olivier, buna benzer nice konuşmalar işitmişti sokakta, ama Daniel, Daniel, Daniel diye tekrarladığı için hayretle duruverdi. Temiz, saf ve mutsuz bir dünyadan çıkıp, aşağılık neşesiyle kendisini kahreden bir başka dünyaya girdiğini hissediyordu. Durmadan tıkınan adam elini karnının üzerine koyup:</p>

  <p>— Bu yediklerimi çıkartmaya tek delik yetmeyecek, dedi.</p>

  <p>Olivier, birdenbire koşarak uzaklaştı. Dünya pis ve iğrenç, insanlar çirkin ve budala görünüyordu kendisine. Sanki gülüşlerinin ardına hapsetmişlerdi Örümcek’i.</p>

  <p>— <i>Daniel, Daniel, Daniel, Daniel...</i></p>

  <p>Örümcek’in adını durmadan tekrarladığı halde, o obur adamları bir türlü atamıyordu kafasından.</p>

  <p>Bu izlenimlerin etkisiyle kitabını sallayarak yürüyordu. Bazen, elini bir ağacın gövdesine dayayıp etrafında dönüyor, sonra tekrar yola koyuluyordu. Adları yüksek sesle tekrarlayarak bir matbaanın vitrinindeki kartvizitlere bakıyordu: <i>Bay ve Bayan Albert Durand; Jean Dupoitevin, Paris Barosu avukatlarından, Bayan Rosa Patti, opera sanatçısı.</i> Sonra, apartmanlardaki doktor, avukat, noter tabelalarını okuyordu.</p>

  <p>Bougras babayı Balto’nun terasında hiç tanımadığı iki yabancı ve Mac’la beraber bir masada oturur görünce hayretten donakaldı. Kısa boylusunun kocaman ayakları vardı ve yassı suratı presten çıkmışa benziyordu. Öteki iri yarıydı, alnı daracıktı, ağarmaya yüz tutmuş sarımtırak saçları sanki kaşlarıyla bitişikti, iki içki kadehi vardı önlerinde. Olivier biraz uzakta durdu, fakat yine de Bougras’nın söylediklerini duyabildi:</p>

  <p>— Hatırınızı kırmam içerim, ama siz başka kulunuzu çırak edin, ben bu işte yokum.</p>

  <p>Diğerleri ellerini açıp kapayarak usul usul bir şeyler söylüyorlar, kendisini kandırmaya çalışıyorlar; başparmaklarını oynatarak çok kârlı bir iş diyorlardı. Kaşlar çatılıyor, başlar öfkeli öfkeli sağa sola sallanıyordu.</p>

  <p>— Yanlış anladınız, yanlış anladınız, diye tekrarladı Bougras.</p>

  <p>Yine de dinledi onları; sonra yerinden kalkarak:</p>

  <p>— Ne kadar kârlı, ne kadar rizikosuz olursa olsun, ben yokum bu işte. Açık açık söylüyorum bunu, dedi.</p>

  <p>O sırada, çekine çekine ilerleyen Olivier’yi farketti ve konuşmayı kısa kesmek için bunu fırsat bildi.</p>

  <p>— Hey evlât gel bakalım, diye seslendi.</p>

  <p>Olivier yanaştı, Bougras’nın, sonra da Mac’ın elini sıktı gevşekçe. Mac, hoşlanmadığını belli ediyordu. Bougras içkisini bir dikişte yuvarladı.</p>

  <p>Kalkıp çocuğu bileğinden tuttu. Karşısındakilere biraz alaycı bir gülümsemeyle,</p>

  <p>— Şaraba teşekkürler ama bana güvenmeyin, yanlış kapı çaldınız dedi.</p>

  <p>Bunun üzerine Mac yerinden kalktı, şapkasını geriye iterek o küstah tavrını takındı ve kendisinden daha uzun olan Bougras’yı tepeden tırnağa süzdü.</p>

  <p>— Demek meteliksiz kalmaya razısın, dedi.</p>

  <p>— Razıyım, n’olacak?</p>

  <p>— Bırak, düşme üstüne, dedi yassı suratlı adam.</p>

  <p>Fakat Mac, Bougras’ya adamakıllı içerlemişe benziyordu. Bir sinek avlayıp avucunda eziyormuş gibi yaptı ve:</p>

  <p>— Ama çeneni tutacaksın, değil mi babalık? Yoksa sinek gibi ezeriz seni, dedi.</p>

  <p>Olivier, üçüne de gülümseyerek bakan Bougras’nın yüzünün birdenbire karardığını görünce şaştı kaldı. Mac’a pabucunun ucunu göstererek gözlerinin içine dik dik baktı ve:</p>

  <p>— Kıçına tekmeyi yedin mi aklın başına gelir, dedi.</p>

  <p>— Peki, peki, kızma canım, dedi Mac alttan alarak.</p>

  <p>Bougras hâlâ gözlerinin içine dik dik bakmakta devam ediyordu. Gerindi, gülümsemeye başladı:</p>

  <p>— Ne kadar güzel bir gece, dedi.</p>

  <p>Olivier’nin omuzuna dostça vurdu. Birkaç adım attıktan sonra, kıs kıs gülerek, sanki geceyle konuşuyormuş gibi:</p>

  <p>— Ben hiç zengin olmayacağım, dedi yüksek sesle.</p>

  <p>Olivier az daha bir şey soracaktı, fakat büyüklerin işine karışmamak gerektiğini düşündü. Hiç sözünü etmedikleri halde beraber gezmek istediklerini biliyorlardı.</p>

  <p>— Gördükçe onları gülesim geliyor, dedi Bougras alçak sesle.</p>

  <p>— Onlar kim? diye sordu Olivier.</p>

  <p>— İnsanlar.</p>

  <p>Felsefesinin esasını dile getiren bu açıklamaya başka bir yorum katmadı.</p>

  <p>Bir taksi geçti ağır ağır, lâstikleri sanki yola yapışıyordu. Apartmanların kapıları önünde oturanlar vardı hâlâ. Bougras ile Olivier yanyana yürüyor, biri adımlarını yavaşlatıyor, diğeri açıyordu ve böylece bir denge kurmaya çalışıyorlardı. Ve ay da onlarla beraber yürüyor, kestane ağaçlarının titreyen yaprakları arasından kendilerine gülümsüyordu. Bir pencereden adamın biri yanan bir izmarit attı aşağıya, kayan bir yıldız gibi deldi karanlık geceyi.</p>

  <p>Bougras, kendilerine yataklık etmesini isteyen bu üç serseriyi düşünüyordu. Sağlam bir ahlâk anlayışı olduğu için reddetmiş değildi tekliflerini, sadece başına buyruk yaşayabilmek için hayır demişti. Oysa parasızdı. Köpekler arasında aç bir kurt gibi kalacaktı her zaman. Üstelik yetmişine de merdiven dayamıştı.</p>

  <p>Olivier aya bakıyordu: Ürkek, sessiz, kaçak haliyle kendilerine benziyordu. Ay bütün sırları öğreniyor, her şeyi açıklayıveriyordu. Ve Rouleta-bille hariç, hiç kimse umursamıyordu ayı. Bougras piposunu yakmak için durunca, bir göl üzerinde bir balon gibi yüzen aya takıldı bakışları. Ay’ın bembeyaz aydınlığı gözleri kamaştırıyor, bir tedirginlik yaratıyordu.</p>

  <p>— Bougras, Ay, Tanrı’nın ülkesi midir?</p>

  <p>Bougras derin bir nefes alıp piposundan hemen dağılıveren bir duman saldı. Biraz düşündü, tükürdü, ağaçların tepesine baktı ve:</p>

  <p>— Yukarda belki insanlar vardır, belki de yoktur... Ama Tanrı olmadığı kesin.</p>

  <p>— Öyleyse Tanrı nerede? Daha mı yukarlarda?</p>

  <p>— Ne yukarda, ne de aşağılarda. Tanrı sensin evlat, Tanrı benim. Ve diğer bütün insanlar.</p>

  <p>— Daniel, yani Örümcek de Tanrı öyleyse,.</p>

  <p>— Mümkündür, diye homurdandı Bougras.</p>

  <p>Bu konuşmadan rahatsız oluyordu. Bunu bir çocukla tartışmak istemiyordu. Kendi kendine konuştu ve yüksek sesle:</p>

  <p>— Herkes öğle güneşini kendi kapısında görür, dedi.</p>

  <p>Olivier başka sorular sormak, Mac’ın Loulou’nun, Lucien’in, Gastounet’nin ve diğerlerinin de Tanrı olup olmadıklarını öğrenmek istiyordu. Bougras devleşmişti gözünde. Mac’a kafa tutuşu etkilemişti onu: Bougras, tekmeyi kıçına yersin deyince, Reis yelkenleri suya indirmişti. «Yakışıklı Mac balon gibi sönüverdi» diye düşündü Olivier. «Anatole belki de haklıydı» diye geçirdi aklından. Ya Mac «gerçekten tabansızın biri»yse?</p>

  <p>— Sen kuvvetli misindir Bougras?</p>

  <p>— Hem de nasıl.</p>

  <p>Bougras, Olivier’nin elinde tuttuğu kitabı aldı, başlığını okudu ve:</p>

  <p>— Hele hele, aferin Bay Profesör, dedi hayretle.</p>

  <p>Olivier:</p>

  <p>— Henüz bir şey anladığım yok, dedi alçakgönüllülükle.</p>

  <p>Kitabın kendisine ait olmadığını, başka birinden aldığını söyledi. Daniel’den bahsetmedi. Sadece kendisinin bildiği bir sırdı bu.</p>

  <p>— İlerde Zola’yı okuyacaksın, dedi Bougras ciddi ve saygılı bir sesle.</p>

  <p>Birkaç adım attıktan sonra, işaret parmağını kaldırarak ekledi.</p>

  <p>— Zola’nın eserlerinde her şey vardır.</p>

  <p>Olivier bu adı unutmaması gerektiğini düşündü. <i>Zola, Zola, Zola</i> diye tekrarladı. Tıpkı <i>Daniel, Daniel, Daniel</i> diye tekrarladığı gibi.</p>

  <p>Bougras’nın, içine piposunu ve tütün kesesini yerleştirdiği sağ cebi yırtılmıştı. Olivier bunu onarmak gerektiğini düşündü ve bu düşünce onu bir an tuhafiye dükkânına götürdü.</p>

  <p>Kapının çıngıraklı zili bir kere daha çaldı. Tezgâhın ardında duran Virginie silgili kalemiyle dudaklarına vuruyor, melon şapkasını biçki masasının üzerine tersine koymuş kel kafalı bücür bir satış elemanına sipariş veriyordu. Virginie’nin her cümlesinden sonra adam tamam dercesine başını önüne eğiyordu.</p>

  <p>— Siyah şerit astar, diyordu Virginie. Grisinden de olsun. Rulosu kaçaydı? Öyleyse herbirinden iki boy verin. Repriz ipliği de isterim. Beş kutu asorti, iki kutu da siyah. Az daha unutuyordum, dikiş iğnesi ile yüksük de yazın. Altı düzine olsun. Hepsi yarım düzine eder.</p>

  <p>Adam tükenmez kalemini emiyor, dudakları mora boyanıyor, sipariş defterinin arasından karbon kâğıdını çekiyordu. Olivier de kendini gösteriyordu:</p>

  <p>— Anne, vatka demiştin ya!</p>

  <p>— Sahi, 44 ve 46’sm’den olsun. Evet, orta boy. Oniki çift yollayın. Aferin Olivier, iyi ki hatırlattın. Ha, bak yine unutuyordum: iki renkli yün de isterim. Eşantiyonlarınızı gösterin lütfen. Firkete de yapıyor musunuz? O halde altı büyük kutu da onlardan yollayın.</p>

  <p>Bütün bunlar hızla geçti gözlerinin önünden ve bir başka görüntü belirdi: Virginie dikiş makinesinin başında dikiş dikiyordu. Makina, tak, tak, tak diye bir ses çıkarıyor ve kumaş kayıp gidiyordu; ayakları siyah pedal üzerinde dans ediyor ve iplik bir makaradan bir başka makaraya geçiyordu. Makina durunca, sanki bütün gürültüyü yutmuş gibi oluyordu.</p>

  <p>— Cebin yırtılmış Bougras.</p>

  <p>— Boşver, dedi Bougras; sarkan kısmı cebin içine tıktı.</p>

  <p>Becquerel merdivenlerine gelmişlerdi, basamakları ağır ağır çıktılar, kömürlüğünde yangın çıkardığı yapının önüne gelince Bougras, Olivier’ye baktı gülümseyerek. «Hatırlıyor musun?» demek istiyordu sanki. Çok yakınlarda geçmiş olmasına rağmen, unutulmuş gibi görünen bir olaydı bu.</p>

  <p>— Sanırım, faturasını bize göndermezler artık, dedi Bougras. Aslında, itfayecilik iyi bir meslek. Bir de üniforma giymek derdi olmasa.</p>

  <p>Daha sonra, Olivier geçmişteki bir olayı hatırladı. Bir postacı tuhafiye dükkânından içeri giriyor, deri çantasını tezgâhın üzerine koyuyordu. Bir defterle para çıkarıyordu içinden, «şurayı imzalayın» diyor ve arkasından da ekliyordu:</p>

  <p>— Kocanızın gönderdiği nafaka. Hiç arttığı yok.</p>

  <p>Postacı gidince, Virginie tezgâhın üzerindeki parayı alırken;</p>

  <p class="p11">— Nihayet yalnız kalabildik, dedi. Kapatıyorum, bıktım insan yüzü görmekten. Sonra başladı Virginie şarkı söylemeye:</p>

  <p class="p3"><i>Amerika’nın bir ucunda</i></p>

  <p class="p3"><i>Diyarı Kanada’da</i></p>

  <p class="p3"><i>Çalarken mandolinini</i></p>

  <p class="p3"><i>Bir prenses geçti.</i></p>

  <p class="p3"><i>Dediler adı Virginie</i></p>

  <p class="p3"><i>O kadar da güzeldi ki...</i></p>

  <p class="p14">Virginie susunca Olivier devam etti, şeytanca gülerek:</p>

  <p class="p3"><i>Aman aman dayanamam</i></p>

  <p class="p3"><i>Bir de minyon, bir de minyon</i></p>

  <p class="p3"><i>Dediler adı Verjeron</i></p>

  <p class="p12">Daldığı bu biraz hüzünlü hayalden Bougras’nın sorusuyla kendine geldi,</p>

  <p>— Ne dedin?</p>

  <p>— Şey, hiç şarkı söylüyordum.</p>

  <p>Oldukça uzun bir süre dolaştılar. Sözler yumuşayarak düşüyordu geceye. Sokak fenerleri sanki mırıldanıyorlardı yanlarından geçerlerken. Yarasalar fır dönüyorlardı fenerlerin ışığında. Hava serinlemişti, nefes alınca soğuk bir şey içmiş gibi oluyordu insan. Bir pencerenin ardında çalar saat biri vurdu.</p>

  <p>— Sen hiç evlenmedin mi Bougras?</p>

  <p>— Eskiden çok evlenirdim. Senin anlayacağın «tanışlarım» vardı.</p>

  <p>— Çocukların olmadı mı?</p>

  <p>— Nefret ederim çocuklardan, dedi Bougras.</p>

  <p>Ama kara bakışlarında bir parıltı belirdi ve ‘sen başkasın’ diye ekledi. Sen benim dostumsun.</p>

  <p>Eski taşra evleri, binaları, otelleri, ve dik yokuşuyla insanın başını döndüren Chevalier-de-la-Barre sokağından Montmartre’a indiler.</p>

  <p>Bougras mavi bir tabelayı göstererek sordu:</p>

  <p>— La Barre şövalyesi kimdi biliyor musun?</p>

  <p>— Hayır.</p>

  <p>Olivier bütün bu sokak adlarının ne anlama geldiğini hiç düşünmemişti: Ramey, Custine, Labat, Barbés... ne demekti? Bunlar insan adı mıdır yoksa şehir adı mı, hiç bilmiyordu. «Chevalier de la Barre» adı kulağına hoş geldiği için, gözlerinin önünde, elinde kalkanı ve mızrağı, atına binmiş zırhlı bir ortaçağ savaşçısı beliriyordu.</p>

  <p>— Genç bir adamdı, dedi Bougras. Kafasını kesip yaktılar onu. Hiç yüzünden. Papazlardan hoşlanmıyor diye.</p>

  <p>— Demek bunun için adını bir sokağa verdiler.</p>

  <p>— Evet, hep böyle olur bu.</p>

  <p>Olivier düşünceye daldı. Lambert’in, Nicolet’nin, Bachelet’nin de başlarını kesip kesmediklerini sordu kendi kendine. Sokak, Ramey sokağına birkaç basamak kala daha da meyilleniyordu. Olivier kollarını bir cambaz gibi açarak aşağıya kadar koştu, trabzana çıktı, dostu Bougras’yı bekledi. Bougras, Olivier’nin hizasına gelince, kaydı ve kaldırıma atladı.</p>

  <p>— Nasılım? ihtiyar hâlâ çevik değil mi?, dedi.</p>

  <p>Ay, insanları daha iyi gözleyebilmek için bir bulutun arkasına saklanmıştı. Karanlık daha da artmıştı. Labat sokağına vardıklarında Bougras, «gidip yatalım artık» demişti.</p>

  <p>— Daha çok erken.</p>

  <p>Bougras çocuğun başını okşayarak «saçların hiç taranmamış» dedi, sonra da poposuna vurarak:</p>

  <p>— Hadi, doğru yatağa, diye ekledi.</p>

  <p>Olivier kapısının önüne kadar geldi. Elini sıktı ve hemen eve dönmem şart mı? diye sordu kendi kendine. En sonunda kaldırımın kenarına oturdu, aşık oynamaya başladı. Ama bıkıverdi, uzun uzun esnedi.</p>

  <p>Élodie ile Jean, aynı kumaştan yapılmış mavi pijamalarını giyip çoktan uyumuş olmalıydılar.</p>

  <p>Genç kadın dizlerini karnına çekmiş, elleri çenesinin altında, Jean da sırt üstü uyuyorlardı herhalde, Jean her zamanki gibi horluyordu. Élodie horluyorsun diye alay edince kendini savunurdu. Olivier de yatağında olmak istiyordu şimdi ama zili çalmaya karar veremiyordu bir türlü.</p>

  <p>Sokağın köşesinde bir taksi durdu, «erkek gibi giyinmiş» iki kadın indi. Sarmaş dolaştılar ve alabildiğine neşeli görünüyorlardı. Sonra, biri, ötekine bir tokat aşketti ve kavga ede ede bir koridora girdiler. Birkaç dakika sonra da Mac göründü uzaktan. Fiyakası bozulan Reis’in hışmına uğramamak için Olivier kuytu bir yere büzüldü. ‘Bougras’yla dövüşselerdi hangisi yenerdi acaba?’ diye sordu kendi kendine ve Bougras’nın kazanacağına hükmetti. Daha doğrusu, Bougras’nın kazanmasını istiyordu, gerekirse o da katılırdı kavgaya.</p>

  <p>Gardını alıp boşluğa doğru birkaç yumruk salladı, pat küt diye. Yine esnedi. Düşünceleriyle yapayalnız kalmak için acele ediyordu. Karanlığa bürünmüş sokağa baktı, 77 numaralı apartmanın zilini çaldı. Hızla çıktı merdivenleri. Çok hızlı yürüyüp yumruklarını sıkarsa, eskisi kadar korkmuyordu artık.</p>

  <p>Anahtar her zamanki yerinde, paspasın altındaydı. Sessizce açtı kapıyı; sandallarını, çoraplarını ve pantolonunu çıkararak daracık yatağına bıraktı kendini. Geceyi dinledi, vücudunun gittikçe hafiflediğini hissetti: Tıpkı buluttan buluta giren ay gibi.</p>
</body>
</html>