<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Bir</i></b></span></p></h4>

  <p class="p9"><span class="t8"><b>Ç</b></span>ocuk parmaklarının ucunu dudaklarında gezdirdi, ıslak yanağına hafifçe değdirerek, ufacık yüzünde kocaman kocaman duran yeşil gözlerine kaydırdı, altın sarısı uzun saçlarından hemen alnına düşen bir perçemi yana itti. Sıcak, tozlu havayı yudum yudum içine çekti uzunca bir süre.</p>

  <p>Kaldırımın kıyısına, taş bloku sınırlayan iki çizginin tam ortasına oturduğundan siyah kadife kısa pantolonunun kenar baskısı kalçalarında bir iz bırakmıştı. Sanki bilmediği bir yerde uyanıyormuş gibi, çevresindeki her şeye dikkatle baktığı için hemen kalkmadı. İlk defa böylesine dikkat kesilmişti: şimdiye kadar annesinin kolları arasına büzülmekten başka bir şey yapmamıştı; sokağın dışında kalmış, orada olup bitenleri doğrusu hiçbir zaman görmemişti, işte her şey, onu kendi vücuduna, kendi elbiselerine, kendi benliğine yönelterek, birdenbire olduğu gibi görünüyordu. Evlere, dükkanlara, duvarlara, tabelalara, sokak levhalarına gözünü ayırmadan baktı. Her şey karşı konulmaz gerçekliği içinde ona birdenbire olağanüstü göründü. O zaman, bu evren nedir dedi içinden; ben bu evrende neyim diye sordu kendine. Niye başka yerde değil de burada bulunuyordu? Bütün bunlar onu niçin çevreliyordu? <i>Rahmetli </i>Pierre ve Virginie Châteauneuf’ün oğlu Olivier’nin başına bu belalar niye geliyordu? Neden böylesine kimsesizdi artık?</p>

  <p>Ayrı, yapayalnız kalmıştı. Yoldan geçen şu köpek kadar yalnızdı. Labat sokağının (72’den 78’e ve 69’dan 77 numaralara kadar uzanan) bu kısa bölümü gibi ayrı düşmüştü; ardarda gelen yol kavşaklarıyla, (Kuzey Oteli’nin, Allier Oteli’nin, Polis Komiserliğinin bulunduğu) Lambert sokağındaki yol kavşaklarıyla ve daha aşağıda Ramey ve Custine sokaklarıyla, en uzun yerinde gövdesinden kesilmiş bir baş gibiydi.</p>

  <p>Bachelet sokağının yukarısında son bulan Labat sokağının bu bölümü Monmartre tepelerindeki sekiz katlı yapıların üzerine eğilmiş gibi duran sıvası dökük evleriyle, bir başka ayrıksı sokaktı.</p>

  <p>Olivier gözlerini kaldırdı, başını ağır ağır çevirerek birbiri ardı sıra okumaya başladı: <i>Dardard Ticarethanesi, Çatı kaplama-su tesisatı, Çamaşırhane, Achille Hauser Şarapları...</i> Daha başka sözcükleri de okudu ama o kadar hızlı okuyordu ki bitmek bilmeyen anlamsız bir şey çıkıyordu ortaya: <i>oeufsdujourarrivagedirectauvergnekubpainviennoisplisséscols,</i> sonra harfleri, birbirinden ayırmadan ve bu deli yazısını düzeltmeye kalkışmadan, tersinden okumaya çalıştı.</p>

  <p>Ellerini dizlerinin üzerine koydu ve pis suların her sabah lağımlara doğru hızla aktığı yol kenarındaki bu oluklara bakmak için incecik bacaklarını açtı. İki kaldırım taşının arasında eğri bir çivi buldu, şekli bir gemiyi hatırlatıyordu. Sağ bacağını uzattı, sol kalçasının üzerine eğildi ve çiviyi pantolonun içi dolu cebine koymak için arkaya kaykıldı. Birden <i>L’Oriental</i> kahvesinde duyduğu bir sözü hatırladı: «Su oluklarına bakarak bir saat yürürsen, kendine bir kırmızı balon alacak kadar para bulursun». Kırmızı bir balon, bir kırmızı balon, bir balon, diye aklından geçirdi, sonra sözcükler uçup gitti. Düşüncelerini bir türlü toparlayamıyordu.</p>

  <p>Sonunda, kısa pantolonunu çekerek kalktı. Cilalı tahta kanatları kurşunla mühürlenmiş yarı-toptancı tuhafiye dükkanına bakmaktan kaçınarak tekrar güneşli sokağa yöneldi. Göğsü ağrıyordu, hıçkırığa benzer bir ses çıkardı, nerdeyse ağlayacaktı ama gözyaşlarını tuttu.</p>

  <p>Gökyüzüne baktı, ince gömleğinden giren güneş omuzlarını yakıyordu. Güneş çok çabuk batacak diye korkuyordu, geceden korkuyordu. Bachelet sokağındaki iki çocuktan yediği dayak bu korkunun yanında hiç kalırdı. Ne karşı koymuş ne de bağırmıştı; sanki sopa yemeyi umursamıyormuş, bunu hakediyormuş gibiydi. Kendisini döven çocuklardan biri öfkesinden;</p>

  <p>— Oh olsun, anan geberdi ya! diye bağırmıştı.</p>

  <p>Sokakta kavgasız gün geçmezdi. Doudou ile Lopez, Bachelet; Olivier de, Labat sokağında oturuyordu, yani aralarındaki eski bir çekişmenin kurbanıydı. Ama küfürleri duyunca şaşkın şaşkın bakmıştı: «Oh olsun, anan geberdi ya!...» Böyle bir cezayı hakettiğini, bunun kaçınılmaz olduğunu düşünerek anlamaya çalışmıştı bu sözleri, fakat boşunaydı; sonra düşünceleri birbirine karıştığından ağlamıştı.</p>

  <p>Üzgün üzgün yürüyordu. Kendini beğenmiş Madam Haque’ın 73 numaranın hizasındaki zemin katana bakan penceresi birden büyük bir gürültüyle açıldı. Kadın tombul ellerini pervazın üzerine koydu ve başıyla da işaret ederek:</p>

  <p>— Gel içeri! diye seslendi.</p>

  <p>Olivier kadının iri kollarına merakla baktı, yer yer dökülmüş koyu kahverengi sıvanın belirsiz şekillere büründüğü koridora girdi. Kapıcı kadın Haque’ın odası ütülü çamaşır ve lavanta çiçeği kokuyordu. Kadın pencereyi kaparken «Gene sokaklarda sürtmüşsün,» dedi. Çocuk karşılık vermedi. Alçacık bir hasır iskemleye oturdu ve kızıl bir köpeğin sarkık kulaklarını okşadı.</p>

  <p>Madam Albertine Haque’ın yüzü bitmemiş heykeli andırıyordu. İri gövdesinde vaktiyle ince olduğu sezilen çizgiler vardı. Bütün şişko kadınlar gibi aynada güzel görünmenin yollarını biliyordu. Kendisini dilediği kadar incelten bir ayna kullanıyor ve en güzel, en güven verici pozunu takınarak aynanın önünde saatlerce duruyordu. Bu yüzden çok gülünç bir şapka giyer olmuştu. Saçının uzun bukleleri sarkık yanakları boyunca yongalar gibi savruluyordu. Dudağından taşan ruj, küçücük ağzını yuvarlaklaştırıyor, yanaklarına sürdüğü allık ona şişirilmiş bir kukla görünüşü veriyordu. Üçü de – kadın, çocuk, köpek – sessizce durdular. Bresse işi oymalı büyük dolapta özenle yerleştirilmiş iç çamaşırları vardı, aralarına içi kokulu ot dolu keseler konmuştu. Mahalledeki diğer kapıcı odalarının aksine onun odası tertemizdi, hatta güzeldi de. Albertine gösterişsiz işinden kazandığı paranın dışında başka geliri de olduğunu, zengin bir adamla evli kızının dünyayı dolaştığını ve posta havalesiyle kendisine para yolladığını iddia ediyordu. Renkli posta pullarıyla süslü bir albümü masanın üzerinde daima açık bulundurduğu halde söylediklerine kimsenin inandığı yoktu. Basit insanların oturduğu bu mahallede herkes gibi onun da kendine göre bir hayal dünyası vardı.</p>

  <p>Kadın pişkin bir ekmeği bıngıl bıngıl göğsünün üzerinde sıkıca tutarak iki dilim kesti. Ekmeğin kabuğu hoş bir sesle çıtırdadı. Albertine çocuğa, azarlar gibi:</p>

  <p>— Marmelat mı istersin, çikolata mı? dedi.</p>

  <p>Çocuk karşılık vermeyince omuzlarını silkti, «sen bilirsin» diyerek ekmeğe yağ sürdü ve üzerine de Cérébos tuzu ekti.</p>

  <p>Olivier teşekkür etti ve düşen kırıkları yakalamaya çalışarak çekine çekine yedi. Duvar saatinin altın sansı sarkacı çok yavaş sallanıyor gibiydi. Köpek, arada bir, dilimi kapmak için arka ayakları üzerinde dikiliyor, çocuk sıkılıyor ve kaptırmamak için dilimi yukarı kaldırıyordu. O zaman köpek hafifçe inleyerek kırıntıların dökülmesini tembel tembel bekliyordu. Derin, sıkıcı bir sessizlik vardı. Bu sessizliği sadece gıcırdayan bir tahta ya da penceredeki sineğin vızıltısı bozuyordu. Albertine kare biçiminde tuttuğu dört şişle birden çorap örüyordu. Olivier çorapların nasıl olup da yuvarlaklaştığını kendi kendine sordu. Ekmeği yavaş yavaş ısırıyor, her lokmayı ağzında eritinceye kadar çiğniyordu, bunu, yemek faslını uzatmak için yapıyordu; çünkü sonra ne diyeceğini, ne yapacağını bilemiyordu.</p>

  <p>Sessizlik gittikçe büyüyordu. Bir haftadan beri herkes susuyordu ve söz yokluğu Olivier’ye bir kınamaymış gibi geliyordu. O zaman gerçekliğini kavrayamadığı için inanamadığı bu ölümden sanki sorumluymuşcasına suçluyordu kendini. Albertine,</p>

  <p>— Gene kavga etmişsin! diye söylendi.</p>

  <p>— Çocuk: «Hayır, ben değil. Doudon ile Lopez» dedi.</p>

  <p>Kadın «bu da cevap mı yani» deyince sanki bu kadar doğru bir şey söylemekten nefret ediyormuş gibi, kızgın bir sesle:</p>

  <p>— Annem öldüğü için dövdüler, dedi.</p>

  <p>Öfkelenen Albertine, «Onların hepsi sokak çocuğu» diye mırıldandı, sonra haksızlık etmemiş olmak için: «Sen de onlar gibi, boyuna sokaklarda sürtüyorsun» dedi. İç geçirdi, sonra birdenbire konsolun çekmecesini çekti, örgüsüyle yün yumağı oraya attı. Bu çile yünün parasını ödememişti. Çocuk bunu biliyor diye düşündü ve kendisine âdeta kınıyormuş gibi baktığını sanarak sert sert, «yünün parasını ödemeyecek değiliz herhalde» dedi. Sonra birden öfkelenerek:</p>

  <p>— Hadi, git dışarda ye, her yeri kırıntı içinde bıraktın, senin de o hayta çocuklardan kalır yerin yok, diye bağırdı.</p>

  <p>Bu sözleri niçin söylemişti? Bunu kendisi de biliyor muydu? Belki de ayna gözlerinin altındaki kırışıkları yansıttığı için böyle konuşmuştu. Belki de birçok şeyden dolayı hayata kızdığı için bağırmıştı. Olivier’nin ardından baktı, az daha geri çağıracaktı. Bir küçük bardağa Calvados koydu ve kıtlıktan çıkmış gibi, bir yudumda içti, bir memnunluk vardı yüzünde, sonra dudaklarını sımsıkı kapadı.</p>

  <p class="p10"><b>*</b></p>

  <p>Olivier sandallarının ucuna basa basa koridordan çıktı. Dudaklarında tuzlu bir tad vardı. Albertine, yünden niye söz etmişti? Anladığını sandı ama pek önemli değildi bu. O acılı günden beri sadece bir hafta geçmişti. Takvim yaprağında kırmızı ile kocaman bir «30», yanına da siyahla «Nisan» diye yazılıydı. Altta da yaldızlı rakamlarla yılı belirtilmişti. Annesi tuhafiye dükkânının ay sonu hesaplarını yapmış ve faturaları hazırlamıştı. Olivier kasanın arkasındaki yüksek tabureye çıkmış, Virginie de tahta cetvelin yapıştırıldığı düz masaya dayanmıştı. O söylüyor, Olivier yazıyordu: mor grogren, yaldızlı kordon püsküller, kalın iplik, astar, serpantin, fitilli kadife, masuralar, merserize iplik... Sonra, rakamları gri çizgilerle çevrilmiş dar dörtgenler içine alt alta sıralıyor, eldeleri kurşunkalemle sütun başlarına işaretleyerek toplamaları yapıyordu. Annesi kontrol ettikten sonra faturalar masada üst üste bırakılmış, üzerine de, ucunda daima birkaç toplu iğne bulunan büyük kırmızı mıknatıs konmuştu. Daha sonra bu notlar pencereli zarflar içinde ilgili kişilere yollanacaktı.</p>

  <p>Dal gibi bir kadındı annesi, değirmi yüzünde, Olivier’ninki gibi yeşil iri gözleri ışıl ışıldı, saman rengi saçlarını arkaya toplar, kalın bir topuz yaparak sedef bir tarakla tuttururdu. Camlı kapının üstüne tabelâcı işlek bir yazıyla <i>Dul Madam Virginie Châteauneuf</i> diye yazmış fakat o, «<i>Dul Madam</i>»ı kazıdığı için, sadece izleri kalmıştı. Otuz yaşında olmasına rağmen, ona hâlâ «Matmazel» diyorlardı. Virginie oğlunu göstererek gülüyordu. Aşıkları bunun üzerine yavan bir incelikle:</p>

  <p>— Yok canım, bu sizin küçük kardeşiniz, öyle değil mi, yavrucuğum? diyorlardı.</p>

  <p>Topuzunu düzeltmek ya da bir perçemi tarakla tutturmak için kollarını kaldırdığında <i>la la la la</i> diyerek hep aynı şarkıyı söylemeye başlardı. Cildi İskandinavyalı bir kadınınki gibi parlak ve beyazdı. Gözlerinin altındaki halkalar ve uzun kirpikleri bakışlarındaki derinliği gölgelerdi. Bazen yanakları pembeleşirdi: On sekiz yaşındayken sağ ciğerinde bir leke belirmişti ama o, iyileştiğini söylerdi. Gülümserken açılan solgun dudaklarının arasından bembeyaz dişleri görünürdü. Modayı pek umursamaz, oldukça uzun siyah etekler ve kendi eliyle işlediği beyaz keten bluzlar giyerdi.</p>

  <p>Bazen onu görmeye bir erkek gelirdi; bir süre tuhafiye dükkânına sık sık uğrar, çocuğun gönlünü etmeye uğraşır, sonra da görünmez olurdu. Derken, bir başka erkek çıkagelirdi. Olivier bu görüşmecilerden pek hoşlanmazdı. Onlar uğradıkları zaman, annesi dükkânı kapatır, oğlunun canı istemese bile, sen git sokakta oyna, derdi. Ya da ona sinemaya, <i>Marcadet-Palace</i>’a, <i>Barbes-Pathe</i>’ye, ya da daha uzaktaki bir sinemaya, <i>Stephenson</i>’a (Stephen denirdi) gitmesi için para verirdi. Daha olmazsa, 77 numaralı evde oturan kuzenleri Jean ile Élodie’lere yollardı. Ama Jean, evlendiğinden beri Olivier ile çok daha az ilgileniyordu.</p>

  <p>Virginie oğluyla beraberken anne gibi değil de abla gibi davranırdı. Onu, bazen kendine çeker, sanki Olivier bir aynaymış gibi, gözlerine derin derin bakar, ona bir sır söyleyecekmiş ya da çok acı bir gerçeği açıklayacakmış gibi olur ama birden alt dudağını ısırır, birinin kendisine yardım etmesini istermişçesine, şaşkın şaşkın çevresine bakınır ve birdenbire, yalvarır gibi, “hadi, Olivier, git oyna”, derdi.</p>

  <p>Olivier, akşamları annesiyle birlikte oynadığı oyunları seviyordu. Bir dolaptan çıkarılan oymalı kutularda duruyordu oyun takımları: Kırmızı, sarı atlar, yuvarlak taşlarla dolu torbası ve numaralı kartlarıyla tombala, kayıp bir taşın yerine bir düğmenin konduğu dama ve domino. Birlikte olmanın sevincini duyuyorlardı bu oyunlarda. Bir akşam, Olivier’ye Sarı Cüce oyununu öğretirken, birden durmuş ve söyleyivermişti:</p>

  <p>— Artık bana, anne deme, Virginie de. Ama Olivier, yüzünü asarak, gene «anne» demeye devam etmişti...</p>

  <p>Tuhafiye dükkânı sayısız çekmecelere, tepeleme karton kutulara ve etiketli paketlere konmuş mallarla; iççamaşırları işaretlemek için kullanılan kırmızı şeritlerle, mezuralar, çileler, kurdelalar, ipek kaytanlar, fermuarlar ve lastiklerle dolup taşıyordu. Olivier bu sayımlarda annesine yardım ettiği için yünlüleri, pamukluları, iplik makaralarını, keten, kendir çeşitlerini, boy boy düğmeleri: siyah gözler gibi parlak düğmeleri, basma düğmeleri, deri, tahta ve sedef düğmeleri, madeni düğmeleri, şerit düğmeleri... Makas türlerini: Dikişçi kadın ve terzi makaslarını, dikiş, nakış makaslarını, sürfile makaslarını, biçki makaslarını ve dikiş iğnelerini, şişleri, kopçaları biliyordu. Üzerine Millet’nin Angelus’ü, Tilki ve Ağustosböceği, güller ve kediler işlenmiş kaneviçeler ne kadar göznuru döküldüğünün belirtisiydiler. Siyah kehribar iğneler, çeşitli örgüler, kurdelalar, volanlar, danteller, geniş yakalıklar, ipek çiçekler çok zarif giyinmiş kadınları hayal ettiriyordu. Olivier bütün boş makaraları topluyor, dört ince kurdela koyarak mahalledeki küçük kızlara veriyor, onlar da makaraların deliklerinden büklüm büklüm sarkan şeritlere bayılıyorlar ama sonra bunları ne yapacaklarını bilemiyorlardı.</p>

  <p>Sabahları dükkân hep müşterilerle dolardı, sadece evkadınları değil, dikişçi kadınlar, terzi kadınlar, geveze ihtiyar kadınlar ve Virginie’nin indirimli mal sattığı erkek terziler de gelirdi. Konuşurlar, gülerler, anlatılanları dinlerler; tavsiyelerde bulunurlar, moda dergilerini karıştırırlar, patronlardan beğendiklerini seçerlerdi. Tahta metreyle ölçülen kumaşlara dikkatle bakılır, para kasası çın diye çınlar ve Virginie’nin adı durmadan tekrarlanırdı: «<i>Virginie,</i> yeşil ince kurdeladan verir misin?. <i>Virginie,</i> plisoleyim hazır mı? Düğmelerim hazır mı? Düğmelerim tamam mı <i>Virginie</i>? Capitonnelerim oldu mu? <i>Virginie,</i> pembe ekstrafor istiyorum... <i>Virginie,</i> bana yirmi beş santim grogren ver, bir de jartiyer lastiği ile askılık istiyorum. <i>Virginie,</i> ara-dantel, kaytan ve gipür verir misin? Ama o kadar çok olmasın, hayır hayır, ondan değil, bundan, <i>Virginie, Virginie...</i>»</p>

  <p>O akşam uzun beyaz eliyle göğsünü tutarak kesik kesik öksürmüştü. Parmağında duran iki yüzüğün biri kendisinin, biri de beş yıl önce ölen kocasınındı. Gözlerinin içi yanıyordu ve oğlu dikkatle baktığı için gülümsemeye çalışmıştı. «Artık kimse gelmez» diyerek dükkânı her zamankinden daha erken kapatmış, sonra da oldukça neşeli bir sesle:</p>

  <p>— Biliyorsun Olivier, bugün çikolata yapacağız... demişti.</p>

  <p>Dükkân, oturdukları iki odadan ilk odaya kadar taşmış, her yer malla dolmuştu. İğne yastığı, makaslar, yüzükler, iplikler, kumaşlar, Singer dikiş makinasının üstünde hep karmakarışık dururdu. Ceviz masanın üstüne bronzdan yapılmış «yaralı bir Asur aslanı» konmuştu. Aslanın vücuduna saplanmış oklar artık yerinden oynuyordu ve masada kartonlar, çile çile yünler, kataloglar, eşantiyon parçalar da vardı.</p>

  <p>Ortalık karardığı için Virginie lâleli avizeyi yaktı. Yarım-yuvarlak masadaki paketleri kaldırdı, muşambayı sildi, sonra büfeden koca bir tablet sütsüz çikolata alıp, altın madalyalar resmedilmiş yeşil kâğıdı ve kalay kâğıdını çıkardı, Olivier’ye bir mutfak bıçağı uzatarak:</p>

  <p>— Çikolatayı rendeleyeceksin dedi. Öyle değil, daha yavaş yapacaksın. Çok yeme sakın!</p>

  <p>Virginie, rendelenmiş çikolatayı kaynar suya dökerek, tencerenin çeperinde topakları kaşıkla iyice ezdi. Kakaolu çikolatanın hoş bir kokusu vardı, kırıldıkça kenarları daha parlak oluyor ve üzerinde kabartılar meydana geliyordu.</p>

  <p>Pişirmenin de bir usulü vardı: Virginie, sıvının içine kaymak bağlamış sütü azar azar dökerek tahta bir kaşıkla karıştırıyor sonra pirinç unu serpiyordu. Çikolata kıvama gelince üzerine anason ya da kahve özü damlatıyordu. Nefis bir koku yayılıyor, Olivier, dudaklarını yalayarak, mam mam diyor, ikisinin de ağzı sulanıyordu ve Virginie yağlı çörek paketini açıyor, üzerine yine yağ sürüyordu.</p>

  <p>Bu lezzetli yemeğin üzerine bir el çin dominosu oynadıktan sonra Olivier’ye, hadi artık dersinin başına, demişti. Clignancourt sokağındaki okulda Bibiche denilen Peder Gambier eski eğitim metodlarından birini uygulayarak öğrencilerin şakakları hizasındaki kısa saçlarını, sahte bir gülüşle (velilerin muhtemel şikâyetlerini geçiştirmek için) dura dura çekiyordu; en iyisi, onun bu acayip okşamalarından ve ardından da Güneyli aksanıyla «demek beyimiz dersine çalışmamış, beyimiz bir katır, hem de inatçı bir katır» diye yaptığı ve diğer öğrencileri güldüren alaylı şakalarından kaçınmaktı.</p>

  <p>O akşamı ömrü boyunca unutamayacaktı. Yıllarca sonra bunu yine hatırlayacak, yine yaşayacaktı. Hayatında kesin bir dönüm noktası olarak kalmayacak mıydı o akşam? Yaşantısının bu kaybolmuş cennetinde tarih kitabının sayfalarını çeviriyor, ünlü kişilerin resimlerine bakıyordu: Sırmalı elbisesiyle I. François, siyahlara bürünmüş Şarlken’i kucaklarken, semenderlerle çevrili II. Henri ile Diane de Poitiers din değiştirenlerin öldürülüşünü seyrederken, Ravaillac, Ferronnerie sokağında IV. Henri’yi hançerlerken Olivier sayfaları çeviriyor, öğretmenin henüz vermediği dersleri de okuyor ve Virginie’ye,</p>

  <p>— Bana IV. Henri’yi anlat, XIV. Louis’yi anlat, diyordu.</p>

  <p>Olivier için bütün bu Fransa tarihi, bir bilgi konusu değildi; güzel efsanelerden, Perrault’nun masallarına göre biraz daha gerçek olan masallardan ibaretti.</p>

  <p>Sonra her akşam duyulan o mutluluk. Prensin yatışı (Çünkü, annesi tarafından sevilen her çocuk bir prenstir). Yumruklarıyla vura vura şişirdiği yastık, buruşmasın diye itinayla ütülenmiş ve çenesine kadar çektiği çarşaflar, o tatlı okşayış, uykudan önceki son öpücük, bir etekliğin hışırtısı, akan suyun sesi, uzaklardaki gürültü, gevşemiş bedenin kendini bırakması, derin uykulara dalması...</p>

  <p class="p10"><b>*</b></p>

  <p>Yıllar da geçse, o alışılmadık uyanışını hiç unutmayacaktı. Annesi kalkmamıştı. Vakit herhalde çok erkendi. Tekrar uyuyabilmek için gözlerini kapamış fakat jaluziden ve aşınmış tahta kanatları arasından sızan kesif bir aydınlığın etkisiyle uyuyamamıştı. Bunun üzerine yatağından kalkmış, tek başına beklememek için annesinin koynuna girmiş, ağzını da onun çıplak koluna dayamıştı. Teninin buz gibi olduğunu hissedince yorganı iyice çekmiş ve uyuyakalmıştı. Uyandığında, vakit hiç geçmeyecekmiş gibi bir duyguya kapılmıştı. Sokaktan gelen gürültülerde bir başkalık vardı. Tanyeri ağarırken duyulan ayak seslerine benzemiyordu bunlar. Avludaki pencerelerden anlaşılmaz sözler geliyordu, çok uzaklarda bir otomobilin klakson sesi duyuluyordu. Olivier, annesini uyandırmak umuduyla öksürmüş, yatakta dönüp durmuştu.</p>

  <p>Daha sonra tahta kanatlara vurulduğunu duyunca, zaman duygusunu tamamen yitirmişti. Tanıdık sesler, dükkâna sık sık uğrayanların sesleri geliyordu kulağına. Kimdi acaba? Madam Chamignon mu, Madam Schalach mı, yoksa Madam Haque mı? «Virginie, Virginie! Dükkânı açmayacak mısın artık?» diye bağırıyorlardı. Sonra ona seslendiler:</p>

  <p>— Hey, Olivier, n’oluyor kuzum? Anneni uyandırsana. Uykusunu alamadı galiba. Hasta mı yoksa? Virginie, Virginie!</p>

  <p>Olivier;</p>

  <p>— Durun, şimdi uyandırıyorum, diye karşılık verdi.</p>

  <p>Annesinin yanaklarını okşadı, kulak memesine öpücükler kondurdu. Virginie kımıldamadan durduğu için şaka yaptığını sandı; «<i>uyansana, uyansana</i>» şarkısını söyledi. Sağ elini kaldırmasıyla düşmesi bir oldu. Yine şaka yaptığını, mahsuscuktan uyuduğunu ve birden güleceğini sandı. Seslendi, kollarını çekti, başını kımıldattı; ama boşunaydı. Virginie hareketsiz yatıyordu. Bir tek, yüzünü çevreleyen uzun saçları canlıymış gibi duruyordu.</p>

  <p>Şaşkınlığından, pencereye kadar gitti ve tahta kanatların arasından:</p>

  <p>— Uyandıramıyorum, dedi.</p>

  <p>— Sen bize kapıyı aç, hadi, durma, çabuk ol!</p>

  <p>Bir an duraladı; açayım mı der gibi annesine baktı, mağazanın kapısına kadar gitti, sürgüyü çekti, tokmağı çevirdi. Cama yapıştırılmış çıkartmada resimde bir köpek, sahibinin <i>Extra-Souple</i> pantolon askısını çekiştiriyordu. Kapı açılınca, pancurların sürgüsünü çekti, içeriye çiğ bir aydınlık doldu.</p>

  <p>Kadınlar daracık yere itiş kakış girdiler, Olivier’yi kenara itip odaya daldılar. Bu telâşlı girişten aptala dönen çocuk, kadınların ardından seğirtti, ama içlerinden biri onu göğüsleyerek: «Sen buradan bir yere kımıldama» dedi. O zaman çocuk, «anneciğim, anneciğim!» diye bağırdı. Orada, oda kapısının arkasında, ellerini pijamasının üzerine kavuşturarak durdu. Yüzü kaygılıydı. Gürültüler geliyordu, sonra ünlemler, iç çekişler duydu. Ardından ortalığı çok uzun bir sessizlik kapladı.</p>

  <p>Sonunda odadan fısıl fısıl konuşan ve ona göz ucuyla bakan iki kadın çıktı. Gergin yüzlerine maske geçirilmiş gibiydi. Kadınlardan biri, galiba Madam Chamignon ya da Madam Vildé: «Sen burada kal» diye tekrarladı ve telâşla mağazadan çıktı.</p>

  <p>Çocuk bir an bu yasağa uydu, sonra annesine kavuşmak, onun kolları arasına sığınmak ya da onu korumak için odaya doğru koştu ve Virginie’nin upuzun yattığı yatağa gitmesini önlemek isteyen iki kadının arasına sokuldu. Kadınlardan biri sarımsak kokan eliyle çocuğun gözlerini kapadı ve onu sımsıkı tutarak odadan çıkardı. Çocuk bağırmak istemişti ama sesi boğazında düğümleniyordu. Kendisini döveceklerini sandı ve tokatlardan sakınmak için dirsekleriyle yüzünü kapamaya çalıştı. O zaman kadın çocuğa gerçeği söylemeye karar verdi. Yumuşak, tatlı bir sesle anlatmak istedi ama sesi hüzünlüydü.</p>

  <p>— Dinle, yavrucuğum, artık annen yok, dedi.</p>

  <p>Çocuğun kendisine anlamadan baktığını görünce acıklı bir sesle:</p>

  <p>— Annen öldü, anlıyor musun, annen öldü! diye ekledi.</p>

  <p>Bu defa bir başka kadın, inandırıcı bir sesle,</p>

  <p>— Evet yavrucuğum, annen öldü, <i>vefat etti</i> dedi.</p>

  <p>Sonrası kapkara kocaman bir çukurdu. Gece kuşlarının ötüşleri gibi çığlıklarla dolu bir evrendi. Biri acı acı uludu, belki de bu uluyan kendisiydi. Koşuşmalar, yüzüne tuzlu su serpmeler...</p>

  <p>Üşüyor, titriyordu. Anlatılmaz bir korkuydu bu; göğsü inip kalkıyor, bir hayvan gibi korkuyordu. Annesinin koynunda değil, ölü bir vücudun yanında, bir ölünün yanında uyumuştu. Dokunmuş, öpmüş, okşamıştı. Gözlerini yumruklarıyla kapayarak donuk bakışların, soğumuş bir vücudun yüreğine saldığı bu korkuyu anlamaya çalışıyordu. Gözlerini öfkeyle yumuyor, kendini yere atıyor, büzülüp tostoparlak oluyordu. Artık hiç kimse onu korumuyordu. Vücudu bir pavuryanınki gibi yumuşacıktı, kendini savunamazdı. Şurasında bir sızı vardı. Artık nefes alamıyor, bu yabancı kalabalığın önünde öylece duruyordu.</p>

  <p>— Öksüz kaldı yavrucak.</p>

  <p>Gelenler gittikçe artıyor, içerisi evkadınları ve meraklılarla doluyordu. Boş yere konuşuyorlar, ağlayıp sızlanıyorlar, basmakalıp sözleri tekrarlıyorlar, açıyormuş gibi yaparak aslında kendilerini savunuyorlardı.</p>

  <p>— Annesi herhalde onu seviyordu!</p>

  <p>Sonra çenesi düşük kadınlardan biri birden bir şey keşfetmiş gibi oldu. Çocuk yerde büzülmüş yatıyordu, başının altına bir yastık koymuşlardı. Kadının:</p>

  <p>— Sakın kendini zehirlemiş olmasın, dediğini duydu.</p>

  <p>Hepsi de masanın üzerinde duran kâselerin içindeki koyu kahverengi çikolata artıklarına baktı.</p>

  <p>— Hastalığının geçmeyeceğini biliyordu.</p>

  <p>— Bu çocuk da çok yaşamaz, ölür.</p>

  <p>— İlle de öyle olması gerekmez.</p>

  <p>Konuşmalar sürüp gidiyor, sesler yükselip alçalıyordu. Madam Haque, Olivier’yi işaret ederek, «susun, susun!» dedi. «Ya öldürüldüyse... Susun, susun! Niçin olmasın? Eve erkekleri alıyordu. Adlî tabibi çağırmalı, Belediyeye haber vermeli. Hayır Polise değil, Belediyeye, kuzenine. Adı neydi? Şu 77 numarada oturan...»</p>

  <p>Çocuğun ellerini zorla yüzünden çekip sordular:</p>

  <p>— Adı neydi kuzeninin? Jean, Jean’dı değil mi? Nerede çalışıyor? Nerede dedim, cevap ver yavrum, anlıyor musun, cevap ver, telefonu var mı?</p>

  <p>Olivier bu sözlerden ne demek istediklerini anlamıyordu. Sanki yüzünü ölüm bürümüş gibi donuk donuk bakıyordu. Yine titremeye başladı. Üstelemediler. Islak yüzünü elleriyle kapadı.</p>

  <p>O sırada içeri bu mahallede oturan sakat bir adam girdi. Çarpık bacakları vücudunun iki yanından sarkıyor ve kol gibi kullandığı iki bastonun boynuz biçimindeki saplarından tutarak yampiri yampiri yürüyordu. Pis bir barakada yaşadığı için Örümcek diyorlardı ona. Bir fare gibi, pislik; bir kedi gibi ciğer yediği söyleniyordu. Kimin nesi olduğunu bilen yoktu. Çok okurdu. Onun burada bulunmasına herkes şaşmıştı, çünkü kimseyle konuşmuyordu; kendisiyle konuşan da yoktu. Varlığı çevresindekileri rahatsız ediyordu, iri siyah gözlerini dikti, yerde hareketsiz yatan çocuğa baktı. Koyu esmer yüzü anlamlıydı. Kalın dudaklarının, arasından çok tatlı bir ses çıktı:</p>

  <p>— Kuzeni Jean’ın yerini biliyorum, dedi. Bir matbaada çalışıyor. Bana biraz para verin de Ernest’lere telefon edeyim. Karısına henüz bir şey söylemeyin. O kadar genç ki...</p>

  <p>Madam Haque, tiksinircesine, eline birkaç kuruş sıkıştırdı. Olivier sakat adamın kendisine baktığını farketti ve şaşkın bir böcek gibi güçlükle uzaklaştığını gördü. Bir an herkes sustu. Çocuk yine yüzünü kapadı ama saldığı dehşete rağmen, Örümcek’in beklenmedik bir anda görünüşü, ölümün Olivier’de yarattığı korkuyu biraz hafifletmiş gibiydi.</p>

  <p>— Yavrucak, şimdi öksüz de kaldı, kim bakacak ona?</p>

  <p>Yerden kaldırdıklarını, dükkânın dışına çıkardıklarını hissetti. Albertine, Jean gelene kadar onu kendi odasına götürmeye karar verdi.</p>

  <p>Bu yolu nasıl yürümüştü, bir türlü içemediği ve kadının durmadan önüne doğru ittiği koca bir fincan sütlü kahve nerden çıkmıştı? Bunu hiçbir zaman hatırlayamayacaktı. Hatırlayabildiği tek şey, üzerinde bir süt tabakasının beyaz, pis bir paçavra gibi yüzdüğü ılık kahvenin mide bulandıran kokuşuydu.</p>

  <p>Albertine, Olivier’yi köşedeki kadife divana doğru itti, çocuk divanın en loş yerine oturdu. Kadın, önüne <i>Eve, Ric et Rac, Vu</i> dergileriyle Feix Chat sayfası açık duran <i>Excelsior</i> gazetesini koydu. Bunları görmedi bile. Gözleri mavi mineli kahve cezvesinin üzerindeki bir lekeye takıldı. Başka hiçbir şeyi değil, hep bu lekeyi görüyordu: İri bir sinek gibi simsiyah duruyordu.</p>

  <p>Albertine, oradan oraya gidip geliyor, takımları kaldırıyor; dua eder gibi anlaşılmaz bir şekilde mırıldanıyor, yanaklarını kaşıyor, tükürüklediği işaret parmağıyla kaşlarını parlatıyor, çocuğa doğru ilerliyor, geri dönüyor, içini çekiyor, burnunu siliyordu. Sonra dayanamadı, bir haber var mı, diye gitti.</p>

  <p>O zaman Olivier usul usul ağladı. Duvar saatinin tik takları duyuluyordu. Sessizlik arttıkça vakit geçmek bilmiyordu. Çocuk arada bir sakinleşiyor, bütün bunlar kötü bir rüya mı yoksa diye kendi kendine soruyor, sonra hıçkıra hıçkıra ağlamaya başlıyordu. Sarkık kulaklı kızıl köpek yanına oturmuş ona bakıyordu. Çocuk sonunda başını divanın köşesine dayadı. Keskin bir şey canını acıtıyordu. Öylece kaldı. Bitkindi; korkudan, yüreğindeki dinmeyen sızıdan.</p>

  <p class="p10"><b>*</b></p>

  <p>Sıcaktan sokakta yaprak bile kımıldamıyordu. Kireçten bembeyaz olmuş duvarcılar sırtlarını beyaz bir duvara dayamışlar, karınlarını doyuruyorlardı. Canlı gibi görünen yerleri elleriyle yüzleriydi.</p>

  <p>Olivier, başını önüne eğmiş, kaldırımdaki tebeşir izlerine baka baka yürüyordu. Atlı karıncayı ya da renk renk dondurma dolu gümüş kupalar üzerine eğilmiş müşterileri seyretmek için sokaktan uzaklaşmak, <i>la Maison Dorée</i> mağazalarına, Chateau-Rouge’a kadar yürümek istemişti. Sınıf arkadaşlarını merak ettiği için ilkokulun oralara da gitmişti. Jean, bu ders yılında nasıl olsa sınıfta çakacak diye onu okula yollamamıştı. Bu yüzden, Olivier sokağa, artık bir daha giremeyeceği bir köpek kulübesi gibi kendini çeken tuhafiye dükkânının kapalı tahta kanatlarına doğru yönelmişti.</p>

  <p>Daha sonra, Sacré-Coeur’ün bas sesli büyük çanı <i>Savoyarde</i> bütün haşmetiyle çalmaya başlayınca Labat sokağı canlanacaktı. Çıkıntılarını dümdüz gösteren ve onu soluk bir renge bürüyen bu yakıcı gün ışığında Sacré-Coeur, şimdi ölgün duruyordu.</p>

  <p>Olivier, sıcak basamaklarına oturmak için Bachelet sokağına kadar uzandı. Bağdaş kurdu ve cebinden Ramey sokağındaki kasabın verdiği sararmış beş aşık kemiği çıkardı, parmaklarını kirleten tozun içinde oynamaya başladı. Bu oyunda oldukça usta sayılırdı. Bir iki denedikten sonra «cuk» oturttu. Sonunda – oynamaktan vazgeçti, aşıkları birbirine sürterek gıcırdattı.</p>

  <p>Herkesin şimdi bu çocuk n’olacak, diye konuşması onu can evinden vuruyordu. O zaman nereye konulacağı bilinmeyen bir nesne haline geliyordu. Her yer doluydu, kimse kucak açmıyordu ona.</p>

  <p>İlk yapılacak şey annesinin gömülmesiydi, yani cenaze töreni için para bulmaktı. Dükkânın kasasından pek az bir şey çıkmıştı. Belki birikmiş parası vardır diye çamaşırların arasına bakmışlar fakat bir şey bulamamışlardı. Sonra büyük mıknatısın altında, çocuğun çirkin bir yazıyla yazdığı ve gönderilmek üzere duran faturaları görmüşlerdi. Roblot Cenaze Alayı Müessesesi’ne danıştıktan sonra Madam Haque ve Élodie bildikleri bir terzi kadını, alacakları tahsille görevlendirdiler.</p>

  <p>Albertine kızara bozara, şu sıralarda çok sıkıntıda olduğunu ve çile yünlerin parasını ödeyemeyeceğini söyledi.</p>

  <p>Ne yazık ki, görevli kadın kime gittiyse eli boş döndü. O zaman Olivier’yi göndermeyi akıl ettiler. Kederli yüzü, öksüz oluşu, borçluları yumuşatabilirdi. İğrenç bir şeydi bu, ama hiç kimse işin bu yanını düşünmedi. Böylece, Olivier, sol elinde faturalar, koltuğunun altında eski bir el çantası, görevini yerine getirmek için yola koyuldu. Sadece karşıdaki terzi (tabelâda, adının altına terzi kelimesi yaldızlı harflerle yazılmıştı) «itiraz etmeden ödedi ve çocuktan «bedeli nakden alınmıştır» diye yazarak kırmızı bir pulun üzerine imzasını atmasını istedi.</p>

  <p>Çocuk bazen gözyaşlarını ceketinin koluyla silmek için geçitlerde durarak, görevini utanç içinde sürdürdü. Binaların numaralarına baka baka, sokak sokak dolaştı, katlara çıktı; kapılara vurmadan, zillere basmadan önce duralıyor, öğretilmiş sözleri gelişigüzel söylüyordu. Pek bir şey elde edemedi. Gelip kendimiz ödeyeceğiz, faturada bir hata var, şimdi sırası değil, bir yerden para bekliyorum diyerek karşılık veriyorlardı... Ya da ona annesinin nasıl öldüğünü soruyorlar, çocuğa acıyorlar, şimdi kendisine kimin bakacağını öğrenmek istiyorlardı. Daha fazla dayanamıyordu. Gözlerinin içi yanıyor, alnını ter basıyordu; oysa, başını öne eğerek, ölgün bir sesle, «cenaze masrafını karşılamak için» demesi gerekiyordu. Özür dilemek istiyor ama söyleyecek söz bulamıyordu.</p>

  <p>Dönüşte, toplayabildiği birkaç kuruşu gösterince ona kendisini kınıyorlarmış gibi geldi. Her faturaya karşılık müşterinin ne dediğini hatırlamaya çalışıyor fakat her şeyi birbirine karıştırıyordu. Sonunda «benim bir suçum yok, suç bende değil» dedi.</p>

  <p>Bütün bu olanlardan sonra topu topu bir hafta geçmişti. Güneş hiç eksilmemişti gökyüzünden. Olivier, orada taşın üzerinde oturmuş duruyordu, aşık kemikleri yanındaydı.</p>

  <p>Derken, sokak yavaş yavaş canlandı. «<i>Dardard İşletmesi</i>»nin işçileri bir iki kadeh yuvarlamak için <i>Transatlantique</i> kahvesine gittiler; haftalıklarını alınca hep böyle yaparlar, bir süre kendilerini konuşmaların, renk renk içkilerin büyüsüne kaptırırlardı. İşlerini bitirenler yorgun argın sokağın yolunu tutmuşlardı. Çoğu işçinin başında siperliği yağlı geniş bir kasket vardı. Bu «bayramlık» kasketler şimdi her gün giyilir olmuştu. Bazıları iş elbiselerini çıkarmamışlardı ve üzerlerindeki lekelerden hangi meslekten oldukları anlaşılabiliyordu. Torbalarda ya da karemsi karton çantalarda boş yemek taslarıyla, dibinde birkaç damla kalmış şarap şişesi vardı. Yorgun, kaygılı yüzlerinden, uyuşukluktan kurtulmak için hafta sonunu iple çektikleri okunuyordu.</p>

  <p>Olivier, onlarla karşılaşmamak için geri döndü. Kimseyi görmek istemiyor, konuşmalarını duymaktan kaçınıyordu. Bachelet sokağını izleyerek, trabzanlardan defalarca kaydığı «Becquerel» merdivenlerine kadar gitti, ilk sahanlıkta durdu ve tam bu merdivenlere bakan bir binaya girdi. Kimseye görünmeden avluya geçti. Orada öteberi konulan bir yer vardı. Fırçaların, tavan süpürgelerinin, paçavraların, ve keskin kokulu çöp tenekelerinin arasında istediği kadar saklanabilirdi. Buraya daha önce birkaç defa gelmiş, hattâ uyuyakalmış ve kimse de kendisini rahatsız etmemişti. İki eski kartonun arasına girerek çömeldi, ellerini dizlerine koydu, «tıpkı bir ölü gibi» hareketsiz kaldı ve gözlerini kapadı.</p>

  <p>Uğradığı felâket onda garip bir tepki yaratmıştı. Vaktiyle, en ufak bir güçlük karşısında Virginie’nin kollarına sığınan bir çocuktu. Diğer öğrencilerden geri kalmadan okula devam eder, yalnızlık nedir bilmezdi. Ve bir şiirde tam yerini bulmuş bir sözcük gibi, tuhafiye dükkânında günleri tasasız geçerdi. Sevinçler, oyunlar içinde büyüdüğünden hiçbir şey hakkında tek bir soru bile sormamıştı. Oysa şimdi, kafasının içi karşılık bulamadığı belirsiz sorularla doluydu. Artık kendi kollarından başka sığınacak bir yeri olmadığından her şey ona bir başka gerçeklik içinde görünüyor; göze battığını hissediyor, başkaları kendisine düşman kesiliyor, onları tehlikeli buluyor, yaralı bir yanı olduğu için bir başka varlığa yöneliyor ama sorularına bir karşılık alamıyordu.</p>

  <p>Kuzenleri Jean ile Élodie, onunla ilgili olarak «aile arasında bir toplantı» yapılmasından söz etmişlerdi: Olivier’yi tedirgin eden deyimlerden biri de buydu. Suçlu diye yargılanacağı bir disiplin kuruluna ya da yargıçlar kuruluna benzetiyordu bu toplantıyı. Doğup büyüdüğü çevredeki insanlar «resmî» olan her şeyden; noterlerden, yargıçlardan, candarmalardan korkarlardı. Bütün bu güçler karşısında kendini şimdiden çaresiz, yoksun ve yenik hissediyordu.</p>

  <p>Elbet birçok kişi onun geleceğini düşünüyordu; senin yapabileceğin nedir, diye birbirlerine soruyorlardı. Kuzeni Jean mı yanına alacaktı? Jean askerden döner dönmez evlenmişti, aynı sokakta oturuyordu, fakat o kadar gençti ki... Ya da Haute-Loire’daki akrabalarının yanına mı vereceklerdi? Zengin oldukları söylenen bir dayısıyla yengesi vardı, onlarda mı kalacaktı? O kadar uzak bir mahallede oturuyorlardı ki, ona sürgüne gidecekmiş gibi geliyordu. Bir de «Öksüzler Yurdu» vardı; bunu düşündükçe içine büyük bir korku düşüyor, her şeyden çok bundan ürküyordu. Vaktiyle, Valpuiseaux’da, Parisli çocukların yaz boyunca pansiyoner olarak kalabildikleri çiftçi ailelerinin arasında bir ay geçirmişti. Burada Olivier’nin yaşında, ürkek, zavallı bir çocuk vardı. Ona durmadan hakaret ediyorlar, her an bir «öksüz» olduğunu başına kakarak bir uşak gibi çalıştırıyorlardı.</p>

  <p>Olivier bu düşüncelerden hoşlanmıyor, var gücüyle karşı koyuyordu. Yumruklarını sıkıyor, kaskatı kesiliyor, beni bu sokaktan ayıramazlar diye kendi kendini kandırmaya çalışıyordu. Bağırıyor, sızlanıyor ya da bütün vücudu uyuşuyordu.</p>

  <p>Bir gürültü işitti. Kapıcı kadın çöp tenekelerini çıkarıp koridora koymak için kapıyı açıyordu. Olivier nefesini tuttu ve bir devekuşu gibi, görünmeyeyim diye gözlerini kapadı. İçerisi karanlıktı, kadın görmedi bile. Tenekeleri çıkarırken üç kere gidip geldi. Olivier rahatlamıştı. O zaman sokağı düşündü. O kadar yakındı ki... Sokaktaki insanları, gürültüleri hatırlamaya çalıştı ve sanki bu dünyanın merkeziymiş gibi duran tahta kanatlı tuhafiye dükkânını görür gibi oldu.</p>
</body>
</html>