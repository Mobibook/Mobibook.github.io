<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Sekiz</i></b></span></p></h4>

  <p class="p9"><span class="t8"><b>A</b></span>ğlamaktan gözleri kızarmış Élodie, önünde iki beyaz tabak, mercimek ayıklıyordu. Bir oyunu andırıyordu bu. Konfetiye benzeyen yuvarlacık mercimekleri, parmaklarının ucuyla, tabaktan tabağa aktarırken, içine Şeytanın karıştırdığı taşları ayıklıyordu.</p>

  <p>Jean masanın öbür ucuna dirseklerini dayamış, alnı avuçlarının arasında, gözlerini <i>L’Ami du Peuple</i>’ün spor sayfasına dikmiş, dalgın dalgın bakıyordu. Kendi kendisiyle sessiz bir tartışmaya girişmişti, arada bir iç çekiyor ve umutsuzlukları yine depreşmesin, hayat kendilerine daha da amansız görünmesin diye Élodie’ye bakmaya cesaret edemiyordu.</p>

  <p>Onu annesinden istediği zaman, «benimle beraber oldukça kızınız açlık nedir bilmeyecek» demişti kabara kabara. Şimdiyse, ekonomik buhran herkesi şüphelere salmıştı. Arkadaşlarından bazıları, hiçbir şey öğrenmedikleri halde, bir yolunu bulup hayatlarını ondan daha iyi kazanıyorlardı. Haksızlıktı bütün bunlar.</p>

  <p>Günlük tasaları unutmak için sevişmek yetiyordu, ama aşkın da perde araları vardı. Daha sonra, Jean’ın bakışları, genç kadının gök mavisi korsajına takılacak, kahverengi perçemin yanağını okşadığını, göğüslerinin ürperdiğini, kırmızı dudakların aralandığını görecekti; ama, savrulan gazeteler gibi, şiddetli kasırgaları, rüzgârla uyanan sıkıntılarıyla fırtınalı bir devreydi bu.</p>

  <p>Jean arada bir kaşlarını, omuzlarını yukarı kaldırıyor, sanki bir şey göstermek istiyormuşçasına ellerini açıyor, sonra matbaa mürekkebi bulaşmış tırnaklarını avuçlarının içine batırıyordu.- «N’apsam, ne etsem» diye soruyordu kendi kendine. Bir haftadan beri işsizlik bürosuna kayıtlıydı ve üç beş kuruş yardım alacağım diye kuyruğa girip sıra beklemek moralini bozuyordu.</p>

  <p>Francoeur stüdyolarında Ufaklık Louis’nin tavsiyesiyle bile bir figüranlık bulamamıştı. Bu yüzden, türlü işler denemişti. Sözgelişi, Poissoniers sokağında rastladığı Altıncı Zırhlı Süvari Bölüğü’nden askerlik arkadaşı Gege’nin peşine takılarak olmadık işlere kalkışmıştı. Ellerinde açılır kapanır yüksek ve dar bir masa, ikisi de hipodromların, spor alanlarının oralara gidiyorlardı. Uygun bir yer bulunca, masayı açıp birbirlerinden ayrılıyorlardı. Gege etrafını kaçamak bakışlarla süzerek, cebinden üç iskambil kâğıdı çıkarıyor, bunları masanın üzerine tersine koyup;</p>

  <p>— <i>Bul karayı, al parayı; bul karayı, al parayı </i>diye bağırmaya başlıyordu.</p>

  <p>İşsiz güçsüz ne kadar adam varsa hemen çevresine toplanıveriyordu. Gege, biri maça kızı olan kâğıtları, çabucak göstererek yine masanın üzerine yayıyor, parmaklarının arasından hızla kaydırıp yerlerini değiştiriyor ve durmadan tekrarlıyordu:</p>

  <p>— Haydi bilin bakalım, nerede maça kızı?</p>

  <p>Burada mı? Yoksa şurada mı? Vatandaş, bul karayı, al parayı.</p>

  <p>Seyredenlerden biri gözüne kestirdiği kâğıda parayı basıyor, Gege de açıyordu, ama maça kızını bulamıyordu adam. Gege parayı cebine indiriyor ve bu sefer iskambil kâğıtlarını daha hızlı karıştırmaya başlıyordu.</p>

  <p>— Bul karayı, al parayı.</p>

  <p>O sırada, Jean saf saf bakarak yüklüce bir para basıyor, Gege, dilini dudaklarının arasında sağa, sola, ortaya kaydırarak maça kızının yerini işaret ediyordu. Jean karayı buluyor, Gege homurdanarak parasını ödüyordu. Aynı numara bir kere daha tekrarlanıyor ve Jean kazandığı paraları alarak uzaklaşıyordu. O zaman herkes iştahlanıyor, oynamak istiyordu. O kazandığına göre, ben de kazanabilirim diyen parayı basıyordu.</p>

  <p>— Vatandaş, bul karayı, al parayı.</p>

  <p>Jean’ın bir başka görevi de gözcülük etmekti. Bir aynasız göründü mü, usul usul yanaşıyor, bir işaret çakıp «22» ya da «aynasız» diye fısıldıyor ve hemen cızlamı çekiyorlardı.</p>

  <p>Ama Jean’ın hoşuna gitmiyordu bu iş. Müşterilere üçgen kravatın nasıl bağlanacağını anlatarak, açık bir şemsiye içinde kaçamak kravat satmak da hoşuna gitmiyordu. Eski ciletleri bir bardağın içine sürte sürte bilemenin mümkün olduğunu göstererek cilet satmaya kalkıştı bir sabah, ama bir biftek parası bile kazanamadı. Ticaret onun harcı değildi.</p>

  <p>— Kahve ister misin? diye sordu Élodie,</p>

  <p>— Hayır, teşekkür ederim.</p>

  <p>Lyon haritasından bozma bir dosyayı açtı, kendi yaptığı baskıları önüne yaydı: Ticari kartlar, mektup başlıkları, kataloglar ve de otomobil firmalarının, o pek övündüğü, katlanır reklâm katalogları. Dört renkli baskıları bu kadar güzel yapabilen bir insan, enayilere kurumuş eski kundura cilâsı satabilir mi diyor içinden ve karoserlerini aslından daha güzel renklerle, özene bezene boyadığı Talbot’lara, Amilcar’lara, Bugatti’lere, Delage’lara, Packard’lara, Chenar ve Walker’lere, Hispano-Suiza’lara sevgiyle bakıyordu.</p>

  <p>İstemeye istemeye içti kahveyi. Bir yandan yudumluyor, bir yandan da çevresindekilere bakıyordu: Pırıl pırıl cilalı mobilyalar, Élodie’nin diktiği kreton perdeler, duvara asılı, şimşirden cilalı bir nalın, yapma yemişlerle dolu kupa; kitapdesteğinin iki fili, yeşil mermerden şömine süsü, hemen her yana serilmiş ufak masa örtüleri. Taksitlerden biri ödenmemişti, ondan sonraki de ödenemeyecekti. Ya «Galeries» mobilyaları geri alırsa? İcra memurları kapıya dayanırsa? Korktuğu başına gelecekti: Bomboş bir oda, çırılçıplak duvarlar, boşvercilik, tiksinti, bıkkınlık. «Veresiye öldü» diye duvara bir tabut resmi asan bakkal; «Balık kavağa çıkmadan veresiye yok» diyen ekmekçi. Ve çalışmaktan, bir fabrikaya girmekten ya da hizmetçilik etmekten, güzel ellerini o mendebur zenginler için yıpratmaktan bahseden Élodie... Ve gelecek savaşlar hakkında röportajlar yayınlayan, 500 Alman uçağının Paris’i yerle bir edeceğinden dem vuran gazeteler. Jean bu kâbustan kurtulmak için alnını, çenesini, gözlerini oğuşturuyordu.</p>

  <p>Birdenbire yerinden sıçradı. Kapı vuruluyordu. Sanki bütün bu sıkıntılar yetmiyormuş gibi şimdi de Olivier geliyordu. Üstü başı toza bulanmıştı, altın sarısı saçlarının arasından örümcek ağları sarkıyordu; yüzü kir içindeydi ve güherçile kokuyordu. Tatlı şarabı seven Élodie için bir şişe monbazillac ve bir kesekâğıdı erikle dönmüştü eve. Elindekileri masanın üzerine bırakıp ne işler becerdim dercesine memnun memnun baktı kuzenlerine.</p>

  <p>— Bougras ile beraber çalıştık. Baigneur sokağındaki şarap mahzenlerini temizledik.</p>

  <p>— Şu üste başa bak! diye bağırdı Élodie. Leş gibi kokuyorsun, çabuk git yıkan.</p>

  <p>Jean da, «Ah bu yaramaz oğlan, ah» diye homurdandı ama pek içten söylememişti bunu. «Artık iyice serseri oldu senin yeğenin,» dedi Élodie, bir güneyli gibi, «s» ve «d»’nin üzerine basa basa söylemişti bunu. Olivier mutfaktan, bir parça temizlenmiş olarak dönünce, önüne bir tabak koydu.</p>

  <p>— Yaşadık!, Mamalinga yiyeceğiz, dedi</p>

  <p>— Ayırdığımıza şükret. Saatin kaç olduğundan haberin var mı?</p>

  <p>Mamalinga yoksul insanların gözde yemeği idi. Kurumuş ekmekler, ziyan olmasın diye, şekerli süte doğranıyor, portakal çiçeği ve yumurta katıldıktan sonra sıcak sıcak yeniyordu.</p>

  <p>Olivier yemeğini atıştırırken, Jean da, beyaz şarap şişesini soğusun diye, musluğun altına koydu. Élodie de erikleri cam bir kâseye boşaltıp yıkadı.</p>

  <p>— Pek güzel olmuş, mamm! mamm! diyordu Olivier, ağzını ve yanaklarını gülünç bir şekilde oynatarak.</p>

  <p>Bougras ile beraber dolaşmaları ona yarıyordu. Yüzüne renk gelmişti. Adaleleri gelişiyordu.</p>

  <p>Yeşil gözlerinde beliren bulutlar gittikçe seyrekleşiyordu. Geceye ve korkularına karşı bir çare bulmuştu: Cebindeki İsveç kibritleri kutusunu yokluyor ve karanlığı her an yenebileceğini biliyordu. Dişlerinin arasından ıslık çalabiliyor ve Mac’ın öğrettiği gibi gard almayı beceriyordu.</p>

  <p>Cebinden dörtlük bir «Parisiennes» paketi çıkartıp Jean’a uzattı, kuzenleri şaşkın şaşkın bakıyorlardı.</p>

  <p>— Al bir tane, ciğerlerin bayram etsin, dedi.</p>

  <p>Élodie mercimek tabaklarını önünden itti. Olivier’nin arsız davranışlarına içerlemişti ama bunu nasıl belirteceğini bilmiyordu. İçini çekti ve yine ev işleriyle ilgili düşüncelerine daldı. Soğanını bir parça domuz yağında kavurarak pişirecekti mercimeği, öğle yemeğinden yeteri kadar kalırsa, bir çorba yapacaktı ya da belki de yanına sirkeli bir salata hazırlayacaktı.</p>

  <p>Jean bir an tereddüt ettikten sonra, küçük paketten bir sigara çekip ağzına götürdü. Bu hareketi yapmasıyla Olivier’nin İsveç kibritini çakması bir oldu, hınzırca bir söz etti ateşi uzatırken:</p>

  <p>— Ben kullanmıyorum. Henüz pek küçüğüm de.</p>

  <p>Jean, monbazillac şişesini açtı. Mantar «flok» diye bir ses çıkardı. Çok uzun bir mantardı bu. Élodie şarabın iyi kalite olduğuna hükmetti. Üç kadehe boşaltıldı şarap ve çocuğun kadehine maden suyu da katıldı. Kadehleri, «Şerefe», «Çın çın» diyerek tokuşturdular. Élodie ıslak ve parlak dudaklarıyla «Ooo, pek de güzelmiş,» dedi.</p>

  <p>Öylesine hoş bir sevinç ve sevgi anıydı ki bu, sanki hep devam edecekmiş gibi geldi onlara.</p>

  <p>Ama Jean yine hüzünlendi, burnunun ucunu sıktı, çenesindeki kılları kopardı, kadehini şerefe kaldıracakmış gibi kavradı ve tutuk bir sesle,</p>

  <p>— Hazır üçümüz bir araya gelmişken seninle konuşmam gerekiyor Olivier, dedi.</p>

  <p>Kafasında hazırladığı kısa cümleler kopuk kopuk çıkıyordu ağzından.</p>

  <p>— Elde avuçta bir şey kalmadı... Durumumuzu görüyorsun... Ya bir de Élodie’nin çocuğu olsaydı? Aile arasında toplanıp görüşmeli. Hemen değil tabii, on beş gün içinde... Bu işi sonuçlandırmalıyız... Noter de, diğerleri de... Dayının yanına gitmen gerekiyor... Onlar zengin insanlar... Yenge, adamcağızı yiyip bitiriyor ama Kuzeyliler uzun ömürlü olur...</p>

  <p>Élodie, şarabını yudumlayıp lâfı Jean’ın ağzından aldı.</p>

  <p>— Yanımızda, kalmanı biz de isterdik, ama biliyorsun, seninle başa çıkamıyoruz. Maskaranın, aylakın, serserinin birisin. Seninle baş edemeyecek kadar genciz biz. Oraya gidersen, okula verirler seni, sokaklarda haytalık etmezsin, dayının iki oğluyla oynarsın. Dadıları bile var. Kendini bizim yerimize koy da cevap ver bakalım.</p>

  <p>Olivier, başını öne eğmiş, kadehin dibinden yükselen kabarcıkları seyrederek dinliyordu, İçtenlikle ve ezile büzüle söyledikleri bu sözler çok üzüyordu onu. Ağlamak, özür dilemek geliyordu içinden böyle durumlarda. Korktuğu bütün bu şeylere inanamıyordu bir türlü. Gelişigüzel söylenmiş ve yarın değişecek olan sözlerdi bunlar. Belki de Jean iş bulurdu... İyi bir matbaacıydı...</p>

  <p>Büyükler hep konuşurlar, sonra da fikir değiştirirlerdi.</p>

  <p>İnsana her şeyi unutturuveren Amiraux sokağındaki o yüzme havuzunu şu anda niçin hatırlayıvermişti. Bir balık olmuştu; durmadan kayan vücudunun üzerinde suyun okşayışlarını hissetmekten başka bir şey düşünmeksizin yüzüyordu saydamlığın içinde. Başını kaldırınca, kuzenlerinin kendisine ciddi ciddi baktıklarını gördü.</p>

  <p>— Ya bir balık olsaydım? dedi.</p>

  <p>Ne demek istediğini anlayamadıkları için şaşkın şaşkın birbirlerine baktılar. Bir saygısızlık olarak kabul ettiler bu soruyu, iyice azıtmıştı bu oğlan. Jean:</p>

  <p>— Hadi, çık sokağa da oyna biraz, dedi sert sert. Nasıl olsa, sürgit devam etmez bu durum...</p>

  <p>Olivier anlamamış görünüyordu. Beyaz şarap şişesinin etiketine bakıyordu. Etiketin üzerinde sıra sıra bağlar ve ta dipte de bir ev görünüyordu. Bir süre geçti aradan. Jean, reklâm tablada sigarasını söndürüp yenisini yaktı. Konuşmuş olmak, yine de ferahlatmıştı onu. İkinci bardağı dolduruyordu ki Élodie atıldı: «Dikkat et, ölçüyü kaçırıyorsun» dedi. Yarın matbaaya gidecekti. En iyisi ince eleyip sık dokumamaktı. Rotatif makinistliği yoksa, ne iş olursa olsun, yaparım diyecekti: Makineleri yıkayıp yağlama, süpürme, paketleme, sevkıyat. Uzman işçilik taslamanın âlemi yoktu. Bir karıyla bir çocuğu geçindirmek zorundaydı, belki patron halden anlardı.</p>

  <p>Eğilip Élodie’yi boynundan öptü. Saçları lavanta kokuyordu. Élodie başını kaldırdı. Birbirleriyle sevişmeye can atıyorlardı. Jean, Olivier’ye:</p>

  <p>— Hadi, gül artık, çık da oyna biraz, dedi. Göreceksin bak, her şey düzelecek. Hem, ne de olsa, biz varız canım!</p>

  <p>Oynamak için pek istek duymuyordu Olivier, ama <i>şey</i> yapsınlar diye onları yalnız bırakmak gerektiğini anlamıştı. Kapıya doğru süzüldü sessizce.</p>

  <p class="p10"><b>*</b></p>

  <p>Olivier, sokakta tayyörlü, kravatlı, saçları Bakerfix briyantinli «iki bayanın», hemcinslerinin bulunduğu Montparnasse’daki caz kulüplerine <i>(Le Collège Inn, Les Enfants Terribles, Le Bosphore, Les Borgia, Le Jockey</i> ya da <i>Les Vikings)</i> doğru kolkola yürüdüklerin gördü. Ateşli ve hızlı tangolar yapacaklardı buralarda ve <i>Grand Ecart</i>’daki Seçkinler arasına ya da <i>La Boule Blanche</i>’da zenci balosuna katılmadan önce dünyaca ünlü kadınların birbirlerine yapışır gibi dans ettiklerini göreceklerdi.</p>

  <p>Olivier, bu yerlerin gediklisi Mac’la Mado arasında geçen bir konuşmadan öğrenmişti bütün bunları. Çok uzaklardaki bu Montparnasse’ı görür gibi oluyor, Barbés sinemasında seyrettiği <i>Un soir de réveillon</i> adlı filmdekine benzer belirsiz zevkler uyanıyordu içinde.</p>

  <p>Custine sokağının köşesinde, Mado’nun bir taksiye bindiğini farketti. Nereye gidiyordu? Çocuklara yasak olan yerlere elbet. Taksi sokağın köşesini dönünce bir hüzün kapladı içini.</p>

  <p>Okulun duvarı önünde, saat dört paydosunda çocukların bilye oynadıkları yere esmer tenli, kömür gözlü iki çingene yerleşmişti. Adamın siyah, gür bıyıkları vardı, kadının saçı örgülüydü. Uzun, bol bir entari giymişti. Sokak fenerinin ışığında, ikisi de bir iskemlenin üzerinde harıl harıl çalışıyordu, kötü bir tabloyu hatırlatıyorlardı. Sadece hareketleriydi onlara gerçeklik veren. Daha ilerde, pli etekli bir çiçekçi kadın, paslı bir konserve kutusuna yerleştirdiği, buram buram kokan menekşelerin üzerine su serpiyordu, ihtiyarın biri de, vaktiyle çocuk arabası olan dört tekerlekli bir nesneyi iterek, bir bahçeciği gübrelemek için kaldırımdaki at pisliklerini topluyor ve bir bebeğin uyuduğu yere kürekle savuruyordu. Suratı kıpkırmızı bir berduş, sinema ve tiyatrolar boşalırken para dilenmek ya da çöp tenekelerini karıştırmak için bekliyor, bir yandan da izmarit topluyordu. Tek başına kızlara saldırmaya yeltenen kasketli gençlerin birbirleriyle itişip kakıştıkları da görülüyordu.</p>

  <p>Olivier yanıp sönen sarışın bir ışık gibi geçiyordu bütün bunların önünden. Ne zaman bir şehirde gece yarısı tek başına dolaşmaya çıksa, bütün ömrünce duyacağı tatlı bir özlemle, derin bir hüzünle doluyordu gözleri. Hayal gücünü besleyen görüntüleri bilinçsizce devşiriyordu. İçinde uyanan konuşmak, derdini dökmek, koşmak, şarkı söylemek, soytarılık etmek, şiirler okumak, yenmek, yardım etmek arzusunu, bu garip arzuyu, birdenbire gemlemesi gerekiyordu, çünkü benliğini saran bu bilinmedik dalgadan nasıl kurtulacağını kestiremiyordu. Duygularla, renklerle, kokularla, jestlerle dolup taşıyordu içi. Bu coşkunluğun en yüce noktasında yanakları soğuk gözyaşlarıyla ıslanıyor ve böyle durup dururken ağladığı için delirdim mi yoksa diyordu.</p>

  <p><i>Les Deux Marroniers</i> kahvesine, pazarları öğleden sonra otomobillerin park ettiği ve beyaz gömlekli şoförlerin megafonla, «Longchamp’na, Longchamp’na, at yarışlarına!» diye bağırdıkları yere vardı. Ellerinde yarış dergileri, daha önce binmiş olan yolcular ilk koşuyu kaçırmak endişesiyle sabırsızlanırken şoför arabasını doldurmaya bakıyordu. Delta meydanına varınca, birdenbire, alabildiğine aydınlatılmış bir tiyatro sahnesine çıkıyormuş gibi hissetti kendini. Rochechouart bulvarı ağaçların yeşil yapraklarının yer yer hafiflettiği yanıp sönen rengârenk ışıklarla donanmıştı, Otomobiller göz alıcı ışıklarını saçıyorlar ve farları âdeta insan gözlerine benziyordu.</p>

  <p>Olivier tereddüt etti: gece yolculuklarının sınırına ulaşmıştı. Sonra birden kararını verip, balta girmemiş bir ormana dalan kâşif gibi daldı bu dünyaya. Tıklım tıklım insan dolu metronun yeraltı uçurumuna girdiği Delta meydanından itibaren bulvar genişleyiveriyordu. Bir nehir oluyordu; insanlarla dolu bir Ganj nehri, dinsel âyinlerle yüklü geniş ve sır yüklü bir nehirdi bu, tapınakların yerini kıyıya yanaşmış teknelere, mavnalara, ilkel bir gizemle dolu kıyılara benzeyen gece kulüpleri almıştı. Yırtıcı köpekbalıklarını andıran otomobiller klaksonlarını çala çala yol açıyorlardı kendilerine. Umumi helalar, Wallace çeşmeleri ve gazete satılan kulübeler can kurtaran simitlerini, yüzer havuzları andırıyordu.</p>

  <p>Olivier bu gözkamaştırıcı ses ve ışık dünyasına, gecenin bir başka şekle büründüğü bir kalabalığa karıştı. Kapılarında girişken çığırtkanların bağırdığı ve pembe fotoğraflar asılı gece kulüplerinin, kromajları pırıl pırıl parlayan barların, taraçalı restoranların, sinemaların, kabarelerin, camlı bölmelerin ardında makyajlı kasiyer kızların oturduğu kırmızı ışıklı tiyatroların önünden geçti.</p>

  <p>Müdavimlerin «büyük müzik eseri» dedikleri operetler oynuyordu <i>Trianon Lyrique</i>’de: Franz Lehar’ın <i>Tebessümler Diyarı,</i> Audran’ın <i>Maskot</i>’u, Lecocq’un <i>Küçük Dük</i>’ü, Planquette’in <i>Corneville Çanları.</i> Birkaç ay önce, bulvarın karla kaplı olduğu bir akşam, Virginie, ay sonu sınavlarında iyi not aldı diye buraya getirmişti Olivier’yi. Madam Butterfly oynanıyordu. Birkaç ilginç sahne hariç, can sıkıntısından patlamıştı, oysa palyaço Crock’un <i>Saaaahi mi?</i>’leri peşpeşe sıraladığı Medrano sirkine gitmeyi tercih ederdi. Fakat yine de büyüklerin dünyasına karıştığı izlenimi yer etmişti kafasında ve her şey kendisine son derece lüks görünmüştü: Salon, seyirciler; özellikle de, yer yer taşlarla süslü siyah bir elbise giymiş ve bir inci kolye takmış olan Virginie.</p>

  <p>Daha uzakta, çapkın serserilerin hizmetçi kızları gözetledikleri Elysée-Montmartre dans salonu görünüyordu. Sonra, tüyler ürpertici Néant’a dalmadan önce bir sürü kabare: <i>La Cigale, La Fourmi, Le Coucou, le Chat Noir, Les Deux Anes,</i> Daha ilerde, kapısında ok kuyruklu kızıl şeytanların cehennemi ağızlarını açtıkları <i>L’Enfer</i> ve pembe ışıklar içinde kartondan kanatlarını sallayan pudralı homoseksüel meleklerin kırıttığı <i>Le Paradis</i> kabareleri... Ve durmadan yürüyordu Olivier: Pigalle’in, Blanche’ın ve Clichy’nin çevresinde dolanıyor, kaldırımdan kaldırıma geçerek, yine aynı yere geliyordu. Medrano’nun yuvarlak çadırına ve pistteki fotoğraflarına, kanatları ışıl ışıl Moulin-Rouge’a, Graff Birahanesine ve şıngırdayan fincanlarıyla tabaklarına, kanaryalarla muhabbet kuşlarının aynaların üzerine eğildiklerini hayal ettiren <i>Kuşlar Kahvesi</i>’yle (Café des Oiseaux), küçük park’ın bulunduğu Anvers meydanına, Zenci cazı, çingene müziği ve akordeon dinlenilen kafelere, nakaratları hep bir ağızdan tekrarlatan şarkıcılara, yağda kızartılan dumanı caba patateslere, izlenimci bir film dekorunu andıran iki duvar arasındaki bir merdivene; kapısının önünde siyah kadife elbiseli, kızıl boyun atkılı Aristide Bruant bozuntusu bir herifin beklediği ve gelip geçenleri kolundan tuttuğu kırmızı bir butike, iki dans arasında dinlenen dansörlere, özel raflı kitabevlerine, resim atölyelerine, artist stüdyolarına, tuzaklarla dolu pasajlara, koşuşturmaca, uğultu ve sel gibi akan kalabalık arasında pergel gibi açılıp kapanan bacaklara, gerçek ya da yapmacık bir sevince bakıyordu ve otların arasında kıpırdayan yılan gibi korkunç bir şey soğuk terler döktürüyordu ona.</p>

  <p>Olivier, bulvarın ortasındaki ağaçlıklı yola geçti bu yüzden. Yatakları kendilerine mezar olur korkusuyla, oturdukları sıralardan bir türlü kalkmayan ihtiyarcıkları, sarmaş dolaş âşıkları, bir mucize bekleyen maceracıları seyrediyordu. Bir şarkı mırıldanıyordu içine güven gelsin diye, cebindeki İsveç kibritleri kutusunu sımsıkı tutuyor, kendisini hapsetmek isteyen bir evreden, kanat çırparak kopabileceği bir ökseden kurtulmak için daha hızlı yürüyor ve bir yavru kuş gibi titriyordu.</p>

  <p>Karnı acıkmadığı halde, bir külah kızarmış patates aldı, bolca tuzlatıp, iş olsun diye, yiye yiye Labat sokağına döndü. Açık denizde ihtiyatsız bir gezintiye çıkmak uğruna kıyısından uzaklaşmış bir kayık gibiydi. Nehirdeki iskelesine, sokağına muhtaçtı. Herhangi bir pencerenin ardında dostlarının –Bougras’nın, Albertine’in, Lucien’in, Örümcek’in, Mado’nun ve hatta hiç sevmediği yakışıklı Mac’ın– uyuduklarını bilmek isterdi.</p>

  <p>77 numaralı evin önüne varınca kapıcı kadın kapıyı açıncaya kadar zili birkaç defa çalması gerekti. Odasının önünden geçerken adını o kadar yüksek sesle söyledi ki, kadın «her gece sokaklarda sürten bu küçük serseriden» ertesi gün mutlaka yakınacaktı. Kuzenlerinin odasından ses gelmiyordu hiç. Herhalde Jean’la Élodie sarmaş dolaş uyuyorlardı. Monbazillac şişesi masanın üzerinde kalmıştı. Şişeyi kaptığı gibi mantarını açtı ve nefesi tıkanıncaya kadar içti. Böylece marifetlerine bir yenisini daha eklemiş oluyordu. En sonunda çırılçıplak uzandı yatağına; yanakları al al, kafasının içi alev alevdi, neyse ki uyku yetişti imdadına.</p>

  <p class="p10"><b>*</b></p>

  <p>Olivier’nin kimselere söylemediği bu gece serüvenlerinden Loulou ile Capdeverre’in hiç haberi yoktu. Arkadaşlarına eşlik ederken, âdeta kendisine yasaklandığını hissettiği bir yere kadar gitmeyi göze aldı: Trabzanlarından kaymak için gerçek bir spor alanıydı Becquerel merdivenleri. Özellikle, ilk sahanlığa kadar hiçbir koruyucu engelin bulunmadığı kısımda diledikleri gibi oynuyorlardı.</p>

  <p>Loulou, bahriyeli elbisesinin, kıçını olduğu gibi meydana çıkaran beyaz daracık kısa pantolonunu giymişti. Bir iki kaymadan sonra pantolonunun kıç tarafında kahverengi ve parlak iki leke belirdi, Capdeverre, talk pudrası sürersen annen farketmez diye akıl öğretti, sonra da başladı «zebra götlü» demeye. Loulou’nun aklına, bu sefer, karın üstü kaymak gibi daha orijinal bir fikir geldi; sonra üçü birden kaydı ve trabzandan aşağı alt alta üst üste kaldırımın tozlarına yuvarlandılar.</p>

  <p>Oynamaktan bıkınca, basamaklara oturdular ve tamamen alış-veriş üzerine kurulu ticarî bir tartışmaya giriştiler. Olivier, aşık kemiklerini verir çakı alırım diyordu, ama Capdeverre yüz tane de bilye istiyordu cabadan. Sonunda, çakıyı, bir topaca karşılık Capdeverre aldı ve Olivier’ye aşık kemiklerini verirsen çakı senin olsun dedi, Ama Olivier, bu arada, Pompon mağazasında gördüğü İsviçre bıçağını düşünerek vazgeçmişti. Böylece alış veriş iyice kızıştı.</p>

  <p>«Bunu verir, şunu alırım» diye diye, akıllarına geleni saymaya başladılar.</p>

  <p>— Gergedan verir aslan alırım, dedi Loulou.</p>

  <p>— Ben de, zürafa verir yaban eşeği alırım diye ekledi Olivier.</p>

  <p>Değiş tokuş edilecek hayvan kalmayınca Capdeverre, Loulou’ya,:</p>

  <p>— Al babamı, ver babanı, dedi.</p>

  <p>— Yağma yok, dedi Loulou. Bir taksi şoförü, bir aynasızdan daha iyidir.</p>

  <p>Olivier, bu tartışmada hakem oldu, öyle bir an geldi ki Versailles şatosuna karşılık Montmartre’daki Sacre Coeur’ü verdiler, Etoile meydanındaki Zafer Anıtı’yla da Eiffel kulesini değiştirdiler.</p>

  <p>Paris’i bölüştürdükten sonra, akıllarına çok daha somut bir şey geldi. Caulaincourt sokağındaki sıra sıra pastacılardan birinin vitrini önünde buldular kendilerini. Müşterilere ve satıcı kızlara işmar edip yalanıyorlar, «ben şunu daha çok severim...» diyerek pastaları seyrediyorlardı. Kremalı pastalar, bisiklet yarışlarından esinlenerek hazırlanmış Paris-Brest’ler, süngeri andıran romlu pastalar, meyvalı iri pastalar, milföyler, kocaman çikolatalar, şekerleme dolu sandalcıklar.</p>

  <p>Pastanenin içinde, şapkaları çiçekli iki kadın çay içiyor ve başlarını sabırsız sabırsız sallıyorlardı; satıcı kız, çocuklara çekilin ordan diye işaret ediyordu. Ama onlar tınmıyorlardı bile.</p>

  <p>«Ben şunu yerdim», «çikolatalı moka gibisi var mı?» diye konuşuyorlardı. Nihayet, Olivier hepsinin aklından geçeni;</p>

  <p>— Ben bir sinek olmak isterdim, diye dile getirdi.</p>

  <p>Bu buluşu gerçekleştirmek için de hemen kanat çırparak ve «vızzz... vızzz... vızzz...» diyerek koşmaya başladılar.</p>

  <p>Kendilerine bir eğlence arayarak sokaklarda avare avare dolaştılar. Bir apartmanın zilini çaldılar, mağazaların kapı tokmaklarına yaslandılar, dışarı fırlayan dükkân sahibine «Ben yapmadım, ben yapmadım efendim» diyerek kaçtılar. En sonunda Loulou’nun aklına bir fikir geldi:</p>

  <p>— Arkadaşlar, gülmekten katılacağız şimdi, dedi.</p>

  <p>Labat sokağının aşağısında, Lambert sokağının başladığı yerde yolu kapatan kıvrım kıvrım hortumları görünce hemen anladılar. Loulou ok gibi fırladı eve, az sonra bir İngiliz anahtarıyla döndü. Yukarı tırmandılar, ana musluğu açıp suyu saldıktan birkaç dakika sonra yolun alt tarafında ufak bir gölcük meydana gelmeye başladı.</p>

  <p>— Sel bastı, arkadaşlar, sel! 1910 yılında Paris’i sel bastı.</p>

  <p>Yüzme taklidi yapmaya karar vererek çırılçıplak soyundular, suda yürüyerek ellerini, kollarını dalgıçlar ve yüzücüler gibi hareket ettirdiler. Birbirlerinin üzerine su sıçratarak bağrışıyorlardı.</p>

  <p>— Denizdeyiz şimdi, plaj burası!</p>

  <p>Bougras baba, ağzında piposu, penceresinin önüne oturmuş dalgasını geçiyordu. Lambert sokağının ordaki komiserliğin kapısında bir polis memuru görünmeseydi bu şamata daha da sürebilirdi. Memur önce düdük çaldı. Çocuklar bunu duyar duymaz, partallarını, pabuçlarını toplayıp Bachelet sokağına doğru koşmaya başladılar. Yoldan geçenler:</p>

  <p>— Bu haytalar işi iyice azıttı. Hadlerini bildirmeli artık, diye homurdandılar.</p>

  <p>Ama polisin çocukları tehdit ettiğini görünce hemen güçsüzden yana çıktılar ve öfkeden kuduran memura demediklerini komadılar. Adamcağız en sonunda afacanları kovalamaktan vazgeçti ve ana musluğu kapatayım derken üstübaşı sırılsıklam oldu.</p>

  <p>Bachelet sokağındaki bir dehlize dalan çocuklar başladılar katıla katıla gülmeye. Göğüslerini şişirerek «ben tarzanım» diye haykırıyorlardı. Hem giyiniyorlar hem de maskaralıklarına devam ediyorlardı. Sonra Olivier tehlikenin geçip geçmediğini anlamak için dışarısını kolaçan etmeye çıktı. Sokak derin bir sessizliğe gömülmüştü ve su mazgallara doğru akıyordu. Koşa koşa dönüp haber verdi: «Çıkabiliriz artık, tehlike kalmadı;» ama yine de Nicolet sokağından gitmeyi tercih ettiler.</p>

  <p class="p10"><b>*</b></p>

  <p>Sokağın çocuklara yasaklamadığı sevinçlerden biri de, Machillot ailesinin sepetli motosikletleri ile yapacakları gezintinin hazırlıklarıydı.</p>

  <p>Motosikleti, dar bir koridordan geçilen bir avlunun dip tarafına sakladıkları için, iki parçayı birbirinden ayırmak gerekiyordu. Usta bir marangoz olan yassı kafalı, kalın ve sarkık kulaklı, iri kıyım Machillot önce motosikleti dışarı çıkardı, sonra da kocaman somunlarını anahtarla sıkıştırıp sepeti taktı ve Manhattan dediği bu ilginç aracı temizlemeye başladı.</p>

  <p>Ama gösterinin en çekici anı yola çıkışlarıydı. Hiçbir şeyi gözden kaçırmak istemeyen büyük küçük, genç ihtiyar herkes hiç oralı değilmiş gibi etrafına toplanıyordu. Çok geçmeden meraklı bir kalabalık meydana geldi. Machillot kuduracak gibi oluyordu. Çevresindekilere kızgın kızgın bakarak yıldırmak istiyordu. Ama meraklılar bu sefer ya bakışlarını kaçırıyorlar ya da ilgilenmiyormuşçasına ıslık çalarak başka tarafa bakıyorlardı.</p>

  <p>Önce, kaynanasını, motosikletin dengesini bozmamaya çalışarak, bir helvacıkabağı gibi sepete oturttu. Yaylar gıcırdıyor ve seyirciler «Hop! Hop! Hop!» diye bağırıyorlardı. Sonra iki çocuk, gösterilere rağmen ciddiyetini bozmamaya gayret eden kadının karşısına geçti.</p>

  <p>Üç suç ortağı, Olivier, Loulou ve Capdeverre, tabii en öndeki yerlerini aldılar. Derken Loulou başını kaşıyan Machillot’nun yanına sokuldu ve;</p>

  <p>— Vidaları iyice sıktınız mı bari, diye sordu.</p>

  <p>Machillot deri ceketinin içinde kazık gibi dururken, Loulou sepeti sallıyor, adam da «şimdi seni ayağımın altına alır çiğnerim» diye gözdağı veriyordu. Bu arada, Machillot, tıpkı bir dalgıç gibi, başlığını ve kocaman gözlüklerini düzeltti. Bir elinde hardal kavanozu, diğerinde nevale sepeti, külot-etekli karısı geldi. Meşin ceketli şövalye motosikletine atladı, Bayan Machillot da onu izledi ve üçüncü çocuklarını ikisinin arasına yerleştirdi. Ailenin altı ferdi rahat bir nefes aldı ve makam arabalarına kurulan bakanlar gibi, etrafındakileri göz ucuyla süzdüler.</p>

  <p>— Oh ya! Çatlayın şimdi kıskançlığınızdan, sersem sürüsü, demek istiyorlardı sanki.</p>

  <p>Dev bir böceği andıran sepetli motosiklet, klakson sesleriyle motor patırtıları arasında hareket etti, kaldırım taşları üzerinde sıçraya hoplaya ilerledi. Çocuklar hemen peşine takılıp <i>Hip! Hip! Hurra! Başım öne eğ amca, işte o zaman tam bir yarışçıya benzeyeceksin</i>! diye bağrıştılar. Bu arada kaynana, uçmasın diye başındaki şapkanın kirazlarını eliyle tutuyordu.</p>

  <p>Bir başka eğlence de, dört yol ağzında durup gökyüzünde bir noktaya bıkıp usanmadan bakmak, hayret etmiş gibi bu noktayı öteki çocuklara da işaret etmek; daha iyi görmek istercesine biraz geri çekilerek başını hayretle sallamaktı. Yoldan geçenler, biraz sonra, birer ikişer, başlarını kaldırıp gökyüzüne bakıyorlar ve bu böylece devam edip gidiyordu. Artık herkes duruyor, başını kaldırıp gökte bir uçak, bir zeplin, bir helikopter, bir kuş ya da bambaşka bir şey görebilmek için bakınıp duruyordu. Küçük maskaralar, yoldan geçenlerin, gördüklerini zannettikleri şeyi birbirlerine anlattıklarını görünce kasıklarını tuta tuta gülüyorlardı. Daha önce birbirini hiç tanımayan insanlar, böyle bir olaya tanıklık ettikleri için rahatça konuşuyorlardı. Ve çocuklar sanki kukla oynatıyorlarmış ya da kendileri yarı-tanrılarmış gibi bir duyguya kapılıyorlardı.</p>

  <p>Pelerini kolunun altında, kaşar tekerini andıran kasketini geriye atmış bir polis yokuş yukarı çıkıyordu. Kemeri ve omuz kayışı pırıl pırıldı ve yürürken beyaz sopası bacaklarına çarpıyordu.</p>

  <p>— Bizim peder göründü, dedi Capdeverre.</p>

  <p>Hemen eve dönmesi gerektiğini ekledi. Loulou aynasızlarla ilgili argo kelimeleri bir nefeste sayıp döktü ve bu kelime oyunlarından çok hoşlanan Olivier onu hayran hayran dinledi.</p>

  <p>İki kişi kalmışlardı şimdi, biraz dolaşmaya ve rastladıkları herkesi «Günaydın Mösyö» ya da «Günaydın Madam» diye selamlamaya karar verdiler. Günaydın diyenleri gördükçe basıyorlardı kahkahayı. Bu oyundan da bıkınca Madam Albertin Haque’in oraya kadar uzandılar. Loulou</p>

  <p>— Günaydın sayın Madam! diye seslendi.</p>

  <p>Kadın cevap vermedi. «Tobler» çikolatalarından çıkan artist resimlerini yapıştırmaya o kadar dalmıştı ki çocuklara da albümü göstermek istedi ve başladılar artistlerin adlarını okuya okuya kalın sayfaları çevirmeye: Fernand Gravey, Albert Préjean, André Luguet, Alerme, Alcover, Leon Bellières, Marcel Vallée, şişko Pauley, Larquey, Saturnin Fabre... Sonra da güzel yıldızlar: Bébé Daniels, Suzy Vernon, Myriam Hopkins, Carole Lombard, Marie Gloriy, Dita Parlo ve Dolorès del Rio. Şişko Albertine kimbilir ne kadar çok çikolata yemiştir; yaldızlı kâğıtlarını da Çinli çocuklar için saklamıştır diye düşündüler.</p>

  <p>Tombul yanaklı bahriyeli torununun koluna asılan Madam Papa, yarenlik etmeye geldi. Oğlan, şapkasını kolunun altına sıkıştırmıştı, Pagnol’un Marius’unu taklit ederek, güneyli gibi seslendi: <i>Fransız donanması seni nah selamlar.</i></p>

  <p>İki kadının konuşması bir hayli can sıkıcıydı. «İnsan ne yedireceğini şaşırıyor», «Bizi de mezara gönderir o», «Almanlar hiçbir şey yapamaz» gibisinden inciler döktürüyorlardı. Albertine birdenbire,</p>

  <p>— Ben hiç dana eti yemiyorum, yoksulluğa sebep oluyor, deyiverdi.</p>

  <p>Olivier hem dinliyor hem de kadınların hareketlerini taklit eden Loulou’yu seyrediyordu, Madam Papa’nın bir hayır kurumunun başkanı edasıyla söylediği sözler birden dikkatini çekti.</p>

  <p>— Zavallı kötürüm, hiç ortalıkta görünmez oldu. Biliyorsunuz canım, şu Örümcek denilen adam.</p>

  <p>Gerçekten de Daniel, duvar dibindeki mutad yerine, günlerden beri uğramıyordu.</p>

  <p>— Belki hastadır, dedi Albertine.</p>

  <p>Bu sefer, bahriyeli torun, sırf çocukları güldürmüş olmak için, <i>Les Vignes du Seigneur</i>’deki Victor Boucher’nin taklidini yaptı: <i>Huber, ya beni sevdiğini söylersin ya da halının üstüne yatıveririm.</i></p>

  <p><i>Dişleri hiç fırça görmemiş,</i> Flandre’lı iri yarı Anatole’ün gelişi büyük bir sükse yarattı. Bisiklet yarışçıları gibi giyinmiş, bir çift bisiklet lastiğini omuzuna çaprazlama geçirmiş, sırtında kocaman bir 9 ve ayrıca (Boulogne-Billancourt Bisiklet Birliği) yazılı Anatole yokuş yukarı çıkıyor ve yarış bisikletinin gidonunu ortasından tutarak bütün dikkatleri üzerine çekiyordu. Tekerler kaldırımda sarsılıyor, zil çınlıyordu, iri kemikli, sırtı kamburlaşmış, eğri bacaklı Anatole, güneşten kamaşan gözlerini yumuyor ve ufka, ilerlere bakıyordu. Bisikletin pedalını kaldırımın kenarına dayadı. Övgülerin başlamasını bekliyor, çevresindekileri göz ucuyla süzüyordu. Bu sırada, uzaklarda, hüzün dolu bir ses, saksafon ve trompet eşliğinde, <i>That Man I Love</i>’ı söylüyordu bir gramofonda.</p>

  <p>Anatole, biraz sonra, birkaç çocuğun gelip bisikletini ver de bir tur atalım diyeceklerini, onları yarış bisikleti, dolmakalem ve kadın gibidir, başkalarına verilmez; diye başından savacağını biliyordu.</p>

  <p>Ramelie’nin oğlu, Jack Schlak, Lopez ve Toudjourian, onların ardından da, Loulou ile Olivier damladılar. Üzeri kaplanmış kıvrık gidonu, yarış atlarının burnu gibi uzamış seleyi, elleri ceplerinde hayran hayran seyrettiler. Kelebeklerin nasıl sıkıldığını, frenlerin, gücünü, lastiklerin ne kadar şişirildiğini denemeye bile kalkıştılar. Anatole bisikletini havaya kaldırıp tüy gibi hafif olduğunu çocuklara göstermeyi de ihmal etmedi. Daha sonra «Altı Gün» yarışçıları ve Fransa Turu’na katılan bisikletçilerle ilgili hararetli bir tartışmaya giriştiler. Söz dönüp dolaşıp Fransız, İtalyan ve Belçika şampiyonlarına geldi. Anatole yarışlarda giydiği ayakkabıları gösterdi ve ayakların pedallere nasıl geçirileceğini anlattı.</p>

  <p>— Belki bir gün sen de şampiyon olursun, dedi Olivier.</p>

  <p>12 kişinin katıldığı amatörlerarası bir yarışta altıncı gelen Anatole, kendisini şimdiden şampiyon olarak görmeye başlamıştı ve önemli biriymiş gibi tavırlar takınıyordu. Bir ara Ramelie, bisikletinde neden çamurluk yok diye sorunca herkesin dudaklarında alaycı bir gülümseme belirdi ve bu soruya cevap vermeyi bile lüzumsuz buldular. Sonra, Anatole, şampiyonlara kuvvetten düştükleri anlarda güç veren bir kesme şeker yedi. Gerindi. Canı kadar sevdiği bisikletini omuzladığı gibi uzaklaştı.</p>

  <p>Loulou ile Olivier yapılacak daha iyi şeyler olduğunu düşünen insanların tavrıyla <i>dedi cik cik küçük serçecik</i> ve okulda beden eğitimi öğretmeninin öğrettiği <i>Işıklara boğulmuş tunç rengi çelik kollara selam</i> şarkılarını ıslıkla çalmaya başladılar.</p>

  <p>Derken, kendilerini Lambert sokağındaki Achille Hauser şarap firması dağıtıcısının arabası önünde buldular. Atlar, başlarına geçirilen torbalarını sallıyarak yiyorlardı yemlerini. Boz üstüne kara benekli olanı, biraz sonra köpükler saçarak işemeye başladı. Atın sidiği yoldaki taşlar arasından akıp gitti.</p>

  <p>Bir seferinde, babası ile beraber koşulara gitmiş olan Loulou:</p>

  <p>— Bunlar da at mı? dedi.</p>

  <p>Bu uysal, yorgun beygirler eski binalarla çevrili, bozuk kaldırımlı, duvarları badanasız, pis sokakları andırıyorlardı. Deri önlüklü dağıtıcı, bir hamlede çektiği kasaları, şişeleri şangırdatarak, önce omuzuna yerleştiriyor, sonra da kaldırıma bırakıyordu Onun da üstü başı at kokuyordu ama atları körlere benzeten meşin gözlükler yoktu gözünde.</p>

  <p>— Mösyö, atlarınızın adları nedir? diye sordu Olivier.</p>

  <p>Adam derin bir nefes aldı, avuçlarına tükürüp oğuşturdu, sonra dirseklerini, arabasının kenarına dayayarak bir parça dinlenmek istedi. «Bu atların adları nedir acaba?» diye geçirdi içinden. Çünkü firmaya yeni girmişti. Bilmiyor görünmemek için:</p>

  <p>— Bununki Brutus, şununki de Neron, dedi. Loulou;</p>

  <p>— Amma uyduruk adlarmış, deyiverdi.</p>

  <p>Olivier ayak parmaklarının üzerinde dikilerek benekli atın alnına düşen yeleyi kenara çekti, burnunu okşadı. Sonra, Loulou’nun evine yollandılar.</p>

  <p>— Vay be, annem perdeleri kapatmış, dedi Loulou.</p>

  <p>Kırmızı-siyah renkli taksisinin Bachelet sokağının köşesinde durması, babasının eve döndüğünün belirtisiydi. Tokalaşıp ayrılacakları sırada Loulou arkadaşına;</p>

  <p>— Şu senin Mado’nun ne iş yaptığını biliyor musun? diye sordu. Bir hakaret bekleyen Olivier</p>

  <p>— Hayır, dedi Olivier, soğuk bir tavırla.</p>

  <p>— <i>Kadın şoför o!</i></p>

  <p>Olivier işaret parmağı ile alnına vurdu. Loulou iyice sapıtmıştı. Kadından da şoför olur muydu hiç?</p>

  <p>— Sen aklını oynattın galiba? Dedi.</p>

  <p>— Affetmişsin sen onu, dedi Loulou küçümseyerek. Babamdan duydum. Babam her şeyi bilir. Mesleği bu onun. Hem niçin kadından şoför olmayacakmış. Kadın pilotlar bile var ya.</p>

  <p>Olivier’nin şaşkınlığı yalnız kalınca da geçmedi. Demek Mado taksi kullanıyordu. Aslında böyle bir şeyi öğrendiği için memnundu. Bir çalışma düzeni hayal etti; taksiyle gelip Mado’yu alıyorlar, çok daha lüks, çok daha güzel, bir sigara kadar ince ve uzun bir başka taksiye götürüyorlardı. O da dirseğini arabanın kapısına dayıyor ve otomobili zarif kullanma yarışındaki kadar güzel ve yavaş kullanıyordu taksiyi.</p>

  <p class="p10"><b>*</b></p>

  <p>Olivier helal et kasap dükkânının önünde arkadaşı Ramelie’nin fidelerini inceliyordu. Nemli hidrofil pamuk içinde yetiştirdiği börülceyle mercimeklere bakarken herkesin «Küçük İtalyan» dediği kız çıkageldi, elini sıktı. Yaşı ondörttü. Saçlarına kurdelâ bağlamış, dudaklarına gül kremi sürmüştü. Mahallenin vamp kızıydı. Oğlanlar onu köşelere sıkıştırıp öpüyor, yeni tomurcuklanan göğüslerini elliyor, işi daha da ileri götürüp kara saçlarını ve esmer boynunu okşuyorlardı.</p>

  <p>— Gel, beraber saklanalım, dedi Olivier’ye.</p>

  <p>Olivier peşine takıldı, ıslak merdivenlerden küf kokulu bir mahzene indiler. Kız yalama olmuş bir sürgüyü çekerek mahzenin kapısını açtı, dökülmüş şarap ve kömür tozu kokan daracık yere el yordamıyla girdiler. Olivier bir kibrit çaktı, kız da ucuna, mum geçirilmiş bir şişe uzattı kendisine. Sonra kapıyı kapatıp Olivier’ye sarıldı.</p>

  <p>— Hadi, kollarının arasına al beni, sinemadaki gibi, diye fısıldıyordu.</p>

  <p>Kız Olivier’den daha büyük ve daha güçlü olduğu için sarılınca çocuğun canını acıtmıştı. Aslında kötü bir şey değildi bu, ama Olivier iki kolunu da yana sarkıtmış, bu kucaklamadan nasıl kurtulacağını düşünüyordu. Kız, bu sefer de, saçlarını, yüzünü, dudaklarını öpmeye başladı. Olivier birden dudaklarının ıslandığını hissetti.</p>

  <p>— Öf be, diyerek sıyrıldı. Terbiyesiz, n’olacak.</p>

  <p>İtalyan kızı omuzlarını silkerek:</p>

  <p>— Amma da tuhaf çocuksun. Kaç yaşındasın sen? Dedi.</p>

  <p>— Ağustos’ta on yaşıma basacağım.</p>

  <p>— Ya? N’apalım, öyle olsun.</p>

  <p>Böyle diyerek olduğu yerde döndü, plili etekleri havalandı. Sonra bir tarafında şarap şişeleri, öbür tarafında kok kömürü yığını duran putrelin üzerine oturarak Olivier’yi de yanına çağırdı. Göğüs cebinden yeşil bir defter çıkarıp sararmış sayfalarını açtı. Sayfaların üstü delik deşikti. Bir yaprak kopartıp mum alevinde yaktı, sonra da kâğıt tutuşmadan, için için yansın diye üfleyiverdi.</p>

  <p>— İçine çek, dedi. Ermenistan kâğıdı bu. Mis gibi kokar.</p>

  <p>Olivier dumanı içine çekti. Öksürdü:</p>

  <p>— Ermenistan mı? Toudjourian gibi mi?</p>

  <p>Bu koku başka kokuları da hatırlatıyordu ona. Nezle olunca Virginie’nin kaynattığı okaliptüsü, kaynar suya damlatılıp koklanan buhurları. Ama bu, çok daha keskin ve başağrısı yapan bir kokuydu.</p>

  <p>— Toudjourian budalanın biridir, dedi kız. Sonra defterden birçok yaprak kopardı. Olivier sordu:</p>

  <p>— Bana mı vereceksin?</p>

  <p>İtalyan kızı defteri ortasından koparıp ona uzattı. Olivier, Élodie’nin buna çok sevineceğini düşünerek teşekkür etti. Élodie pazara gittiği zaman evde bir tane yakar, döndüğünde içerisinin mis gibi koktuğunu farkederdi. Kız,</p>

  <p>— Hadi gel öpeyim şimdi seni, dedi, çocuğun altın sarısı saçlarını okşadı.</p>

  <p>Eğildi ve Olivier’yi omuzlarından tutarak kulaklarını, boynunu öptü. Çocuk huylanıyor, sırtı ürperiyordu. Hoşuna gidiyordu ama ıslaklık hissedince iğreniyordu. Kız dişlerini birden etine geçiriverdi ve kendine doğru çekerek ısırdı. Olivier feryadı bastı, kızın saç örgülerine yapıştı, bıraksın diye.</p>

  <p>— Pis, terbiyesiz, dedi.</p>

  <p>Kapıyı açtı ve aydınlığı görünceye kadar mahzenin duvarlarına çarpa çarpa kaçtı.</p>

  <p>Dışarda, ıslak boynuna, kızın dişlediği yere dokundu. Deli bu kızlar, diye düşündü. Alçalmış hissetti kendini. Ama, bir an, hiç bilmediği, tatlı bir duyguya kapılmıştı.</p>

  <p>77 numaralı eve dönerken Mado’yu görür gibi oluyor, kalbi hüzünle doluyordu. Ermenistan kâğıdı yapraklarını avucunda sıktı. Bunları saklayıp da Prensese verse daha iyi olmaz mıydı? Bir <i>kadın şofördü</i> o ve bu, belli belirsiz bir güven veriyordu ona. Merdivenleri ağır ağır ve trabzanın demirlerine tutuna tutuna çıktı. Al aldı yüzü, arada bir derin derin soluyordu.</p>
</body>
</html>