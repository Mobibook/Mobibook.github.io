<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>İki</i></b></span></p></h4>

  <p class="p9"><span class="t8"><b>M</b></span>ahalledeki insanların yüzü günün her saatine göre değişirdi. Sabah erken saatlerde işçilerle memurlar akın akın işe giderlerdi. Sanki gece, yorgunluklarını gidereceği yerde, onlara yeni bir yük yüklemiş gibi uykulu uykulu koştururlardı. Akşam dönüşte, bütün gün durmadan çalıştıkları yüzlerinden okunurdu. Erkeklerin benizleri kara sarıydı. Kadınların solgun yüzlerinde dudak boyaları ve allıklar büsbütün göze batardı. Hepsi de ancak, Fransa’da yeni uygulanmaya başlayan hafta sonu tatilinde neşelerini bulurlardı: Cumartesi öğleden sonra, erkekler elleri ceplerinde, kimseye aldırış etmeden dolaşırlardı. Pazarları sinek kaydı traş olurlar, açık yakalı, bol paçalı elbiselerini giyerler, gözalıcı kravatlarını takarlar, «<i>Chalan geçiyor, Chalan</i>» ya da «<i>Aldırma boş ver</i>» şarkısını söyleyerek giderlerdi. Kendi aralarında ya da topluluk halinde, spordan, bisiklet yarışlarından, özellikle de boks maçlarından, at yarışlarından, filmlerden, politikadan, sendikacılıktan söz eder, tartışırlardı. Çalım satarak, sağa sola şut çekerek top oynamaları için boş bir teneke kutuya tekme atmak yeterdi. Kutu, kaldırımlarda tıngır mıngır ordan oraya savrulurdu. Ya da arkadaşlarından birinin kasketini kaptıkları gibi yere atarlar, gülüşerek birbirlerine pas verirlerdi. Bu insanlar hiçbir şeyi umursamayacak kadar genç görünürlerdi.</p>

  <p>Gene de buraya hâlâ «<i>Eski-Montmartre</i>» deniyordu. Oysa, eski Montmartre tepedeki bu daracık sokaklarda değil, serserilerin, amatör şarkıcılarla ressamların bulunduğu yerdeydi. Yaşlı insanların çokluğuna rağmen burası yeniydi, çünkü yoksuldu; her sınıf insanın barındığı bir dünyaydı, yani her gelene açıktı, işsizliğe, grevlere, işten atılmalara rağmen, kaybedecek bir şeyleri olmadığı için, bir sokak şarkısı gibi her an yenilenen bir umutla yaşarlardı.</p>

  <p>Yaz akşamları yaşlılar binaların kapıları önünde kapıcıların yanına otururlardı. Çoğu zaman odalarındaki en güzel iskemlelerden birini çekerek gelirlerdi: II. Henri stili büfelere uygun hasır örgülü iskemleler, bazen de portatif iskemleler, tabureler, hattâ bir koltuk görülürdü. Yeleklerinin önü açık ve kolları sıvalı erkekler ata biner gibi otururlar, dirseklerini iskemlenin arkalığına dayayarak pipolarını tüttürürlerdi. Bazen de bir kadın, elinde tuttuğu kâseden, ağır ağır çorbasını içerdi. Bazıları da tavla oynardı ama aslında yarenlik etmek için bir araya gelirler, İkinci Dünya Savaşı’ndan, politikadan, Pierre Laval’dan, Hitler’den, Mussolini’den, Stalin’den ve geçenlerde ölen Briand’dan, söz etmedikleri zaman yavan bir konuşma tuttururlardı. Yeni bir savaşın patlak vereceği söylenir ama gerçekte kimse buna inanmazdı: Modern savaş araçlarının, uçakların, tankların, zehirli gazların kullanılacağı böyle korkunç bir savaşa kalkışmak için insanın deli olması gerekti. Arada bir tartışmalar şiddetlenir, herkes, sağcısı, komünisti, yurtseverliğini öne sürer, cümleler «ben, ben...» diye başlardı. Yabancılar söylenenleri şüpheyle karşılar, kesin konuşmaktan kaçınırlardı; çünkü, o zaman milliyetçinin biri hemen atılır, «Eğer Fransa’dan hoşlanmıyorsanız, öyleyse, neden burada...» diye soruverirdi. Pencerelerden, genellikle, zemin katına bakan pencerelerden, parazitten ötürü arada bir ayarlanan radyoların kısık sesi gelirdi. Daha büyük radyolardan Paris-Tour Eiffel’in, Radio-Vitus’ün, Poste-Parisien’in yayınları duyulur fakat bunları her zaman dinleyen olmazdı. Çünkü bu insanlar «şöyle bir hava almak» için burada bulunurlardı.</p>

  <p>O zaman bir sevinç havasıydı esen. Sacré-Coeur’ün çevresinde dönen «<i>Bol d’or de la Marche</i>»ı taklit eden çocuklar yumruklarını göğüslerinin hizasında sıkarak ve üşümüş ördek palazı gibi yürüyerek evlerin çevresinde dolanırlardı. Gençler de kendi aralarında tartışırlar; kızlara takılırlar, «Deglane» gibi güreşmeye, «Marcel Thil» ya da «Milou Pladner» gibi aparkat ve sol direk indirmeye kalkışırlardı. Yeni yetmeler, genellikle, Labat sokağının yukarısında ısırgan otlarının bittiği bir çıkıntıyla son bulan merdivenlerin basamaklarında otururlardı.</p>

  <p>Labat sokağında düğün dernek havasıydı esen. İnsan kendini âdeta Paris’ten uzakta, gösterişten arınmış, alay, neşe ve umursamazlık ve biraz da sağlıklı ve doğal bir kabalık taşan küçük bir Yunan köyünde ya da İtalyan şehirlerindeki passagietta’da sanırdı.</p>

  <p>Argoya çalan ama özellikle, benzetmelerle, imgelerle, taşlamalarla dolu bir halk ağzıydı konuşulan. Saçlarına Arjantin ya da Bakerfix marka biryantin sürmüş gençler daha özenli bir dil kullanırlar fakat «tamam mı?», «canım ciğerim» ya da «cezveyi çalıştırır» demekten de geri kalmazlardı. «İşten», «iş yerinden», «fakirhaneden» söz edilir, patrona «godoş», kadının güzeline «enfes bir parça», çirkinine de «pis orospu» denirdi. «Peder», «valide», «haminne» de kullanılan kelimelerdendi. Eşcinsellere «teyzanım» dendiği de olurdu.</p>

  <p>Yerinde duramayan gençler, ele avuca sığmayan gürültücü çocuklar ve bir sürü insan sokağa doluşur, pencerelerdekiler âdeta gerçek bir tiyatro sahnesinde durmadan yenilenen ve bitmeyen bir komedi seyrederlerdi.</p>

  <p>Yaz akşamlarında sokak bu havaya bürünürdü. Saklandığı yerden çıktığında Olivier onu gene bu halde buldu. Bachelet sokağının köşesindeki bir sokak fenerine dayandı, bir an öyle yapayalnız durdu, sonra ellerini cebine soktu, yüzüne yapmacıksız bir ifade vermeye çalıştı. Yün kazağının sol koluna Élodie çok geniş bir matem kurdelesi dikmişti. Kolunda bu işaret varken kendi yaşındaki çocukların oyunlarına katılamayacağını biliyordu. Bu yüzden yaşlıların yanına doğru gitti, kapalı dükkânla Albertine’in penceresi arasında durdu, ellerini arkasına koydu ve sokağa hiçbir zaman şapkasız çıkmayan şık ve kibar Madam Papa ile (Papa çok uzun bir Yunanca adın kısaltmasıydı) Albertine, telsizci ve radyo tamircisi Kekeme Lucien, savaşta büyük başarılar kazanmış milliyetçi eski bir asker olan ve hafiften cumhurbaşkanı Doumergue’i andıran Gastounet arasındaki konuşmayla ilgileniyormuş gibi yaptı.</p>

  <p>Madam Papa, Doğu’da askerlik görevini yapan sevgili torunundan söz etmediği zaman, lâfı döndürür dolaştırır başrolde Marguerite Moreno’nun oynadığı <i>Le Sexe Faible</i>’e, Louis Jouvet’nin oynadığı <i>Domino</i>’ya getirirdi. Az buçuk feminist olan Albertine Haque, Maryse Bastie ile Maryse Hilsz’in başarılarından söz eder ama bu iki adı birbirine karıştırırdı, sonra da kadınlara oy hakkı tanınmadığını ileri sürerdi. Derken, Gastounet, baş parmağını göğsündeki nişan ve madalyalara sürterek, kabaca «Olmaz öyle şey, duvara ayakta işeyen kim, savaşlarda ölen kim?» diye sorardı.</p>

  <p>Çocuğun orda olduğunu farkedince birbirlerine anlamlı anlamlı baktılar. Gastounet bir bakkal gibi kulağının arkasında taşıdığı kalemi eliyle tutarak birdenbire:</p>

  <p>— Bak evlât, insanı uğradığı felâket olgunlaştırır, bunu unutma, dedi.</p>

  <p>Olivier, Kekeme Lucien’in kendi kendine «Ne... ne... ne... kadar ahmak» diye mırıldandığını duyar gibi oldu. Lucien’i gerçekten sever, benim «dostumdur» derdi. Bu söz çok şey anlatıyordu. İri kemikli, sarsak bir adamdı Lucien. Yaz kış asker kaputundan bozma bir pantolon ile kalçalarına kadar sarkan ve habire yukarı çektiği bir yün kazak giyer, veremden bir deri bir kemik kalmış karısıyla sümüklü bebesi, ve Lyon-la-Doua’yı ya da Bordeaux Lafayette’i daha iyi dinleyebilmek için, özellikle, hepsi de kullanılmış ve sürekli elden geçirilmiş ve bazısı kendi imalatı olan antenlerle ve yedek parçalarla tamir etmeye uğraştığı irili ufaklı bir sürü radyo arasında ömür tüketirdi. Kekemeliğiyle alay edip kızdırırlar, kızdıkça da büsbütün kekelerdi. Sözgelişi önce kendisiyle güzel güzel konuşurlar, tam karşılık vereceği sırada ceketinin düğmesini, radyoyu ayarlar gibi döndürürlerdi; o zaman gözleri karşısındakinin iki parmağıyla durmadan çevirdiği düğmeye takılır ve daha beter kekelerdi.</p>

  <p>Lucien, iskemlelerinde oturan komşularının arkasından dolaşarak geldi, çocuğu kucaklamak istedi ama Olivier, okşanmaktan kaçınan vahşi bir kedi gibi birden geriledi. Lucien öksürdü, büsbütün sarkan ve nerdeyse bir entariye benzeyecek kazağını yukarı çekti, kısa bir söz söylemek istediyse de bir tek «aslan be!» diyebildi. Bunu kekelemeden söyleyebiliyordu.</p>

  <p>Olivier, tam bir saattir olduğu yerde duruyordu. Bazen bir arkadaşı el sallıyor, o da «selâm!» diye karşılık veriyordu. Bir ara şok geçirecek gibi oldu: Capdeverre, vaz geçemediği bir alışkanlıkla, adının baş harflerini tuhafiye dükkânının tahta kanatlarına yazmaya başlamıştı ki, Albertine, ona bunu başka yerde yapmasını söyledi.</p>

  <p>Yavaş yavaş gece oluyordu. İnsanlar, nesneler bir görünmezliğe bürünüyor, her şey şömineler üzerinde sararmış eski fotoğraflar gibi belirsizleşiyordu. Birazdan içlerinden biri esneyerek ve «yatmalı artık» diyerek evine girecek, diğerleri de iskemlelerini sürüyerek onu izleyeceklerdi. Kala kala orda burda birkaç gençle, karanlıkta fısıldaşan çiftler kalacaktı.</p>

  <p>Olivier, bütün bunların olmasını beklemeden uzaklaştı. Kedilerin birbirlerini kovaladıkları, sokak fenerlerinden kaldırımlara yuvarlak sarı ışıkların yansıdığı yan karanlık daracık sokaklarda yürüdü. Gürültüler kesilmişti. Yalnız pencerelerin kapalı kanatları arkasında birilerinin uykulu uykulu konuştuğu, kap kacakların şangırtıları, bir sarhoşun kendi kendine söylendiği ve uzaklardan gelen bir motorun sesi duyuluyordu. Olivier, bisikletlerine binmiş pelerinli iki polisin yaklaştığını hissetti ve arabaların geçtiği bir kapının köşesine saklanarak, onların uzaklaşmasını bekledi, sonra nereye gideceğini bilmeden tekrar yürümeye başladı.</p>

  <p>Duyduğu rahatlığın tadını çıkarmak için, Amar Sirkinin kaplanlarını gösteren renk renk afişlerin önündeki güdük bir ağaca bakarak ya da gökyüzünde Büyük Ayı’yı arayarak bütün gece dolaşabilirdi ama yorgunluktan bitiyordu ve karnı acıkmıştı. Akşam yemek yemediğini hatırladı. Jean’la Éloide kendisini azarlayacaklar, gene sokaklarda sürttün diyeceklerdi. Bir iç çekişten sonra Labat sokağına geri döndü. Pencerelerde henüz ışık vardı. Sonra ışıkların birer birer söndüğünü gördü. <i>Transatlantique</i> kahvesinin iri yan patronu sarkık bıyıklı Ernest, tahta kanatlara demir çubukları geçirmeden önce son ayyaşı dehliyordu. Albertine’in pancurları önünde birbirine sarılmış bir çift vardı, konuşmaları, öpüşürken çıkarttıkları sesleri kapıcı kadın herhalde pancurların arkasından dinliyordu.</p>

  <p>Zili çaldıktan sonra Olivier, sokağın en yüksek ve en modern binası olan 77 No’lu apartmanın koridoruna girdi, otomata basmakta tereddüt ettiğinden karanlıkta durdu. Gözleri alışınca duvarları süsleyen soluk, iri seramik çiçekleri gördü. Ses çıkarmamak için körebe oynar gibi kollarını öne uzatarak ayaklarının ucuna basa basa ilerledi. Kapıyı kapıcı kadın açtığı için adını söylemek zorunda kalmıştı. Onun parlaklığı yitmiş bu camlı kapının arkasında bir yatakta yattığı ve gürültülere kulak kabarttığı aklından geçince, hafifçe ürperdi.</p>

  <p>Kuzeni Jean matbaa makinistiydi. (<i>Gordon</i>, <i>Centurette, Minerve, Victoria</i> ya da <i>Phenix</i> denilen gizemli makineleri çalıştırıyordu). Bir karara varılıncaya kadar, Olivier’yi geçici bir süre yanına almıştı. Yirmi dört yaşındaydı ve yeni evlendiği için borçlanmıştı. Ekonomik buhran yüzünden her an işten atılmak tehlikesiyle karşı karşıyaydı. Geçen Cuma patronu birdenbire:</p>

  <p>— Haftaya gelmeyeceksin, demişti.</p>

  <p>Petit-Louis adlı bir dostunun tavsiyesiyle bir figüranlık bulmak için yine Francoeur sokağındaki stüdyoların önünde kuyruğa girecekti (<i>Baskın Akşamı</i>’ndaki figüranlığından bir hayli gurur duyuyordu!). Oldukça yakışıklı bir delikanlıydı, aktör Albert Préjean’a benzediği için arada bir iş verdikleri oluyordu. Uysal, dürüst, kararsız, çekingen bir insandı; mahallede hemen herkesin uyguladığı bir görüşü benimsemişti: Hiçbir zaman karışık işlere burnunu sokmamak, «kendi halinde yaşayıp gitmek».</p>

  <p>(Düşmanı püskürten yiğit ortaçağ «Barres»larının hatırasına bu kasaba sakinlerinin dedikleri gibi) bir «Barrabane», gözleri arduaz renginde, dudakları ergin bir çilek gibi çekici, dolgun göğüslü, cıvıl cıvıl, esmer güzeli bir Élodie bulmak için Lozere’e, Saint-Chély-d’Apcher’e gitmişti. Evin içi Élodie’nin güneylilere has sesiyle dolup taşardı. İki sevdalı gibiydiler, el ele tutuşarak, birbirlerinin gözlerinin içine bakarak yaşıyorlardı ve ölünceye kadar böyle olacağını biliyorlardı.</p>

  <p>Ancak cumartesi akşamları, o da, sinemaya gitmek için, kalabalığın arasına karışırlardı. Hep Rochechouart sokağındaki <i>Roxy-Place</i>’a giderlerdi. İki film birden oynatılır, ayrıca da film başlamadan önce gösteri yapılırdı. Bazen bir manyetizmacı, bir hint fakiri ya da bir jonglör, bazen de bisikletle numara yapanlar, bazen de kurbağaları ve kırmızı balıkları yutup tekrar canlı canlı çıkaran adam gibi, seyircileri yellenerek güldürenlerden biri sahnede boy gösterir ve de önemli günlerde Jean Lumière <i>La petite Eglise</i>’i, Jean Tranchant <i>Les Prénoms effacés</i>’yi, Lys Gauty <i>La Guinguette a fermé ses volets</i>’yi, Lucienne Boyer <i>Le Cinq et Dix</i>’i söylerdi. Toplum henüz tüketici değildi ve sadece Barbes bulvarındaki «ne alırsan 5 franka!» diye yapılan satışlar bugünkü büyük gıda pazarlarının ufak bir örneğiydi. Her şeye kolayca hayran olunur, pek az gülünür ve bütün bir haftaya bu akşamlar renk katardı. Jean’la Élodie’nin en büyük tutkusu, mobilyaların taksiti bitince iki bisiklet ya da iki kişilik bir bisiklet alıp yollarda dolaşmaktı.</p>

  <p>Kıt kanaat geçinirlerken Olivier’nin gelişi bir sürü sorun çıkarmıştı ortaya. Hayat seviyelerini düzeltmek umuduyla ekmeğin en ucuzunu yemeğe başlamışlardı. Ellerine pek az bir para geçtiğinden, durmaksızın kısıntı yapmak zorunda kalıyorlardı. Günün birinde francala yemek lüksüne erişebilecek miydiler!</p>

  <p>— Çocuk bu iki sevdalının yanında dirseklerini gül ağacından masaya dayayınca ona tatlı tatlı gülümsüyorlar ama yüzleri hemen düşünceli bir hal alıyordu. Şarkı defterlerini önlerine açarak <i>Marilu daha ilk buluşmada bir içim su</i> şarkısını iki sesli söylemeye çalışıyorlar; derken Olivier onlara <i>Bad Zum</i>’la katılıyor ama <i>Bir vakitler Sorrente’de gök masmaviydi</i> ya da <i>Ona Kapri’de rastladım</i> şarkısının hüznünü dağıtamıyordu. Jean’la Élodie birbirlerine sarılıp öpüşünce Olivier gitmek gerektiğini anlıyor, hemen sokağa fırlamanın yolunu buluyordu.</p>

  <p>Olivier merdivenin taştan yapılmış ilk basamağına oturmuş, yumruklarını çenesine dayamıştı. Düşüncelerini toparlamaya çalışıyor, gözlerinin önüne önce silik görüntüler, belirsiz şekillerle kendi eşyaları geliyordu. Sonra her şey yavaş yavaş açıklığa kavuştu. Gece, yaklaşan korkuları daha da artırıyor, su borularından gelen gürültüler ve tahta merdivenin gıcırtılarından ürken Olivier büsbütün kendi içine kapanıyordu.</p>

  <p>Tertemiz iki oda-bir mutfaktan ibaret evin içi süt mavisi tavanın kemer boyuna kadar duvar kâğıdı ile kaplanmıştı. Çiçekli burma sütunlarla süslü duvar kâğıdı, süpürgelikte elma yeşili bir kırma ile son buluyordu. Yemek salonunda yatak odası olarak kullanılan bir bölüm cama benzeyen küçük karelerle kaplı üç kanatlı bir paravana ile ayrılmıştı. Olivier orada, raflarına kitaplarla biblolar konulan ve yatak yerine kullanılan Macassar işi bir divanda yatıyordu. Kıpırdadıkça sallanan bu divandan Pierre Benoit’nın (ya da Raymond Marchard’ın, Claude Farrere’in ya da Henry Bordeaux’nun) son çıkan kitabının pat diye başına düştüğü de olurdu.</p>

  <p>Olivier’nin elbiseleri bir gömme dolapta duruyordu. Başına dar gelen Jean-Bart stili beresiyle birlikte bahriyeli elbisesi, golf pantolonlu gri bir ceket (pazarları giysin diye), birkaç iç çamaşırı, ayna gibi parlayan ayakkabılar, bez iskarpinler, bir kukuleta, fermuarlı siyah bir yağmurluk, Virginie’nin ördüğü birkaç yün kazak, kenarları kırmızı çizgili siyah saten önlükler...</p>

  <p>Bu önlükleri bir gün giyecek miydi? Bunu düşünmemeyi yeğliyordu. Saat dörtte okuldan çıkan arkadaşlarına uzaktan bakarken, zaman zaman onlar gibi olmayı özlerdi. İsterse okula gitmesine razı olurlardı ama bunun birtakım şartları gerektirdiğine inanıyordu. Bazen okul çantasını divanın üzerine koyarak diz çöker ve içindekileri boşaltıp bir bir bakardı: Okul idaresince verilen ve gri mavi bir kâğıtla kaplı ve (etiketin üzerinde «<i>aritmetik kitabı, öğrenci... nindir...</i>» yazılı) ders kitapları; aynı kâğıtla kaplanmış not karnesi, kenar boşlukları kırmızıyla işaretlenmiş ve hareli arka kapakları çarpma ve bölme çizelgeli, çizgili, çizgisiz boy boy defterler. Sivri uçlu pergelleri, iletkileri, kurşun kalemlerini, dolma kalemleri yerlerine koyarak yaldızlı çiçek resimleriyle süslü, parlak siyah kalem kutusunu bıkıp usanmadan düzenliyordu: bir yanda, ince kalem uçlan, küt, kalın kalem uçları; öbür yanda, biri sigara gibi ince, diğeri zeytin ağacından ve puro iriliğinde sert, yumuşak uçlu kalemler; kemikten yapılmış ve sapı yassı olanı hariç, hepsi de, dört Paris manzarasının görülmesini sağlayan bir delik etrafına sıralanmış kimi incecik, kimi kalın kalem sapları; ayrıca, üzerine adının baş harflerini kazıdığı ve mühür olarak kullandığı <i>Mallat</i> silgi, bir de, daha yumuşak ve yer yer dişlenmiş (silgili kalemin, pembe kurutma kâğıdının, kokulu beyaz yapıştırıcının tadı) bir başka silgi; Pasifik Okyanusu’nun yamru yumru yer aldığı, yerküresi biçiminde bir kalemtraş, maun ağacından ve dört bakır bantlı çok güzel bir cetvel, üzerine mürekkep dökülmüş çift ondalıklı bir başka cetvel, kurşunkalem uçlarını sivriltmek için zımpara kâğıdı, kararmış bir gölge kalemi, kalemtraştan dökülmüş talaşlardan çantaya sinen odun kokusu.... Ve de (biri kırmızı, diğeri beyaz) sıvı düzeltici. Üzerinde «<i>Çocuğum, işte senin ülken</i>» yazılı Fransa haritası. Kapağındaki oyukları, küçük beyaz çanakları ve fırçayla oyulmuş boyalarıyla birlikte siyah suluboya kutusu, bezler, beyaz suluboya tüpü.</p>

  <p>Bir hüzün çöktü içine, alnını trabzana dayadı, gecenin saldığı dehşet sinsice yaklaşıyordu. Artık kımıldamaya cesaret edemiyordu. Oysa kaçıp çarşafların altına saklanmalıydı. Böylece kimse ona yaklaşamazdı. Bütün vücudunu saran bu uyuşukluktan nasıl kurtulacaktı? Kımıldadığı anda, düşman güçler üstüne saldıracaktı, tehlike her yana sinmişti, merdivenin her dönemecine, basamakların herbirine, her köşeye, her kapının arkasına saklanmıştı.</p>

  <p>Birdenbire yanan ışık gözlerini kamaştırdı. Merdivendeki bütün lambalar yanmıştı. Otomatın tik takları bu tam sessizlik içinde daha belirgin oluyordu. Ayak sesleri işitti, merdivenlerden inen biri vardı; Olivier kalktı, görünmemek için asma kata kadar çıktı ve adamın geçmesini bekledi. Onu ayak sesinden tanımıştı; hep açık renk elbise giyerdi, gece hayatına düşkün ve mahalledekileri küçümseyen bir adamdı. Üzerinde alpaga kumaştan açık renk bir elbise vardı. Koyu mavi ipek bir gömlek giymiş, boynuna da portakal rengi gözalıcı bir kravat takmıştı. Ayakkabıları açık sarıydı. Bol pomatlı kestane rengi saçları alnına eğdiği fötr şapkasının içinde kayboluyordu. Bir boksörünki gibi hafif yassı burnuna rağmen, kara gözlü, yakışıklı bir delikanlıydı. Kocaman ağzı, yumuşak dudakları insanda şüphe uyandırıyor, gözlerinde inanılmaz bir kurnazlık okunuyordu. Merdivenlerden kollarını sallaya sallaya hızla iniyordu. Olivier yer değiştirmek istedi, beceremedi; adamın ayağına dolaştı, yüzüne kocaman bir el yapıştı, parmaklar bir süngeri sıkarcasına büzüldü ve Olivier’yi itiverdi; kafası duvara çarptı, adam bir sporcu gibi kollarını iki yana açarak inmeye devam etti; rahatlamıştı, kuvvetini kanıtladığı için bıyık altından gülüyordu.</p>

  <p>Çocuk şaşırmıştı, adamın «kapıyı aç!» diye bağırdığını duydu. «Açar mısınız?» dememişti. Kapıcı kadın yatağının üzerindeki ucu püsküllü kalın kordonu belki de yarı uykulu, çekti, kapı gıcırdadı. Çocuk trabzandan eğilip baktı. Adam özentili bir hareketle sigarasını yakıyordu. Olivier onu tanıyordu, Mac’dı adı. Mahalledeki kötü ününe rağmen gençler onun şıklığına bitiyorlardı. Mac tuhafiye dükkânına birçok defa gelmişti. Virginie’nin karşısına dikilir, baygın baygın bakardı; tuhafiyecilik yapamayacak kadar güzelsin, demek isterdi. Virginie onun sözlerini alayla karşılar, teklifin nedir, diye sorardı. Sonunda, iş olsun diye koparttığı bir düğmeyi gösterir, Virginie dikmeyi kabul eder ama, sen ceketini ver, kendin tezgâhın öbür yanında dur, derdi.</p>

  <p>Olivier, başının duvara çarpan yerini yokladı ve merdivenlerden üçüncü kata çıkmaya karar verdi. Oraya varınca, elini paspasın altına soktu, iri bir kemiğe bağlı anahtarı aldı. Gürültü etmeden içeri girdi. Yatak odasının kapısının altından ışık sızıyor ve fısıltılar, iç çekmeler duyuluyordu. Kendi yatağının bulunduğu bölmeye girdi, kapıyı kapadı ve hemen çarşafların altına büzülmek için bu daracık yerde soyundu. İlkin bir rahatlık duymuştu içinde ama korkuları gittikçe artıyordu. Virginie öldüğünden beri, uykusunda hep korkunç şeyler görüyordu; bazen iri yarı bir zenci onu belinden yakaladığı gibi kaçırıyor, bazen de yüzü peçeli bir kadın yatağının yanında kımıldamadan duruyor ve Olivier’ye sessizce bakıyordu. Geçen akşam uykusunda haykırmış, Élodie onu teskin edebilmek için ellerini tutmuştu. Bu kâbusları hiçbir zaman unutamayacaktı. Ona geceleri musallat olan bu korkunç yaratıkların aslında bir hayalden başka bir şey olmadığına daha sonraları güçlükle inanabilecekti.</p>

  <p>Bu yüzden uyumamaya çalışıyor, başını çarşafların altından çıkarmaya cesaret edemiyor ve boğulacak gibi oluyordu. Ama bu akşam çok yorgundu. Gündüzki olaylardan bazıları; Bachelier sokağında serseri çocuklardan yediği dayak, Albertine’in kızıl köpeği, saklandığı kulübe, Mac’ın duvara itelemesi gözlerinin önüne geldi ve istemediği halde derin bir uykuya daldı.</p>

  <p class="p10"><b>*</b></p>

  <p>Beş gün önce, Fantin mezarlığındaki cenaze töreni için kuzeni Élodie, Olivier’ye golf elbisesini giydirmiş, boynuna siyah bir kravat, koluna bir matem kurdelesi takmış ve ona çok büyük gelen siyah eldivenlerini vererek bunları elinde tutacaksın diye tembihlemişti. Dükkânda bulunan kadınlar, Roblot’nun adamları tabutun kapağını çakmadan önce annesini son bir defa görsün dediler fakat çocuk korkudan mosmor olunca Jean onlara ısrar etmemelerini söyledi.</p>

  <p>Gelenlerin çoğu kadındı, yeni elbiselerini giymiş Albertine, siyah beresini elinde tutan Gastounet, aklına veremli karısı geldiği için üzülen Lucien, başında mor tüllü şapkasıyla Madam Papa, Ramelie’giller, Schlack’lar, Madam Chamignon, Matmazel Chevalier, kapıcılar, tüccarlar, terziler, komşu evlerde oturanlar, Virginie’nin gözdelerinden ve Olivier’den başka kimsenin tanımadığı iki erkek...</p>

  <p>Virgine’nin uzak yakın akrabalarından hepsi dükkâna doluşmuştu, açık bej ince bir pardesü giymiş çok uzun boylu, geniş omuzlu biri de vardı. Sokaktaki gençlerin hayran hayran baktıkları <i>Reinastella</i> marka bir arabayla gelmişti. Elli yaşlarında kadardı, arkaya doğru taradığı kızıla çalan seyrek sarı saçları ipek gibi parlıyordu. Ailedekilerden hiçbirine benzemiyordu. Kalın kaşları, sivri burnu ve yüzündeki derin çizgiler, ünlü kişilerin eski Alman ressamları tarafından yapılmış portrelerini andırıyordu. Jean’la Élodie çocuğu ona doğru itip sanki kendisine vermek istiyorlarmış gibi:</p>

  <p>— Öp dayını, dediler.</p>

  <p>Bu uysal dev eğildi ve Olivier’nin alnına kuru bir öpücük kondurdu. Virginie’nin üvey kardeşi olduğu için Jean’la hiçbir akrabalığı yoktu. Olivier dayısını topu topu bir kere görmüştü ama evde ondan çok söz edilirdi; çünkü bilgisi ve parası sayesinde hayatta «başarıya ulaşmış» biriydi. Aslında çok soğuk bir insan olduğundan Olivier ondan hoşlanmamıştı, sıkılıyordu. Güzel kumaşlardan dikilmiş ve birinci sınıf bir terzi elinden çıkmış elbisesi, kibirli davranışı, bir aristokrat gibi giyinişi ve upuzun boyu onu başkalarından ayırıyor ve herkesin kendisine bakmasından sıkılmış görünüyordu.</p>

  <p>Yanında modası geçmiş bir redingot giymiş cılız bir ihtiyar duruyordu. Kelebek gözlüklü, gömleği takma yakalı, manşetleri kolalı bir adamdı. Çenesindeki sivri sakalı sinirli ve gülünç bir şekilde sıvazlıyordu. Dayı, önüne gelene:</p>

  <p>— Mösyö Ducornoy’u da getirdim, diye takdim ediyordu.</p>

  <p>Bunu söylerken öylesine ciddi bir tavır takınıyordu ki herkes ona uymak zorunda kalıyordu. «Mösyö Ducornoy’u da getirdim»; Olivier bütün bir gün hep bu cümleyi duydu. Bir yığın sözden, teselliden, başsağlığından aklında hep bu kalacak ve bu Ducornoy’un kim olduğunu hiçbir zaman öğrenemeyecekti.</p>

  <p>Mahalledekiler, başka bir çevreden gelmiş bu insanlardan biraz uzak duruyorlardı. Dükkânın karşısındaki Dardard işletmesinin önünde bekleyen Örümcekle pencereden eğilmiş meraklı birkaç kişi olup bitenleri seyrediyordu.</p>

  <p>Aralarında konuştuktan sonra Olivier’nin cenaze arabasına binmemesi kararlaştırıldı. Jean’la Élodie’nin ve uzak bir akrabanın bindiği araba yavaşça hareket etti. Törene katılanlar iki sıra halinde dizildiler. Dayısı Olivier’yi kendi kullandığı arabaya bindirdi. M. Ducornoy ile Madam Haque arkada oturuyor, birbirlerini kibarca süzüyorlardı. Çocuğun yüzü çok solgundu, dalgın bir hali vardı. Otomobile ilk olarak bindiği için sarsıntı ona dokunmuştu. Kimse bunu farketmedi. Başını öne eğmiş, dayısının ayak hareketlerine bakıyordu.</p>

  <p>Mezarlığa vardıklarında dayısı, yanına gelen siyahlar giyinmiş esmer bir kadını göstererek:</p>

  <p>— Yengeni tanımadın mı? dedi.</p>

  <p>Soylu ve sert görünüşlü kadın Olivier’yi yanaklarından öptü, başını kalçasına dayayarak saçını okşadı. Kocasının gözlerine baktı; adam «sonra konuşuruz» der gibi omuzlarını silkti.</p>

  <p>Bir süre sonra cenaze alayı geldi. Şişko Albertine, omuzlarını saran ve vaktiyle pırıl pırıl olan tüyleri dökülmüş kürkünü silkeledi, ortalığa naftalin kokusu yayıldı. Kadın, kalabalıktan korumak ister gibi Olivier’yi kolundan çekti. Çile yün borcunu ödemediği için yapması gereken şeyler vardı. Mezarın başında çocuğa toprağın nasıl atılacağını gösterdi. Tahta tabutun üzerine atılan toprak garip bir gürültü çıkardı.</p>

  <p>Tören bitince, mezarlığın karşısındaki bir kahvede kısa bir toplantı yapıldı. Akrabalar arasında bir konuşmadır başladı: «Ne istediğimizi bilmek gerek», «yapılacak ilk şey...», «aman, yanlış anlamayın» gibi sözler duyuluyordu. Sonra kendi çıkarları bakımından tartıştılar: «Pek öyle kolay değil», «niye siz değil de biz?» dendi. Sesler yükseldi, gergin bir hava esti. Dayı, şapkasını eliyle tutarak Albertine’e yaklaştı.</p>

  <p>Kadın, çocuğu salonun öbür ucuna, telefon kabininin yanına götürdü. Yarım saat süren bir konuşmadan sonra, geçici bir anlaşmaya varır gibi oldular. Jean:</p>

  <p>— Peki öyleyse, Ağustosa kadar bizde kalsın, ondan sonrasını düşünürüz, dedi. Yenge:</p>

  <p>— Kararı aile kurulu verecek, diye ekledi. Dayı tekrarladı:</p>

  <p>— Zaten bizim iki çocuğumuz var. Bir kadın sesi yükseldi:</p>

  <p>— Biz buna katlanamayız, evimizde bakamayız. Hem biliyorsun, tam bir sokak çocuğu, haytanın biri.</p>

  <p>Birkaçı da:</p>

  <p>— Tatile kadar nasıl olsa bir çaresi bulunur, diye belirtti.</p>

  <p>Sonunda Albertine, diğerleriyle yavaş sesle bir şeyler konuştuktan sonra Olivier’yi elinden tuttu.</p>

  <p>— Hadi bakalım, dayına, yengene, kuzenlerine allahaısmarladık de, gidiyoruz artık.</p>

  <p>Bu arada esrarengiz Ducornoy da unutulmadı ve Olivier sıcak solukların yüzünü yaladığını, elinin yumuşak ve terli avuçlar içinde kaybolduğunu hissetti.</p>

  <p>Şişko Albertine Haque, Olivier’yi elinden tutmuş, bir su aygırı gibi gidiyordu, insanın içini karartan havasını güneşin bile dağıtamadığı bu banliyöde uzunca bir süre yürüdüler. Bir yaya geçidinin önünde durdukları sırada Albertine, başını geriye atarak yutkundu ve tumturaklı bir sesle:</p>

  <p>— Senin yerin dayının yanıdır, dedi. Adam zengin, üstelik yakışıklı da. Fakat düşünmeleri gerek. Biliyorsun, annenle araları iyi değildi. Sonra, annenin karakteri de...</p>

  <p>Kadın, tombul parmaklı elini yanağına götürüp, sustu. Virginie hakkında çok şeyler bilen bir hali vardı. Bunu yavaş yavaş anlayacak, annesinin güzel bir kadın olduğunu, erkeklerle düşüp kalktığını, genç dulun merhum kocasına tam bir sadakat göstermesini isteyen ailenin bundan hoşlanmadığını öğrenmesi için aradan yıllar geçmesi gerekecekti. Albertine:</p>

  <p>— İnşallah, seni yanlarına alırlar, diye tekrarladı.</p>

  <p>Hem yürümek kendisine yaradığı için, hem de Metro’ya para vermek istemediğinden «kenar mahallelerden geçerek eve döneriz» dedi. Yine de bir kahvenin terasında mola verdi. «Yüreğim kabardı», diyerek «teskin edici» bir şey istedi. Garson ona bir kadeh Arquebuse rakısı, Olivier’ye de bir bardak nar şurubu getirdi.</p>

  <p>Ellerini göbeğinin üzerine kavuşturmuş, kürkünü de geriye doğru itmiş Albertine’nin içini bir mutluluk sarmıştı. Ter bağlamış iri yüzü bir sebzeyi andırıyordu. Kahveden dudaklarını silerek ve içtikleri beyaz şarabın buruk tadı damaklarında kaldığı için dillerini şaklatarak çıkan adamlara imrenerek bakıyordu.</p>

  <p>— Ölenle ölünmez, dedi.</p>

  <p>Sonra da, nedendir bilinmez, oldukça neşeli bir sesle:</p>

  <p>— Hadi kalk, karahindiba toplayacağız, dedi.</p>

  <p>Birkaç çingenenin, çocukların, berduşların ve birbirlerini kovalayan köpeklerin bulunduğu bayırlara tırmandılar. Olivier’nin kısa golf pantolonu bacaklarından kayıyor ve lastik bağları çekmek için eğilmek zorunda kalıyordu. Ceketini çıkardı, ama matem kurdelesi aklına gelince tekrar giydi. Gerçi karahindibanın yemeği lezzetli olmuyordu ama hiç değilse bedavaydı. Sanki kır gezisine çıkmış gibiydiler. Şişko kadın, elinde bir çakı, oflaya puflaya eğiliyor ve karahindibaları dibinden kesiyordu. Sonunda, garip bir hayvan gibi dört elle yürümeye başladı. Bir yandan da kürkünü boynuna, omuzlarına doğru itiyor ve içinden:</p>

  <p>— Güzel bir ziyafeti hak ettin, diyordu.</p>

  <p>Seyrelmiş otlara sırtüstü uzandı bir an, gözlerini kapadı. Biraz kestirdikten sonra, topladıklarını bir gazete kâğıdına sardı. Varoşların ordaki dilenciler mahallesini, antikacıların, eskicilerin ve avare insanların bulunduğu Bit Pazarı’nı dolaşarak yürümeye devam ettiler. Atlı karıncanın ordan iki külah kızarmış patates aldılar ve Ruisseau sokağından geçerek Labat sokağına girdiler. Albertine, arada bir bacaklarını oğmak için duruyor ve derin derin soluyordu. Olivier, soğumuş patateslerin durduğu kesekâğıdına parmaklarını sokarak dalgın dalgın Albertine’nin ardından gidiyordu.</p>

  <p>Cenaze törenine katılanlar çoktan dönmüş, Roblot’nun adamları binanın kapısına astıkları ölüm armasını ve matem işaretlerini kaldırmışlardı. Ekmekçinin oğlu Jacot babasının dükkânı önünde bisikletinin iç lastiğini tamir ediyordu. Olivier durdu, hava kaçıran yeri bulmak için su dolu bir leğene batırılmış ve orasından burasından pensle tutturulmuş bu kırmızı lastiğe baktı. Jacot ufacık bir deliği göstererek:</p>

  <p>— Çivi batmış, dedi.</p>

  <p>Tersine duran bisikletin, su leğeninin, anahtarların, metal sistirenin yadırgatıcı bir görünüşü vardı. Kocamış bir köpek kaldırımı koklaya koklaya dolaşıyordu. Uzaklardan, zaman zaman bir motosiklet gürültüsüyle karışık piyano sesleri geliyordu. Radyodan Mozart’ın Türk Marşı’na göre düzenlenmiş bir reklâm şarkısı yükseliyordu: <i>Tumbler, otomu bir anda pırıl pırıl eder.</i> Olivier, daha sonraları, ne zaman Mozart’ın bir eserini dinleyecek olsa hep bu zırıltı aklına gelecekti.</p>

  <p>Sokakta her şey sakin, her şey normal görünüyordu. Sanki hiçbir şey geçmemiş, sanki fırtına olmuş da sonradan deniz durulmuştu. Hiçbir iz kalmamıştı. Sadece, tahta kanatları kapalı bir dükkân vardı. Olivier oradan bir türlü ayrılamıyordu. Güneş iki beyaz bulutun arasından ışınlarını yolluyordu. Olivier bütün heybetiyle duran binaların damlarına baktı. Gözünün birini kapadı, sonra da ötekini. Bu oyuna devam etti: Böylece evler gökyüzünde yer değiştiriyordu. Derin bir soluk aldı. Sokakla sarmaş dolaştı. Kendini daha iyi hissediyordu. Sonunda Albertine sırtına dostça vurarak onu önüne kattı.</p>

  <p>— Hadi, git artık. Kuzenlerin dönmüştür, dedi.</p>

  <p>Sonra karahindibaları pişirmek için hızla eve girdi.</p>
</body>
</html>