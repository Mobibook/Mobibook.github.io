<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Üç</i></b></span></p></h4>

  <p class="p9"><span class="t8"><b>S</b></span>okağı şenlendirenlerden biri de saçları darmadağın, teni koyu esmer ihtiyar kurt Bougras’ydı.. Parayı da, çevresini de önemsemediği için, çığırtkanlık, köpek kırpıcılığı, nakliyat şirketlerinde yardımcılık, camcılık, badanacılık gibi türlü işlerde zaman zaman çalışarak geçimini sağlardı. Kısacası «hangi iş olsa yapardı».</p>

  <p>Birazcık köpek soyuna çekmiş her insan gibi, o da, senbernar ya da pirene köpeğini andırırdı.</p>

  <p>Uzunca boylu, sağlam yapılı, iri yanaklı bir adamdı. Yüzü şakaklarının üstünden başlayan sakallarının ve birdenbire bir püskül gibi alnına düşen saçlarının altında kayboluyordu. Siyah, beyaz ve kızıl karışımı bu kıl deryasının ortasında kırmızı bir burun, mosmor kulaklar ve fıldır fıldır dönen simsiyah gözler vardı. Siyah kadife ceketi, yaz-kış üst üste giydiği kazakları ve ayak bileklerine bağlı kabarık pantolonuyla asık suratlı ve durmadan homurdanan eski zaman işçilerini andırıyordu, ilginç sözlerinin arasına hayal kırıklığına uğramış bir anarşistin deyişlerini katardı.</p>

  <p>O da arada bir tuhafiye dükkânına uğrardı ama sadece Virginie’den «bu Allahın belâsı ipliği şu dinine yandığımının iğnesine» geçirmesini istemek için. Aynı iğneyle başka şeyler de dikmeyi düşündüğünden makaradan kulaç kulaç iplik koparırdı. Penceresinin yanına oturup söylene söylene dikiş dikmesi bir âlemdi: İnsan gülmekten kırılırdı, çünkü dolaştıkça dolaşan bu kadar uzun ipliği çekmeye kolu bir türlü yetmezdi.</p>

  <p>Saint-Louis Çamaşırhanesi’nin üstündeki birinci katta daracık bir odada kalıyordu. İçerisini ordan burdan aşırdığı eşyalarla döşemişti: İskemleler bir bahçeden, tek ayaklı yuvarlak masa bir kahveden, üzerinde Châtelet’deki <i>Allez Frères</i> mağazalarının reklâmı bulunan kahverengi kanepe Metro’dan araklanmıştı. En son numarası da mavi camının üstüne beyaz harflerle Polis diye yazdığı bir sokak feneriydi. Yatağının nereden geldiği belli değildi. Somyası iyi tamir edilmediği için zaman zaman büyük bir gürültüyle gıcırdıyordu. Mutfak takımlarının üzerinde <i>Dupont, Biard</i> ya da <i>La Bière</i> meyhanelerinin markaları vardı. Doğramacı tezgâhının üstünde sararmış gümüş kaplar, satış fiyatları yazılı fincan tabakları, Viandox fincanları, içki kadehleri ve mavimsi bir cam sifon duruyordu.</p>

  <p>Bougras tavuk yetiştirme merakı yüzünden mahalledekilerin diline düşmüştü. Tavukların yanına kattığı kızıl ibikli bir horoz, bütün mahalleyi gündoğmadan ayağa kaldırıyordu. Polis, Belediye’den karar çıkartarak, horoz beslemesini yasaklayınca küplere binen Bougras tam bir ay:</p>

  <p>— Halbuki bu sersem horozu, böyle ötmesene diye kaç kere azarlamıştım, dedi durdu.</p>

  <p>«Azarlamıştım»’ı güçlükle söylediği için büsbütün öfkeleniyordu. Horoz beslemekten vazgeçmek zorunda kalınca, pencerenin önünde borazan çalmaya karar verdi. Yoldan geçen biri ya da polis çıkışacak olsa, gür sesiyle:</p>

  <p>«— Yaşasın sosyal devlet» diye bağırıyordu.</p>

  <p>Derken, kümesin yerini ağıl aldı: Kimbilir nerden bulduğu bir koyunu bir sabah kendi odasına getirdi. Şikâyetler, komşular ve malsahibi ile çatışmalar tekrar başladı. «Dostum Azale» dediği bu koyunu da satmak zorunda kaldı. Kısacası, mahallede her gün Bougras’nın yeni bir buluşundan söz edilirdi; görenler iki köpek gidiyor sansın diye bir fino köpeğinin sadece bir yanındaki tüyleri kırkar; pancurlara süpürgeler, kap kaçak asar, sevmediği insanlarla merdivenlerde karşılaşmamak için bir ip sarkıtarak sokağa pencereden inerdi.</p>

  <p>O sabah Olivier, mahalledeki gençlerin, tebeşirle sevda sözleri ya da siyasî bildiriler yazdıkları ve altına da «bunu yazan Tosun...» diye eklemeyi unutmadıkları yere; kapalı tuhafiye dükkânının yanındaki duvara sırtını dayamıştı. Güneşte saçları pırıl pırıl parlıyordu. Bougras penceresinden:</p>

  <p>— Hey küçük! Şu on frankı bozduruver. Söyle, beş adet gümüş frank getir. Başka para kabul etme, diye seslendi.</p>

  <p>On frank süzülerek düştü. Olivier parayı bir kelebek yakalar gibi aldı yerden. Bozdurunca doğru Bougras’nın odasına çıktı. Merak etmişti. İhtiyar onu kanepeye oturttu. Frankları parmaklarıyla yoklayıp tarttı; gümüşüne değil, nasıl yapıldığına baktı. Üç tanesini tezgâhın üstüne attı; öbür ikisini, para çantası gibi kullandığı kırmızı kauçuktan yuvarlak bir tütün kesesine koydu.</p>

  <p>Pencereye kadar gitti. Kareli koca bir mendille burnunu sildi, piposunu ince kıyım sert tütünle doldurarak tuhafiye dükkânına bir göz attı. Pipoyu yakıp mavi dumanları içine çekince yüzünü bir memnuniyet bürüdü. Sonra yine sokağa, tuhafiye dükkânına baktı. Başını çevirince çocuğa annesinin ölümü ile ilgili bir şeyler söyleyecek gibi oldu, ama söylemedi. Sadece, «bir bardak şarap içer misin?» dedi, fakat hemen arkasından «hayır olmaz, daha çok küçüksün» diye ekledi. Şarabı yavaşça ve bir dikişte içti. Sonra yine paraları yokladı ve:</p>

  <p>— Hadi bakalım evlat, kolları sıva, bana yardım edeceksin, tamam mı? dedi.</p>

  <p>Bu değersiz üç gümüş franktan altın gibi parlayan yüzükler yapacağını söyledi ve frankın birini iri bir somunlu vida ile delerek çelik kalemi ve çekici nasıl kullanacağını Olivier’ye gösterdi. Elde edilen halkanın genişletilmesini ve yuvarlak bir demire geçirdikten sonra çekiçle vura vura yüzük haline getirilmesini ona öğretti. Sonra kenarlarını büyük bir dikkatle eğeledi, üzerini yüzüğü takacak olanın baş harflerini yazmak için düz bıraktı.</p>

  <p>— Çekmeceden zımparayı getir, dedi.</p>

  <p>Olivier yüzüğü parlatmaya başladı. Bunu yaparken parmakları kararıyordu ama yüzük de gittikçe parlıyordu. Böylece öğleye kadar sessizce çalıştılar. Öğle üzeri ekmek peynir yediler. Bougras’ın «böylesi bulunmaz» diye aldığı peynir çok bayattı. Yine çalışmaya koyuldular. Saat ikiye doğru ilk şövalye yüzük hazırdı, İkincisi de bitmek üzereydi. Olivier hayran hayran bakıyor, yüzüğü parmaklarının arasında çevirip duruyordu. Bougras:</p>

  <p>— Bu, Dardard’daki ustabaşı için, iki sipariş daha var, dedi.</p>

  <p>Aslında yüzüklerden pek bir şey kazandığı yoktu. Bougras böyle bir işin üstesinden gelmekten, parasını değiştirerek Devlet’e kazık atmaktan hoşlanıyordu. Siyah iri parmaklarını açarak Olivier’ye:</p>

  <p>— Bu ellerimi görüyor musun? Bunlarla istediğimi yaparım, anadan doğma zanatkârım ben, dedi.</p>

  <p>Odadaki eşyaya dikkatle bakmamış olan biri için bu sözü anlamak imkânsızdı; üzeri işlemeli bastonlar, mavzer kurşunlarıyla donanmış kül tablası gizli kalmış bir zanaatkârlığın simgesiydiler. Bougras, çocuğa:</p>

  <p>— Göster bakayım ellerini, dedi.</p>

  <p>Olivier ellerini uzattı, parmaklarını germişti, sanki <i>Küçük kuklalar böyle böyle yaparlar</i>’ı taklit ediyordu. Bougras küçümseyerek yüzünü buruşturdu:</p>

  <p>— Bu ellerle mi, bu ellerle mi? diye tekrarladı.</p>

  <p>Sonra odanın dip tarafında duran tavşanlarına vermek için bir çuvaldan taze ot çıkardı. Olivier tavşanlara baktı ve burnunu oynatarak onlar gibi yapmaya çalıştı. Sonra ellerine baktı, Bougras niye beğenmedi diye kendi kendine sordu. Günlerce gözlerini ellerinden ayırmadı, dikkatle inceledi, diğer çocukların elleriyle karşılaştırdı ama bir sonuca varamadı.</p>

  <p>Üç yüzük hazır olduğunda güneş artık batmak üzereydi. Olivier, Élodie ne der sonra, sokakta göremeyince her tarafı aratmıştır diye düşündü,</p>

  <p>— Mösyö! Ben gideyim artık, dedi hızla.</p>

  <p>— Adım «Mösyö» değil, Bougras’dır. İhtiyacım olursa, işaret ederim, gelirsin. Parmakların gelişince sana da bir yüzük yapacağım, dedi.</p>

  <p>Bougras ona kapıyı açtı, Olivier yüzüklerin her birini parmaklarına geçiriyormuş gibi yaptı.</p>

  <p>Dışarı çıkınca garip bir duyguya kapıldı; erişmeye çalıştığı fakat görünmez kuvvetlerin kendisini engelledikleri birine bugünü anlatmak istedi. Ama gördüklerinin hepsini annesine anlatmak istediğini farketti. Kendisini zorlayan bu imkânsızlıktan kurtulmak için, birdenbire çılgın bir rüzgâra tutulmuşçasına büyük bir hızla koşmaya başladı.</p>

  <p>Bachelet sokağında karşısına çıkan «iki kadın»ın arasından geçmeyi denedi, mesafe o kadar dardı ki kadınlara çarptı, nasıl özür dileyeceğini bilemedi, yalnızca «bir uçağım ben» dedi. Olivier’nin sarı saçlarını savura savura gidişine bakan sağdaki kadın:</p>

  <p>— Ne kadar güzel bir çocuk, dedi.</p>

  <p>Öbürü sert sert baktı, omuzlarını silkti, kadını kolundan çekerek, bir sahiplik duygusu içinde götürdü.</p>

  <p>Olivier için bu «iki kadın» bir sırdı, ikisi de esmer, ikisi de sert yüzlü, kısa saçlıydı. İkisi de çift sıra düğmeli kruvaze bir takım elbise giymişlerdi. Bluzları aynı, Club marka kravatları aynıydı. İkisinin de ayağında düz bir pabuç vardı. İkiz kız kardeş gibiydiler. Mahalledeki kadınlardan hiçbirine benzemiyorlardı. Bir gün Olivier, Julien’in «karı koca gibi yaşıyorlar» dediğini duymuştu. Bu söz çocuğun kafasında «koca karı», «hizmetçi karı», «cadı karı» gibi deyimlerle karışık birtakım belirsiz kavramlar yaratmıştı. Bu iki kadının daha az erkeksi olanı, bazen tuhafiye dükkânına gelir, her defasında derin derin bakarak Olivier’nin yanağını okşar ve yeşil gözlerinin Virginie’nin gözlerine benzediğini söylerdi. Albertine, Virginie’ye:</p>

  <p>— Haline bakılırsa, çocuğu olacağa benzemiyor, demişti de gülmekten kırılmışlardı.</p>

  <p>Olivier’ye göre koşmak, ister istemez evlerin çevresini dolaşmak, Labat sokağına gelmek için Bachelet, Nicolet ve Lambert sokağından geçmekti. Bu yolu izlemek, bütün çocukların gözünde bir stadyumda koşmakla birdi. «Sahayı iki kere, üç kere, dört kere dolaştım» denirdi. Lambert sokağında kumaş boyacısı kadınla kambur işçisi bezelye ayıklıyorlardı. Kabuklarını dizlerine serdikleri önlüğe atıyorlar ve bezelyeler unutulmaz bir tıkırtıyla emaye kevgire düşüyordu. Daha uzakta, Labat sokağının köşesinde eski muharip Gastounet, siyah lastik çizmeler giymiş bir lağımcıyla siyasetten söz ediyordu. Kanıtlarını pekiştirmek için, lağımcıyı kısa kollu gömleğinden çekiyor ve işaret parmağıyla da bir hançer saplar gibi adamın göğsüne vurup duruyordu. Olivier yanlarından koşarak geçince Gastounet parmağını lağımcının göğsünden çekti, şakağına götürdü ve iki yana sallayarak; «bu çocuk delirmiş» dedi.</p>

  <p>Olivier tuhafiye dükkânının karşısında soluk soluğa durdu, arkadaşı Loulou gözüne ilişmişti. Virginie’nin ölümünden beri onunla konuşmamıştı. Birbirlerini başlarıyla selamlamışlardı, o kadar. Olivier gibi, Loulou da on yaşına basacaktı. Bir koyun postu gibi kıvır kıvır saçlarla örtülü kafasından dolayı ona «başı bitli Loulou» diyorlardı. Kalkık bir burundan ve keskin gözlerden ibaret yüzüne baktıkça insanın gülesi gelirdi. Babası «Citroen» marka bir taksinin şoförlüğünü yapan beyaz bir Rus’du. Bu yüzden Parisli fırlamaların bütün özellikleri Loulou’da vardı. Soyadı Serge’di ama kimse onu Serge diye çağırmazdı. O anda Loulou yazılarla bezenmiş duvara sessizce yanaşıyordu. Bir av köpeği gibi duruyordu. Ön ayaklarını birbirine sürten bir sineği yakalamaya hazırlanıyordu. Bir el hareketiyle sineği yakaladı ve işportacıların sattıkları bir mika kutunun deliğinden içeri attı. Sararmış mika kutunun içinde yarım düzine sinek kirli bir şeker parçasının üzerine üşüşmüştü. Olivier yüzünü buruşturdu:</p>

  <p>— Ne kadar iğrenç! dedi.</p>

  <p>Loulou mika kutuyu güneşe doğru tutarak cevapladı:</p>

  <p>— İğrenç diye senin kızkardeşine derler..</p>

  <p>Bu söze, «benim kızkardeşimden sana ne, sen kendi kızkardeşine bak» ya da «benimkisi evinde yumurta çalkalıyor, senin kızkardeşin gibi erkeklerle çalkalamıyor» diye karşılık vermek âdet olmuştu. Ama Olivier, Loulou’nun uzattığı eli sıkarken:</p>

  <p>— Benim kızkardeşim yok ki, dedi.</p>

  <p>Yan yana yürüdüler, sonra Loulou:</p>

  <p>— Senin hiçbir zaman kız kardeşin olmayacak’ı bastırdı.</p>

  <p>Olivier, «sen nereden biliyorsun?» sorusuna, Loulou «bunu bilmeyecek ne var», diye ekledi.</p>

  <p>Basamakların aşağısında oturdular. Olivier’yi bir düşüncedir almıştı. Doğurmanın ne olduğunu çoktan beri biliyordu. Arkadaşı Capdeverre, sağ elinin işaret parmağını, bir halka gibi tuttuğu sol elinin parmakları arasına sokup çıkartarak işte böyle yapılır diye öğretmişti cinsel ilişkiyi. Olivier iğrenmişti bundan. Sonraları, sokaktaki bütün evli çiftlere, bu işi yaptıklarını düşünerek dikkatle bakmıştı. Sözgelişi, şu soysuz Grosmalard babanın «bu işi» pasaklı karısıyla yapabilmiş olmasını aklı bir türlü almıyordu. Bir akşam, Virginie ile askercilik oynarken kralla kraliçe ne yaparlardı diye sormuş, annesi de ona her şeyi açıklamanın gerektiğini anlamıştı. Çiçek ve kelebek hikâyelerine başvurmadan olduğu gibi anlatmış, «sevişme reçelli ekmeğe benzer; üstelik bunun sonunda çocuk doğar» diye belirtmişti.</p>

  <p>Olivier, hiçbir zaman bir kız kardeşi olmayacağını düşünerek başını önüne eğdi. Bu imkânsızlık onu can evinden vuruyor, onulmaz bir yara gibi içine işliyordu.</p>

  <p>Loulou’ya okulla, arkadaşlarıyla, Bibiche öğretmenle, Müdürle ilgili sorular sordu, «teneffüslerde n’apıyorsunuz?» dedi. Loulou, öğrencilerin yaptıkları şakaları, yaramazlıkları anlatırken Olivier o günleri yeniden yaşıyordu: Kocaman kara tahtada tebeşirin çıkardığı ses, öğrenciler tahtadaki yazıları ve problemleri silerken yayılan tebeşir tozu, kazınmış sıralar üstündeki mürekkep lekelerinin et sinekleri gibi parlaması gözlerinin önüne geliyordu. Ya sınıftaki yeri? Bouboule dedikleri şişko çocuğun yanındaki, ikinci sıradaki yeri boş muydu? Yoksa bir başka öğrenci mi oturuyordu şimdi, Loulou:</p>

  <p>— Neye artık okula gelmiyorsun? diye sordu.</p>

  <p>Olivier, elini saçlarının arasından geçirdi, şakağını kaşıdı ve:</p>

  <p>— Şey, yas tutuyorum da ondan, dedi.</p>

  <p>Ama asıl sebebin bu olmadığını sezinliyordu. Hem birdenbire ferahlamış, hem de içine bir özlem çökmüştü. Loulou’nun ağzına bakıyordu: Arkadaşı konuşurken, ağzı hafifçe yana kayıyor ve dişlerinin parladığı görülüyordu. Olivier, Loulou’nun söylediklerini pek dinlemiyor, dişlerinin görüneceği anı bekliyordu.</p>

  <p>— Bak Loulou, dedi, sonra onu birdenbire omuzlarından tutarak yanağından öptü.</p>

  <p>Çocuk, «delirdin mi sen?» dedi, Olivier ne diyeceğini bilemedi ve Gastounet’nin işaret parmağını iki yana sallayışı aklına geldi. Hafifçe kızardı. Sözgelişi, bu yabancılaşmış evrende, belki de bütün umutların yitirilmemiş olduğunu, kendisinin de diğer çocuklardan farklı olmadığını, Bougras’nın evinde geçirdiği günü anlatabileceğini, hiçbir şeyin değişmediğini, Loulou’ya nasıl açıklayabilirdi ki... Cebinden bir bonbon kadar güzel, helezonları turuncu bir cam bilye çıkardı ve avucunda zıplattı.</p>

  <p class="p10"><b>*</b></p>

  <p>Sokağın görünüşü hüzünlü ya da sevinçli anlara göre değişirdi. Kimi zaman binalar yıpranmış, kirlenmiş gibi dururlar, Sacré-Coeur’deki pazar duasına gitmek için Becquerel Merdivenleri’ni ya da Mont-Cenis sokağındaki merdivenleri güçlükle çıkan yaşlı kadınlar gibi bitkin görünürlerdi. Kimi zaman da bütün pencerelerinden sağlık, esenlik taşardı. O akşam, dört, altı ya da sekiz lambalı radyo sahibi mutlu kişilere, özentili ve tumturaklı konuşan spikerlerin ağzından, beklenen bir program sunulacaktı: Paris Radyosu’nun gala gecesi.</p>

  <p>Zavallı Örümcek, müziği ve şarkıları dinleyebilmek için, Albertine’in penceresinin yanında program başlamadan çok daha önce yerini almıştı. Sırtını pencere kanatlarına dayamış, kımıldamadan duruyordu, bu haliyle gülünç bir kuklaya benziyordu. Gözleri yarı kapalıydı. Bilyesini avuçlarının içinde döndürüp duran Olivier’ye:</p>

  <p>— Hava ne kadar güzel, dedi..</p>

  <p>Çocuk ona ürkerek baktı. Artık uzaklaşmaya cesaret edemedi. Belki de farkında olmadan, onun korkunç görünüşüne alışmak ve daha çok yakınlık göstermek istiyordu. Mahallede herkes Örümcek’in «çocuklara gösterilmemesi» ve özel bir eve kapatılması gerektiğini söylüyordu. O anda öyle bir duruşu vardı ki, bütün sefil insanlar onun yanında hiç kalırdı. Bir parya olarak doğmuştu. Hep kendisini hor görenlerin arasında, sığışabileceği küçücük bir yer istiyordu.</p>

  <p>Olivier, mavi bir tulum giymiş bu adamın sarsak vücudunu, yırtık keten ayakkabılar içinde büzülmüş gibi duran bu biçimsiz ayaklarını görmemek için pek çirkin olmayan yüzüne bakıyordu, Örümcek de, dudaklarında belli belirsiz bir gülümsemeyle Olivier’ye bakıyordu.</p>

  <p>— İyi akşamlar Olivier, dedi.</p>

  <p>— İyi akşamlar!</p>

  <p>— Bana yiyecek bir şey bulabilir misin?</p>

  <p>— Yemek için mi?</p>

  <p>Örümcek, kesik uzvunu çocuğun açık ağzına doğru sallayarak:</p>

  <p>— Evet, yemek için bir parça ekmek, dedi.</p>

  <p>Olivier, devin karşısındaki parmak çocuk gibi geriledi. Ayağı kaldırımın kenarına takıldı. Örümcek, iri siyah gözlerini çocuğun gözlerine dikmiş, yalvarır gibi bakıyordu. Belki de sesinin tonu, tanıdığı insanların ses tonuna benzemediği için çocuk anlamamış görünüyor, sanki aralarındaki gizli anlaşmaya yeni ve çok kuvvetli bir bağ eklemeyi göze almışlar gibi ne karşılık vereceğini bilemiyordu. «Nerden bulayım?» diye mırıldandı. Ama Örümcek onun ne dediğini anlayamadı. Sonra hiçbir şeyi olmadığını, hiçbir şey yapamayacağını anlatmak için ellerini açıp gösterdi.</p>

  <p>Açık pencerenin önünde bir koltukta oturan Albertine:</p>

  <p>— Bak, kuzenin geliyor, dedi.</p>

  <p>Gerçekten de Jean, Labat sokağına gidiyordu. Arkası yırtmaçlı ceketi, geniş pantolonu, tam başının ortasında duran kasketiyle çok genç görünüyordu. Olivier bir ona bir de Örümcek’e baktı, içinden gelen gizli bir ses, Jean’ın onu evde bulmasının daha iyi olacağını söyledi, Örümcek’e göz ucuyla bakarak hızla uzaklaştı.</p>

  <p>Kocasını karşılamak için süslenmiş, beline de volanlı güzel bir önlük takmış Élodie açtı kapıyı.</p>

  <p>— Bu ne hal böyle! İyice sokak çocuğu oldun artık. Böyle devam edersen, kodesi boylarsın. Yine nerdeydin! dedi ve karşılık vermesine vakit bırakmadan sordu:</p>

  <p>— Karnın da açtır tabii? Açtır’ı, güneyliler gibi bir tuhaf söylüyordu. Olivier dostu Mösyö Bougras’nın kendisine mükellef bir ziyafet çektiğini söyledi. Birkaç saniye sonra Jean kapıyı vurunca her şey unutulmuştu.</p>

  <p>Sevdalılar daracık antrede kucaklaşırken, Olivier fırsattan istifade kendi «odası»’na sıvıştı ve <i>Bicot’nun Serüvenleri</i>’ni okumaya koyuldu. Ran-Tan-Plan Kulübü’nün üyeleri karpuz yeme yarışına katılıyorlar ve sayfanın altındaki resimde sancıdan kıvranıyorlardı. Olivier, «karpuzun ne anlama geldiğini kendi kendine sordu.</p>

  <p>Durmadan öpüşen yeni evlilerin çifte siluetini farketti yarı aralık kapıdan. Aradan tam yarım saat geçtikten sonra Élodie, sanki gecikmenin sebebi sensin der gibi Olivier’ye bakarak; «sofraya, sofraya!» diye bağırdı.</p>

  <p>Olivier, (Lesieur Petrol Şirketi’nin bir hediyesi olan) kırmızı eşkenar dörtgenlerle süslü bir tabağın önüne oturdu. Peçeteyi boynuna asacağına, dizlerinin üstüne serdi. Nefis bir ıspanaklı böreği yavaş yavaş yemeye başladı ve bir ara, onlar öpüşürken peçeteye bir parçasını düşürdü. Sonra iri bir lokmayı, büyük bir iştahla çiğniyormuş gibi yaptı. Sıra tavuklu pilava gelince iş biraz zorlaştı, çünkü pilav salçalıydı. Yine de peçeteye bir avuç pilavla, birkaç parça ekmek koyuverdi usulca. «Amma da acıkmışım» dedi. Jean «acıkmak sağlık işaretidir» diye karşılık verdi. Olivier, sofraya otururken yıkamadığı ellerini de saklamaya çalışıyor ve bundan rahatsız oluyordu. Élodie:</p>

  <p>— Bu sinsi yine ne iş becerdi? Dedi.</p>

  <p>— Şey, hiç, ben bir şey yapmadım ki!..</p>

  <p>Jean gözlerini Élodie’nin esmer teninden çevirince yüzü tasalı bir hal alıyordu. Gençliğine rağmen alnında derin kırışıklar vardı. Hesap konusunda boyuna tartışırlardı. (İşten atışma söz konusu değilse) bir sonraki hafta alacağı ücreti de hesaba katarak umutlanırlar ya da (işsizlik ve yoksulluk) korkusuyla umutsuzluğa kapılırlardı. Ellerine geçecek paradan yapacakları ödemeleri; taksitleri, gerekli masrafları çıkarttıktan sonra kara kara düşünürlerdi. Açık öylesine büyüktü ki, hangi çareye başvuracaklarını bilemiyorlardı. Jean, morali iyice bozulunca yine Élodie’ye bakardı. Her şeye rağmen, yemek masasında bir bardağın içinde daima küçük bir çiçek demeti bulunurdu. Élodie:</p>

  <p>— Ne diye suratını asıyorsun? Paran olsa at yarışlarında kaybetmeyecek miydin? der, omuzlarını silkerek bir şarkı tuttururdu.</p>

  <p>Olivier çok saçma bulduğu bir şeyin bilincine varmıştı: Biraz para olsa işler yoluna girecekti. Cöte d’Azur’de güneş banyosu yapan zenginlerin resimlerine bakıyordu. Sanki büyük bir marifet yapmışlar gibi, hep bu adamların resimlerini çekiyorlardı. Bougras’nın şövalye yüzükler yapmak için kullandığı paraları düşünüyordu. Çok para kazanmak ve bunları Jean’a vermek için ne yapabileceğini kendi kendine soruyordu.</p>

  <p>— Büyüyünce opera sanatçısı olacağım, dedi.</p>

  <p>Bu cümleyi «boksör olacağım», «ya rejisör ya da veznedar olacağım» diye türlü şekillerde tekrarlıyacaktı. Bu meslekler onda bir zenginlik duygusu uyandırıyordu. Jean, maddî endişeleriyle bu sözler arasında bir ilgi kuramadığı için omuzlarını silkti ve:</p>

  <p>— Saçmalama, dedi.</p>

  <p>Felâket meyve yerken koptu, iri bir elmayı düşürdüğü peçete dizlerinin arasından yere kaydı. Olivier masanın altına eğildi, ama Élodie ondan daha çabuk davrandı. Durumu görünce:</p>

  <p>— Tuu! Şu budalanın yaptığı şeye bakın. Yemekleri ne hale getirmiş, diye bağırdı.</p>

  <p>Élodie yerdeki artıkları bir tabağa doldururken sinirinden Jean’ın şakakları atmaya başladı. Dişlerini sıktı. Olivier kıpkırmızı olmuştu. Kimsenin atmayı düşünmediği bir tokattan kurtulmak için</p>

  <p>— Kediye verecektim, dedi. Bu söz üzerine hava hemen yatıştı, genç kadın gülmeye başladı.</p>

  <p>— Kediler ne zamandan beri elma yiyor? dedi.</p>

  <p>Ama yüreği elvermedi, Olivier’nin dişlediği elma hariç, yiyeceklerin hepsini bir kesekâğıdına koydu.</p>

  <p>Yemek faslı bitince, Élodie ertesi gün için kocasının sefertasına yemek ayırırken Olivier parmaklarını birbirine geçirerek oynamaya başladı. Sonra peçetesini katladı ve yuvarlayıp bir şimşir halkaya soktu.</p>

  <p>Jean, Élodie’nin peşinden mutfağa seğirtti. Alçak sesle konuştukları için çocuk bir ceza vereceklerini sanıyordu. Aslında, mutsuzdular. Olivier’nin kendi yanlarında kalmasını istiyorlardı ama sonu ne olacak diye düşünüyorlar, geleceğe güvenle bakamıyorlardı. Onu gerektiği gibi yetiştiremeyeceklerini biliyorlar, fakat gerçeği söylemeye dilleri varmadığı için, «çekilir şey değil, bütün gün sokaklarda ne idiğü belirsiz çocuklarla sürtüp duruyor. Tam bir serseri olacak» diyorlardı. Gerçekten de, çektiği acı, duyduğu korkular, yetişme tarzı, Olivier’yi herkesten uzaklaştırmıştı. Perişan kıyafetini, uzamış saçlarını, sokak sokak dolaştığını gören herkes kendince bir yorumda bulunuyor, bu çocuk zor adam olur diye düşünüyordu.</p>

  <p>Ama Jean’la Élodie, birbirlerinin ellerini tutmuşlar, zevklerin en tatlı olduğu yere, karyolaya bakıyorlardı. Bordo yorganın üzerine, Saint Chily’de uzun kış geceleri boyunca göz nuru dökülerek tığla işlenmiş kafes oymalı zarif üçgenlerle süslü bir yatak örtüsü serilmişti. Yorgan yazın işe yaramıyordu. Buna rağmen kaldırmamışlardı. Dekor diye kullanıyorlardı ve odayı zengin gösteriyordu.</p>

  <p>Uzun uzun öpüştüler; Jean, ucu avucuna değen diri memeleri okşadı. Élodie, Olivier’nin kaldığı odayı işaret ederek «şimdi sırası değil» diye fısıldadı. Jean kararlıydı. Kesekâğıdını Olivier’ye uzatarak:</p>

  <p>— Hadi, bunu kedine ver. Ama çok geç kalma. Anahtar paspasın altında. Işığı söndürmeyi de unutma, dedi.</p>

  <p>Olivier:</p>

  <p>— Bir elma alabilir miyim? diye sordu, en irisinden bir tane seçti, ısırır gibi yaparak hızla çıktı.</p>

  <p class="p10"><b>*</b></p>

  <p>Sokak kalabalıktı. Binalar güneşin son ışınlarıyla mor bir renge bürünüyordu. Aşağıda, dört yol ağzında otomobiller gittikçe azalıyordu. Bazen Ramey sokağını dönerken vites değiştiren bir otobüsün gürültüsü geliyordu. Örümcek, yine kımıldamadan duruyor, başını iki yana sallıyarak Constantin Rossi’nin söylediği şarkıyı dinliyordu. Sakat adam <i>le Bois et Charbons</i>’nun önünde kırık kolları üzerinde duran şu eski el arabasına benziyordu.</p>

  <p class="p11">Olivier, kararlı adımlarla ona doğru yürüdü, karşısına dikildi. Arkasında sakladığı kesekâğıdını ve elmayı gülünç denebilecek ani bir hareketle ona uzattı. Örümcek bunları kaptığı gibi beceriksizce göğsüne bastırdı. Açlıktan midesi kazınıyordu ama başkalarının önünde yemek istemiyordu. Yavan romansların ardından şarkılar başlar umuduyla kulağı radyodaydı. (La Kukaraca’nın müziğine uygulanan) Quintonine reklamının sona ermesini bekledi. Andre Bauger’nin söylediği <i>Tebessümler Diyarı</i>’nı dinledi. Küçük Ramelie avazı çıktığı kadar bağırarak şarkıyı kendince taklit ediyordu:</p>

  <p class="p3"><i>Sana kalbimi</i></p>

  <p class="p3"><i>Bir çeyrek tereyağı</i></p>

  <p class="p3"><i>Ve bir karnıbahar verdim...</i></p>

  <p class="p12">Sonunda Örümcek, Albertine’nin ve sigarasını tellendiren Gastounet’nin yanında katlanır bir iskemleye oturmuş Madam Papa’nın dikiş dikmesini seyreden Olivier’ye minnetle bakarak, kimseye belli etmeksizin elmayı dişledi.</p>

  <p class="p11">Bachelet sokağının kaldırımlarında çocuklar kamçılı topaç çeviriyorlar ve daha hızlı döndürmek için topacı boyuna kamçılıyorlardı. Olivier, elleri arkasında, bitişik sokaktaki düşmanlarına görünmemeye çalışarak topaç çevirenlere yaklaştı. Fernandel’e benzeyen at suratlı sırık Anatol de oradaydı. Sarı-siyah çizgili kazağıyla bir yaban eşeğini andırıyordu. Sırık Anatol’un arkasından çocuklar, reklâm programlarındaki gibi</p>

  <p class="p3"><i>Anatol dülgerlerin dülgeri</i></p>

  <p class="p3"><i>Ama hiç fırça</i></p>

  <p class="p3"><i>görmedi dişleri</i></p>

  <p class="p13">diye bağırırlardı. Bitlerini ayıklamak için başı sıfır numara traş edilmiş Nana, aynasızın oğlu saçları alabros, yanağı sivilceli Capdeverre, dindaşlarına <i>helal et</i> (Olivier bunun <i>ucuz et</i> olduğunu sanıyordu) satan yahudi kasabın oğlu Ramélie, Jack Schlach, Riton, durmadan çiklet çiğneyen Tudjourian, ağabeysinin üç tekerlekli bisikletine biniyor diye kurumlanan Albert, Machillot’nun iki oğlu ve daha başkaları bir araya gelmişti.</p>

  <p>Akşama doğru bir anlaşmaya varılmıştı Labat sokağındaki çocuklarla Bachelet sokağındaki çocuklar arasında. Hattâ, Lambert, Nicolet ve Lécuyer sokağındaki oğlanlarla kızlar da gelmişlerdi. Yine de sapanlar kemerlerden sarkıyordu, favorileri şakaklarına kadar inen bazıları kovboy filmlerindeki kahramanlar ya da liman işçileri gibi meşin bileklik takmış olanlar, kabadayılar gibi yürüyüp James Cagney gibi karşısındakine her an saldıracakmışçasına davrananlar vardı. Olivier kamçılı topaca baktı, bu işin erbabıymış gibi. İşaret parmağını alnına götürerek «merhaba» dedi “kavgacıların” hareketlerini taklit edercesine. Gereğinde kaçabilmek için arada bir arkasına bakıyordu. Ama kendisine sataşan olmadı. Oğlanlar önlerinden kolkola geçen küçük kızları işaret ederek maytaba alıyorlardı: «Şu kartoloz kıza bak» diyorlar, ve ayıp sözler söyleyerek küçümseyen bir tavır takınıyorlardı.</p>

  <p>Topaç çılgın bir fare gibi hızla dönmeye devam ederken bokstan daha az kırıcı <i>jiujitsu</i>’dan ve güreşten söz açıldı. Sonra Deglan gibi bir serbest güreşçiyle boksör Carnera ya da halter şampiyonu Rigoulot arasında bir kavga olsa, kim kimi döver diye tartıştılar. Herkes kendi görüşünü ileri sürdü. Tam bu sırada Anatol:</p>

  <p>— Mac geliyor, diye bağırınca konuşanlar sustu.</p>

  <p>Gerçekten de erkek güzeli Mac, sokaktakileri süzerek 77 numaralı evden çıkıyordu. Palavracının biriydi. Cakalı cakalı yürüyerek çocuklara yaklaştı. Gözlerinde hep aynı kurnaz ve alaycı bakışlar. Çocuklar göz ucuyla bakarak kenara çekildiler. Mac,</p>

  <p>— N’aber, dedi.</p>

  <p>Eğildi, dönen topacı avucunun içine aldı, bir elinden öbür eline zıplatarak geçirdi. En büyükleri mırıldanmaya başladı. Bunun üzerine, karşılarına dikildi. Şapkasını geriye itti, küçümseyen bir edayla:</p>

  <p>— Bela mı arıyorsunuz? dedi.</p>

  <p>Kimsenin karşılık vermediğini görünce «bak bu iyi işte» diye ekledi. Sonra topacı havaya fırlatıp bir şut çekti, tekrar yakaladı ve bir şut daha çekerek sokağın öbür ucuna fırlattı. Kravatını düzeltti. Şapkasını öne eğdi ve gülerek uzaklaştı. Toudjourian arkasından:</p>

  <p>— Alacağın olsun senin! diye bağırdı ama Mac’ın geri döndüğünü görünce hiçbir şey yapmamış gibi başka tarafa baktı. Oldukça uzaklaşmıştı ki, Capdeverre, meydan okurcasına;</p>

  <p>— Mac pezevengin biridir, dedi.</p>

  <p>Ama Mac yüzünden çocuklar birbirlerine girdiler. Onun karşısında susmuş olmayı kimse kendine yediremiyor, herkes hıncını bir başkasından almak istiyordu. İçlerinden bazıları kavgaya başladı. Olivier korktuğu için değil, yas tuttuğu için sıvışmayı daha uygun buldu.</p>

  <p>Bağırıp çağıranların, aynı sözleri durmadan tekrarlayanların uğultusu bütün sokağı sarmıştı. Çocuk yürümek, bu gürültülü adacıktan uzaklaşmak ihtiyacını duydu. Albertine’nin, Madam Papa’nın, Madam Chamignon’un, Gastounet’nin önünden geçti, onları farketmedi bile. Sokağın aşağısında yakışıklı Mac’ı gördü. Parmaklarıyla ıslık çalarak taksi durdurmaya çalışıyordu. Geceleyin Mac’ın nereye gidebileceğini Olivier kendi kendine sordu ve bir an onun yürüyüşünü taklit etti.</p>

  <p>Çocuk ellerini cebine sokmuş, aşıklarını, çamaşır mandalını, eğri çiviyi, sicimleri, iki parmağı arasında gerdiği lastikleri yokluyordu. <i>L’oriental</i> kahvesinden gelen tütün kokusuna dayanamayıp içeri girdi kimsenin dikkatini çekmeksizin. Müşterilerin önünde köpüklü bira dolu bardaklar vardı. Tütün, kahve, likör ve kadın parfümlerinin sıcak kokusu her yana sinmişti. Bilardo topları birbirine çarptıkça tak diye ses çıkarıyor, garsonlar müşterilerin isteklerini bağırarak iletiyorlar; zarlar kızılımsı meşin külahta çalkalanıyor, kahve kazanı fokurduyor, gramofondan kırık dökük bir ses geliyor ve gülüşmeler duyuluyor, içki şişelerinden, boy boy dizilmiş pırıl pırıl bardaklardan, garsonların önlüklerini astıkları nikelajlı topuzdan, mermer masaların demir çemberlerinden ve tezgâhın çinkosundan göz kamaştırıcı ışınlar yansıyordu.</p>

  <p>Olivier “tut, kazan” oynayan gençlere yaklaştı. Oyunun büyüsü, bekleyişin gerilimi oyuncuların bakışlarına bir ciddiyet veriyordu. Cam bir kasa içindeki demir kolun, ucuz şekerlemeler üzerinde duran çakmaklardan, sigara tabakalarından, incik boncuktan herhangi birini tutması için çok usta olmak gerekiyordu. Oyuncunun bir düğmeye basarak idare ettiği uzun demir kolun her hareketinde krome kıskaç bu şekerlerden birkaçını kavrıyarak çekmeceye bırakıyordu. O zaman yapılacak iş çekmeceyi açıp bunları avuçlamaktı. Bunlar da genellikle çocuklara yarıyordu. Böylece, Olivier iki oyun arasında bunlardan bir avuç dolusu alıp ağzına attı.</p>

  <p>Her zamanki gibi, sonunda onu farkettiler. İnce bıyıklı bir garson Olivier’nin kıçına elindeki bezle vurup «yaylan bakalım» dedi. Dışarı çıkınca Olivier n’apacağını bilemedi. Bu kadar erken dönmek olmazdı. Labat sokağının aşağısından Ornano bulvarına, Barbés bulvarından Chapelle’e gidebilir, Clignantcourt sokağından vurunca Rochechouart bulvarına çıkabilirdi. Böyle yapacak olursa, Pigalle’e, Blanche’a, Clichy’ye çıkan kalabalık ve ışıklı caddeleri izleyecek, o güzelim Coulaincourt sokağından geçerek hareket noktasına ulaşacaktı. Ama böyle yaparsa, kalabalığın arasına girmiş olacağı için vazgeçti. <i>Café des Artistes</i>’ın karşısında, kestane ağacını çevreleyen demir kafese dayanarak bir an düşündü. Burası <i>Oriental</i>’den daha sakindi. Teraslarda ailelerin oturdukları, göbekli adamların kalın kulplu büyük bardaklardan biralarını yudumlayarak, iskambil, tavla, barbut oynadıkları görülüyordu.</p>

  <p>Başkalarının sıcaklığını duyarken niçin birdenbire şurasından kırık bir ses yükselmişti? Onulmaz bir yara gibiydi bu hüzün, annesiz, kız kardeşsiz Olivier hiçbir zaman kavuşamayacağı bir şey aramak için akşamları hep böyle karanlıkta dolaşacağını düşündü.</p>

  <p>Ne yapacağını bilemedi. Karşısına çıkan bunca yoldan, bunca sokaktan herhangi birine sapmanın önemli olmadığım farketti hüzünlenerek. Becquerel sokağının merdivenlerinin orda saklandığı geceden daha karanlık olan geceyi düşündü. Demek ki akşamları, binanın kapısı kapanıyordu. Lambert sokağına daldı, çünkü en yakın olanı oydu. Becquerel merdivenlerine kadar gidip basamaklardan çıktı. Kendinden kaçmanın bir yoluydu bu. Çıkarken, saklandığı binayı, Virginie’nin vergilerini yatırdığı Vasıtasız Vergiler Dairesi’ni, ışıklı tabelâsı dikine asılmış Becquerel otelini gördü. Tepe noktasına gelince başını çevirip Paris’e baktı.</p>

  <p>Bütün şehir sanki iri bir kedi gibi mırıldıyordu. Öylesine sırlarla doluydu ki bunları sezinleyen çocuk ürktü. Sanki gecenin sultanıymış da kudretini gösteremiyormuş gibi kendini hem zavallı hem güçlü hissetti. Bir trabzandan aşağıya kaymak, yuvarlanmak, yok oluncaya kadar yuvarlanmak geldi içinden. Kendini korumak için kollarını kavuşturdu, kazağının kolundaki matem kurdelası eline değdi. Bir parçasını sökünceye kadar çekti. Saplantısından kurtulmak için koşmaya başladı.</p>

  <p>Saules sokağına gelince adı zamanla <i>Lapin Agile</i> olmuş kır evi <i>Lapin A Gill</i>’in önünden ayrılamadı, çünkü Jean Montmartre’ın vaktiyle bir köy olduğunu öğrettiği için, kır evi hakkında bir fikir veriyordu. Evin kapısının önündeki kanepede daima beyaz sakallı bir adam otururdu. Virginie çocuğa bunun Noel Baba olduğunu söylemiş o da buna uzun bir süre inanmıştı. Ama o sokakta oturanlar ona «Büyük Frede» diyorlar ve saygı gösteriyorlardı.</p>

  <p>Olivier kaldırımları eğri büğrü ve yarı karanlık sokaklardan yürüyüp toz içindeki ıssız, geniş arazilerden geçti. Hepsinin de sadece çocukların bildiği Balçıklı arsa, Gaydalı arsa, Yalnız kadın arsası, Yeraltı tüneli arsası, Hayaletler arsası gibi gizemli adları vardı. Buraları Paris’in bakir topraklarıydı ama üzerlerine <i>İnşaat alanı</i> diye yazılı levhalar dikilmiş ve yavaş yavaş binalarla dolmaya başlamıştı. Boş olanlarında ise berduşlar kalıyor, çiftler çukur yerlere sığınıyorlar, gezgin çingeneler buralara abdest ediyorlardı ve apaşların buralarda buluştuklarından söz ediliyordu. Bazen de bitişik sokaklarda oturanlar çöpçülere bahşiş vermemek için geceleyin eski sobalarını, yayları kopmuş somyalarını, çöplerini gizlice bırakıyorlardı.</p>

  <p>Bütün büyük katedrallerin çevresindeki sokaklar gibi, adları henüz pek ünlü olmayan basit ve engebeli sokaklar vardı: Saint-Vincent sokağı, l’Abreuvoir sokağı, Girardon sokağı, Sainte-Eleuthere sokağı. Ve her sokak başında, her alçak evin üzerinden yuvarlak kubbeli kilisenin beyazımsı duvarları görünüyordu. Olivier, sürekli bir hayranlığa kapıldığını bilmeksizin, ürkek ve kaygılı dolaşıyordu. Yine de bir merak vardı içinde. Geç kalmış bir yolcuya, sevişen bir çifte, gece gezenlere rastlayınca korktuğunu belli etmemek için «Denizciler» şarkısını ıslıkla çalıyor ya da sırtını bir kapıya dayıyor, ellerini cebine sokup sanki evinin önünde hava alıyormuş gibi soğukkanlı görünmeye çalışıyordu. Köpekler geçiyordu, nereye gittiklerini bilmeden, aşırı bir telâş içinde, toprağı koklaya koklaya.</p>

  <p>Uğultuların, akordeon seslerinin, şarkıların, gülüşmelerin, bağrışmaların duyulduğu kırmızı ışıklı kabareleriyle Tertre meydanı bu dolambaçlı sokaklar ortasında, ıssız bir ovada evleri ışık içinde bir köy gibi duruyordu. Çocuk bazen birinin kendi kendine konuştuğunu farkediyor, usulca yaklaşıyor, sonra uzaklaşıyor, tekrar geri geliyor; dar bir sokaktan geçiyor, bir başka sokağa dalıyor ve kendisini çeken bu meydandan bir türlü ayrılamıyor, bir pervane gibi hep onu çeken bu yere doğru gidiyordu.</p>

  <p class="p11">Gece mor tüllere bürünüyordu. Esen rüzgârda bir başkalık vardı. Gökte yıldızlar bir bir sayılabilirdi.. Sokaklar ıssızdı. Eski zaman sokakları gibi bir tuhaf duruyorlardı. Duvarların arkasında düşkünler yurdu, manastırlar, loş yatakhaneler varmış gibiydi. Olivier duvar boyunca yürüdü, bir pencerenin önüne geldi, eğildi; bir siper gibi duran sarı-yeşil iskemlelerin ve madenî masaların arkasına bağdaş kurarak oturdu. Başının üstünde pancurların arasından sigara dumanları geliyordu. Belli ki, içerisi kalabalıktı. Konuşmalar, gürültüler arasında birden bir nakarat yükseliyor ya da hep birlikte açık saçık dizeler söyleniyordu <i>Camaret’nin kızları, Papaz efendi çoban kızına gönül verdi</i> diye. Sonra, çocuğun anlamadığı müstehcen hikâyeler anlatılıyor, bir gülmedir başlıyor, en çok da kadınlar gülüyordu. Bir an bir sessizlik yayıldı ortalığa. Bir adam, Bruant tarzında şiirler okuyordu:</p>

  <p class="p3"><i>Kimseler bakmadı yüzüme Tanrım</i></p>

  <p class="p3"><i>Açım, yerim yurdum yok diye.</i></p>

  <p class="p3"><i>Tanımadı beni insan kardeşlerim</i></p>

  <p class="p3"><i>Yüzüm solgun, gözlerim yaşlı diye.</i></p>

  <p class="p14">Eğlenenler susmuş onu dinliyordu. Pek anlamadığı halde yalnızlığı dile getiren bu mısralar Olivier’yi ürpertiyordu. Gerçi vezin, kafiye sınıfta ezberletilen «manzumeleri» andırıyordu ama bu bambaşka bir şeydi. Şiiri okuyanın kalın ve dokunaklı sesinde köylülerin kabalığı seziliyordu, ama toplumu ve kem talihi suçlayan haşin bir eda vardı:</p>

  <p class="p3"><i>Ama sevgim eksilmedi onlara benim</i></p>

  <p class="p3"><i>Hayatın acı olduğunu onlardan öğrendim</i></p>

  <p class="p3"><i>Bana eşlik etmek isteyen bir kadın,</i></p>

  <p class="p3"><i>Çığlıklarımı işiten bir yürek olmadığı için.</i></p>

  <p class="p12">Olivier annesini düşünmeye başladı. Virginie dükkândaki raflara bakarak dolaşıyor ve onu gözetliyordu. Düşünceli bir hali vardı. Sanki ellerini ona doğru uzatıyor, fakat erişemiyordu. O da kalın bir siste kaybolmuş ellerini bulmaya çalışıyordu. Elini toz içinde bırakan Pantin’in kurak toprağı gözlerinin önüne geldi. Dayanılmaz bir acı çöktü içine. Uyanıkken kâbus görüyordu sanki. Bir başka dünyadan gelen iniltiler duyar gibi oldu.</p>

  <p>Sonra Virginie ona yaklaştı. Gri-mavi ipek bir rob giymişti. Omuzlarında da açık renk kısa bir kürk etol vardı. Saçları bir miğfer gibi parlıyordu. Gözleri, dudakları aydınlanmış gibiydi. Eğildi ve yıldızlardan gelen bir sesle.</p>

  <p>— N’apıyorsun orda? Dön artık! dedi.</p>

  <p>Gözlerini açtı. Karşısında Virginie’ye benzeyen bir kadın duruyordu. Sokakta rastladığı kadınlardan biriydi. Olivier buğulu gözlerle baktı ona. Kolunda siyah incilerle süslü bir gece çantası vardı.</p>

  <p>— Gidip evinde uyumalısın yavrucuğum, dedi.</p>

  <p>Kadın eğildi, çocuğu elinden tutup sığındığı yerden çıkmasına yardım etti. «Seni evine kadar götüreyim» dedi. Biraz ilerde, içtiği sigaranın ateşi karanlığı delen bir adam bekliyordu.</p>

  <p>Ayağa kalkınca, Olivier bacaklarının titrediğini hissetti. Kabarede gürültüler azalmıştı. Derin bir soluk aldı. Elini kadının elinden çekti ve birdenbire koşmaya başladı. Yokuş aşağı inen ve kaçmasını kolaylaştıran sokakta alabildiğine koşuyordu. Serin hava ağzına doluyor, göğsü ağrıyordu. Labat sokağında 77 numaranın önüne gelince durdu. Kapının ziline var gücüyle bastı.</p>
</body>
</html>