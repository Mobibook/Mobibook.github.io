<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Dokuz</i></b></span></p></h4>

  <p class="p9"><span class="t8"><b>O</b></span>livier sokakla kaynaştıkça, kapalı perdelerin ardındaki sırlara erdikçe benliğinin bir yanı geçmişe yöneliyordu hep. İpliklerden, yumaklardan, iğnelerden, makaslardan, kurdelâlardan ve lâstiklerden oluşan bir evren ayrışıp eriyor, tuhafiye dükkânının büyüsü yepyeni sevinçler arasında dağılıveriyordu. Çocuğun allak bullak olmuş beyninde insan yüzleri üst üste geliyor, birbirine karışıyordu. Virginie’nin yüzü canlılığını yitiriyor ve gölün yüzeyinde bir olay, bir olgu, bir raslantı sonucu sarışın, hareketsiz, korkunç ve düşünceli bir yüz belirinceye kadar Mado’nun ya da Élodie’nin yüzüyle içice geçiyordu.</p>

  <p>Élodie yeni ütülenmiş, sıcak ve temiz çamaşır kokan bir gömlek uzatıyordu ona. Dirseğindeki yamaya bakıp ekliyordu ardından: «O kadar güzel yama yapardı ki annen!»</p>

  <p>Çocuğun yüzünü birden bir ateş basıyordu. Yarı çıplak, divana oturup, beyaz iplikle dikilmiş yamaya bakakalıyordu. Uykuya dalan bir zekâyı uyandırmak için Élodie’nin bir başka şey söylemesi gerekiyordu. Hiçbir işe yaramayan çantasına bakıyordu, giyinip çıkıyordu sonra; çocukların arasına karışıyor, kendisinin «elebaşı» olduğunu anlatan Toudjourian’ı dinliyor, ya da bisiklet pompasını avucunun içinde inleten Anatole’u seyrediyordu.</p>

  <p>Bir sabah, Riri’nin, <i>Bordeaux</i>’lu kadının oğlu Jean-Jacques’a, «ağlama artık, yine göreceksin anneni» dediğini işitti. Birçok kere işittiği bu söz, yeni bir gerçekliğe bürünüyordu onun gözünde. Ama kendisine aynı şeyi söyleseler, belki de «Hayır artık onu görmeyeceğim» diyecekti.</p>

  <p>Yakışıklı Mac göründü karşıdan, adalelerini oynata oynata Labat sokağının küçükler çetesine yaklaşıyordu. Aralarına karışmaya can atıyor ama, yaşı buna elvermediği için küstah tavırlar takınıyor, kendisine özenmelerini istiyor, üzerlerine saldırıyor, sonra bir boğa güreşçisinin çevikliği ile birdenbire geri dönüyordu. Pazılarını şişiriyordu, gömleğinin manşetlerini aşağı çekiyor, Jules Berry’varî kayıtsız hareketlerle saatine bakıyordu. Ünlü dansörleri, opera şarkıcılarını taklit ederek olduğu yerde taş kesiliyordu. Büyüklerin gülüp geçecekleri bu hareketler küçükleri etkiliyordu.</p>

  <p>Öne doğru ard arda yumruk atıyor, en yakınındakilerin çenelerine kroşeler indiriyordu. Olivier’ye doğru bir aparküt çakarak: «Karşıla bakalım şunu aslanım!» diyordu.</p>

  <p>Çocuk hemen gardını alıyor, olduğu yerde zıplıyordu. Arada sırada antrenman yapıyor, Loulou’yu ya da Capdeverre’i yumrukları sıkmadan dostça dövüşmeye zorluyordu. Bir yerlerden bir ip bulmuştu, ip atlıyordu bununla. Diğerleri ona «sen kızsın» diyorlar ama o:</p>

  <p>— Kız değilim ben, boksörüm, diye yapıştırıyordu cevabı.</p>

  <p>O zaman, ipi cebine koyarak gölgesiyle boks yapmaya başlıyordu. Max Shmeling ya da Primo Carnera, diyordu gölgesine. Bazen yumruk indiriyor, bazen de yumruk yiyordu. Kendi çenesini yumrukluyor, sanki müthiş bir yumruk yemiş gibi yere düşüyordu. Sonra, önünde serili yatan fakat görünmeyen vücudun tepesine dikiliyor başlıyordu saymaya. Dokuz derken kalkıp rakibinin üzerine atılıyordu.</p>

  <p>Bir sabah Olivier, Ramey sokağında kurulan pazara gitmişti Élodie’yle. Genç kadın lahana seçiyordu. Mac, ıslıkla bir Amerikan şarkısı çalarak birden yanaşıvermişti. Bir lahanayı top gibi oynatmaya başlamıştı kafasının üzerinde; sonra dirseğinden tutmaya kalkışmış kadını, ama Élodie kendini yavaşça çekerek umursamaz bir bakışla:</p>

  <p>— Haydi basın burdan; vaktinizi boşuna tüketiyorsunuz. Hem dikkat edin, matbaacıların da kolları kuvvetlidir.</p>

  <p>Bunun üzerine Mac, kızgın kızgın bakan satıcı kadının gözleri önünde Élodie’nin sepetini lahanalarla doldurmaya başlamış, hepsinin içinde bebek var bunların, demişti. Uzaklaşırken de:</p>

  <p>— Olamaz böyle bir şey, gerçekten olamaz diye eklemişti.</p>

  <p>Élodie, «Bu gibilerle arkadaşlık etmesen olmaz mı?» diye söyleniyor Olivier’ye, bir yandan da sepetindeki lahanaları boşaltıyordu.</p>

  <p>Élodie, kadın, erkek herkesten çekiniyordu Paris’te. Merdivenlerde Mado kendisine rastladığında, «Günaydın Madam» dese içtenlikle, ona bile yarım ağızla cevap veriyordu. Prenses daha sonraları, çocuğa:</p>

  <p>— Küçük kuzenin bir hayli güzel, demişti. Giyinmesini, makyaj yapmasını da bir bilse.</p>

  <p>Ama Jean göz açtırmıyordu, genç karısını şehrin insanı baştan çıkartan cazibelerine karşı – dudak boyası ve permenat dahil – koruyordu.</p>

  <p>Olivier bütün bir gün boyunca avare avare dolaşıyor, gördüğü şeyleri seyrediyor, çevresine kulak veriyordu. Sandallarının ucuna baka baka ilerliyordu: Sağ, sol, sağ, sol. O zaman sanki yer, ayaklarının altında kayıyor, koşuyormuş gibi bir duyguya kapılıyordu. Gözlerini kaldıracak olsa adımlarını unutuyor, hiç hareket etmediğini sanıyordu. Böylece, bütün sokaklar yer değiştiriyordu. Burnuna karabiber, karanfil, tarçın kokuları geliyordu. Bir kuyumcu dükkânının vitrininde yanan ampuller, mücevherlerin her birinde yansıyordu. Müşterinin biri taraçaya oturmuş, fincan tabaklarına bakıyordu dertli dertli. Kadınlar dizi dizi saç makinelerinin altına girmişlerdi. Taksiler oyuncak otomobiller gibi arka arkaya sıralanmıştı yollarda. Bir İtalyan mezecinin dükkânında tozlu sosislerle jambonlar tavana asılmıştı. Mezurasını boynuna geçirmiş bir terzi müşteri bekliyordu.</p>

  <p>«Sayın bayan» diye seslenip tahta bir arabayı iterek geçen iki kız çocuğu pembe elbiseli bebekler satıyorlardı. Genç bir Arap ağzındaki kamışla sabun köpüklerini havaya üflüyor, sonra da tutmaya çalışıyordu. Lécuyer sokağındaki oto tamircisi, benzin pompasının kolunu hareket ettirirken, omuzlarına kadar doldurduğu hasır sepetleri satmaya çalışan çingene kadına «hayır, istemez» diyordu. Daha ilerde kırmızı önlüklü dört çocuk elele tutuşmuşlardı, hem dönüyorlar hem de <i>döndükçe dönelim</i> diyorlardı bıkıp usanmadan.</p>

  <p>Olivier ikide bir duruyor, dudaklarında belli belirsiz bir gülümseme, soran gözlerle bakıyordu. Bazen adını tekrarlıyordu içinden: «Olivier, Olivier.. Olivier.» Sonra da soyadını: Châteauneuf, Châteauneuf.» Derken ikisini birden söylüyordu: «Olivier Châteauneuf, Olivier Châteauneuf.» Ben değilim bu adın sahibi diye kendini inandırıncaya kadar devam ediyordu oyuna. Tıpkı sınıfta Bibiche’in kimlerin «namevcut» olduğunu bildiği halde herkesin adını teker teker okuyup yoklama yapmasına benziyordu bu: Allard? – Burada, Bédarieux? — <i>Buradayım</i> efendim! Blanchard? – Yoldayım efendim (cezalı kalıp 50 satır yazmaya malolacaktı bu hareketi Blanchard’ın), Châteauneuf? – Buradayım, Carletti? – Gelmedi efendim, Capdeverre? – Anladık, buradayız işte! (Tabii, arsız Capdeverre’e 100 satır ceza), Coulon, Delage, Delalande? – Buradayım, buradayım efendim. Sonunda bir tekerleme haline geliyordu bu.</p>

  <p>Junot caddesindeki bir kitabevinde geniş alınlı, kalın gözlüklü bir yazar, kitaplarını imzalıyordu. Bir törene gidecekmiş gibi resmî giyinmiş, pervaneyi andıran bir papyon kravat takmıştı. Kolalı gömleğinin manşetleri dışarı sarkıyordu, dolmakalemini elinde tutuyor, imzalaması için kitap uzatanları kurnaz kurnaz ve halinden memnun bir bakışla süzüyordu. Hatta gözlerinde alaycı bir ifade bile vardı. Arada sırada başını kaldırarak atıyordu imzasını. Kitap imzalatacaklar ışığın çevresinde dönen pervaneler gibi üşüşmüştü başına. Olivier bu garip adamı vitrinin dışından bir süre seyretti ve bir ara ikisi de göz göze geldi. Çocuk adama dilini çıkartmak için can atıyordu, fakat havaya anlaşılmaz harfler yazıyormuş gibi yaparak uzaklaştı.</p>

  <p>Bazen «efendiden» bir adamı izliyor, bastonunu hep öne atışını ve her seferinde ucunun toprağa değişini gözlüyordu. Şarlo gibi yürüdüğü de oluyordu. Kollarını ileri uzatıp gözlerini yumuyor ve uyurgezerleri, körleri taklit ederek gidiyordu.</p>

  <p>Kumları insanın ayakları altında çıtırdayan meydanlara, Coulaincourt sokağı yakınındaki kibar semtlere de uzanıyordu. Bu birbirine dikey sokaklarda villalar hep çiçekli bahçeler içindeydi ve resim atölyeleri ışıklı vitrinleriyle dikkati çekiyorlardı. O zaman şehir geçmişten değil, daima gelecekten söz eden Lucien’in düşlerindeki gibi güzelleşiyor, sürgünleri, açıklık yerleri, zengin bitki örtüsü, mantarları, dev ağaçları, taştan çiçekleri, sincapları, kuşları ve insan denilen garip hayvanları ile başlı başına bir orman haline geliyordu.</p>

  <p class="p10"><b>*</b></p>

  <p>Bir sabah sokak, hiç beklemediği bir şeyle uyandı: Bougras’nın penceresine kenarları sırmalı, kocaman bir bayrak asılmıştı. Bayrağın üzerindeki gümüş yaldızlı yazılar kumaşın kıvrımlarından ötürü okunamıyordu.</p>

  <p>Bunu görenlerin bir kısmı gülümsedi, çünkü bu bayrak kurşuni duvarlara bir renk katmıştı. Diğerleri, sözgelişi, Gastounet, bundan ihtilâlci bir anlam çıkardılar ve yer yer tartışmalar başladı. Akşam olunca Bougras bayrağını katlayıp kaldırdı, bazıları rahat bir nefes aldı.</p>

  <p>Aradan iki gün geçtikten sonra bayrak yine asıldı, Gastounet bütün bir sabah boyunca, bayrağa kızgın kızgın bakarak dolaştı durdu. Hatta bir keresinde «Moskova’ya!» diye bağırdı ama, Bougras pencerede görünmedi. Akşam, bayrak ortadan kalktı ama ertesi sabah yine asıldı. Bunun üzerine mahallenin bir kısmı söylenmeye başladı, gruplaşmalar oldu, tartışmalar başladı ve Dardard’da çalışan işçilerden biri, karısının kışkırttığı Grosmalard ile az daha kapışacaktı.</p>

  <p>Ertesi gün Bougras, bayrağının yanında piposunu tüttürür ve dumanlarının gökyüzüne doğru yükselişini seyrederken işe polis karıştı. İki memurla birlikte gelen komiser, belediyenin emri gereğince bu bayrağın derhal kaldırılmasını bildirdi.</p>

  <p>— Bir şey mi söylediniz? dedi Bougras elini kulağına götürerek.</p>

  <p>Devlet otoritesini temsil eden komiser bu sefer olanca sesiyle bağırarak ve kelimelerin üzerine basa basa sözlerini tekrarladı. İki polis, başparmaklarını kemerlerine sokmuş, arkasında duruyorlardı:</p>

  <p>— Anlaşıldı, dedi Bougras. Sadece bu kadarsa, ama bir parça sabredin.</p>

  <p>Piposunu pencerenin pervazına vurarak boşalttı, tekrar tütün doldurup kibrit bulmak için odasına girdi. Piposunu tüttüre tüttüre geri döndü ve komisere de tütün ikram etti. Adam sertçe reddetti. Bougras, bu sefer, yeleğinin iç cebinden kırmızı kaplı küçük bir kitapçık çıkartarak, bunun Medeni Kanun olduğunu ve her Fransızın bunu okuyup üzerinde düşünmesi gerektiğini söyledi. Yaprakları karıştırarak:</p>

  <p>— Yasaklamanız kaçıncı maddeye dayanıyor? diye sordu.</p>

  <p>— Maddeye falan dayandığı yok. Yasak işte.</p>

  <p>— Öyleyse hangi maddeye göre yasakladığınızı söyleyin bana, dedi Bougras.</p>

  <p>— Tartışmak gereksiz, dedi komiser. Bougras atıldı:</p>

  <p>— Ne diye korkuyorsunuz komiser bey? Canınızı sıkmak istemem ama bazı şeyler sormam gerek.</p>

  <p>Başladı Medeni Kanunun maddelerini okumaya. Okuduklarının çoğu doğrudan doğruya konuyla ilgili maddeler değildi.</p>

  <p>Kalabalık gittikçe artıyordu. Bir yanda Gastounet, Grosmalard ve fırıncı duruyor, kanuna uyulması gerektiğini hesaplıyorlardı. Öbür yanda biraz eğlenmekten başka bir şey düşünmeyenlerle çocuklar ve bu işi ciddiye alan birkaç kişi. Bougras «penceremi şerefli ve vatanseverliğime yaraşır bir bayrakla süsleyebileceğim konusunda, kanun bana her türlü hakkı tanımıştır,» diyerek itiraz ediyordu. Gastounet: «Bir de kalkmış vatanseverlikten bahsediyorsun» diye bağırdı.</p>

  <p class="p11">Komiser sinirlenmeye başlamıştı. Polisler, kalabalığa «dağılın bakalım, ne duruyorsunuz» diyorlardı. Onlar da; «ne olmuş yani sokak herkesin malı değil mi, orda da duramazsak nerede duralım?» diye veriştiriyorlardı. En sonunda komiser, kesin emrini verdi ve adamlarından biri duvara merdiveni dayadı. Bu hazırlıklar yapılırken, pencerelerin birinden biri şarkı söylemeye başladı:</p>

  <p class="p3"><i>Cesaretiniz varsa eğer meydan okumaya,</i></p>

  <p class="p3"><i>Bizim yüce bayrağımıza.</i></p>

  <p class="p14">Daha memur birkaç basamak çıkmıştı ki Bougras bayrağı çekip salladı. Adamcağız tutmaya çalışıyordu. Bougras ondan daha çevikti. Bir başkası, «Toreador, taşyürekli toreador» diye seslendi. Bir çocuk getirdi gerisini: <i>Eli şişli, yüreği sisli toreador. </i>Ve şarkı devam ediyordu pencereden.</p>

  <p class="p3"><i>Akan kan işçinindir</i></p>

  <p class="p3"><i>Akan kan işçinindir.</i></p>

  <p class="p12">Son darbeye iyice hazırlanmış olan Baba Bougras beklenmedik bir şey yaptı. Bayrağını açıverdi ve herkes, üzerindeki «Sömürgeler 2. Piyade Alayı» yazısını okudu. Ve Bougras bir Belediye Başkanı edasıyla nutka başladı:</p>

  <p class="p12">— Vatandaşlarım, dalgalandığını gördüğünüz şu bayrak, Sömürgeler Ordusunun, anlı şanlı Sömürgeler Ordusunun bayrağıdır. Bayrağımı kaldırmadan önce siz polis memurları ve siz sayın Gastounet onu askerce selâmlamalısınız.»</p>

  <p>Bütün sokak katıla katıla gülmeye başladı. Delikanlılar, hep bir ağızdan söylediler; «Selâm bayrağım sana, selâm bayrağım, selâm» marşını, işi kısa kesmek için, komiser şapkasını çıkarıp selâmladı. Merdivenlerdeki polisler de selâma geçtiler. Gastounet de elini şakağına götürür gibi yapıp yarım yamalak bir selâm verdi. Bougras ancak bundan sonra bayrağını sardı ve kıs kıs gülerek penceresini kapattı.</p>

  <p>«Bougras»nın son numarası türlü türlü yorumlanacak ve sadece kaşarlanmış maskaraları hoşnut edecekti. Bu arada Olivier, olayı ballandıra ballandıra anlatan Loulou’dan öğreniyor ve ömrünün en önemli anlarından birini yaşıyordu.</p>

  <p>Olivier, Coulaincourt sokağındaki çayhanelerden birinde, Mado’nun davetlisi olarak kadife kaplı bir iskemleye oturmuştu. Kadın kendisiyle kibar kibar konuşuyor, sofrada nasıl durması gerektiği hakkında uyarılarda bulunuyordu. Ama bunları belli etmeden, sezdirmeden söylüyordu. Olivier de Mado’yu kibarca dinliyor, boyuna gülümsüyordu. Mado başına tüylü bir şapka, sırtına da açık renk bir tayyör giymişti, her zamankinden daha güzeldi. Çocuğun hoşlanacağı konuları arıyordu. Oysa Olivier’in buna aldırdığı yoktu. Burada, mermer masanın başında, genç kadının karşısında olmak ve yeşil ipek korsajını seyretmek ona yetiyordu. Beyaz önlüklü garson kızları izliyordu. Saçlarına taktıkları fiyong kurdelâlara bakıyordu. Pastaları, kenarları işlemeli tabaklara koymadan önce, gümüş bir maşayla tutuyorlardı. Bitişik masada sarı örgülü iki küçük kız, pos bıyıklı babaları ile birlikte pasta yiyorlardı. Adam baston yutmuş gibi oturuyor, çocuklarının gevezeliklerini dinliyor, arada bir hoşlandığını belli ediyordu. Kızlar, kaçamak bakışlarla Olivier’yi süzüyorlardı, sonra da kibirli kibirli ve iğrenmiş gibi bakışarak gözlerini kaçırıyorlardı. Olivier, niçin ayaklarına baktıklarını ve neden başının üzerindeki bir noktaya gözlerini diktiklerini kendi kendine soruyordu.</p>

  <p>Ama gelecek yaz tatilinden, hiç görmediği denizden, çocuk bahçelerindeki kumlara benzediğini sandığı plajlardan söz eden Prenses’in büyülü sesiyle hemen kendine geliyordu. Deauville’deki tiyatroları, gazinolarda, at yarışlarında boy gösteren ünlü kişileri, kuytu yerlerde yapacakları gezintileri, golf oyununu anlatıyordu Mado. Çok güzel boyanmış yumuşacık dudaklarından tatlı sözler, karşısındakini mutlu eden kelimeler dökülüyordu. Bir şarkı gibiydi konuşması.</p>

  <p>Pastayı atıştırırken, Olivier ne zamandan beri sormak istediği şeyi sordu:</p>

  <p>— Şey, Mado.., doğru mu acaba?</p>

  <p>— Neymiş o yavrucuğum?</p>

  <p>— Sizin bir <i>taksi şoförü</i> olduğunuz?</p>

  <p>Kadın kaşlarını çattı, bir şey anlamadığını belirtircesine. Olivier kıpkırmızı kesilmişti. «Bana demişlerdi ki,» diye mırıldandı özür dilemek için. Pencerelerde birbirlerini çekiştiren mahalle karılarına benzetiyordu kendini.</p>

  <p>Mado bir Primerosa sigarası yaktı, fincanı tabağa koyarak ciddi ciddi konuştu:</p>

  <p>— O da nerden çıktı? Görüyorsun işte, taksim yok benim. Bütün gün elbise giyip elbise çıkarmaktır işim. Mankenim ben.</p>

  <p>Olivier mankenin ne anlama geldiğini kavrayamamıştı. Erkekler için kullanılan bir kelimeydi. Üstelik, Virginie’nin, üzerinde elbiseleri prova ettiği cansız bir şeyi hatırlatıyordu ona.</p>

  <p>Aklından bunlar geçerken Mado birden gülmeye başladı.</p>

  <p>— <i>Taksi şoförü!</i> Ha, anladım, aman Yarabbi, şu insanlar da ne kadar budala oluyorlar. Sen değil canım, insanlar. Vaktiyle taksi-girl olarak çalışmıştım da. Taksi şoförlüğü ile ilgisi yok bunun. Dans ederek para kazanırdım.</p>

  <p>Daha fazla açıklamayı gerekli bulmadı: «Anladın mı şimdi?» diye sordu. Oysa çocuk, Mado’nun bakışlarının hüzünlendiğini farketmemişti.</p>

  <p>— Biraz daha kek ister misin? dedi Mado.</p>

  <p>Cevap vermesini beklemeden tabağına koydu ve çayının içine bir dilim de limon attı. Dalıp gitmişti: Reflektörler, bakınca gözleri kamaştıran, ama sadece dans pistini aydınlatan garip bir ışık yansıtıyordu ve geometrik çiçek şekilleriyle bezenmiş bir setin üzerinde derme çatma bir orkestra vardı, karşı tarafta da müşterilerin kendilerini dansa kaldırmalarını bekleyen taksi-girl’ler duruyordu. Adam ortası delinmiş bir bilet tutuyordu elinde. Kız, sinemalardaki yer göstericiler gibi, bileti alıp ortasından yırtıyor, yarısını bir kutuya atıyor, öteki yarısını da çantasına koyuyordu. Bu yarı-bilet ücretten payına düşeni gösteriyordu. Genellikle iyi davranan bir yabancıyla dans ediyor, dans bitince elini öptürüyor, geleneğe uyarak orkestrayı alkışlıyorlardı. Sonra, diğer taksi-girl’lerle birlikte yerine dönüyor, alkol taklidi alkolsüz bir içkiyi yudumluyordu: Viski yerine soğuk çay, içki yerine de Vittel beyaz şarap içiyordu.</p>

  <p>Mado hayatının bu sıkıcı devresini unutmak için zorladı kendini. Olivier, elinde çikolatalı pasta çatalı, bir şeyler söylemeliyim, diyordu kendi kendine, ama sokakla ilgili konulardan başka bir şey gelmiyordu aklına ve bunları anlatmakla Mado’nun canını sıkacağını sanıyordu. Yine de dayanamayıp konuştu:</p>

  <p>— Lucien adlı bir dostum var. Evi radyoyla dolu, boyuna müzik çalıyor. Lambert sokağında oturuyor...</p>

  <p>— Evet, seni dinliyorum, dedi Mado.</p>

  <p>— Sonra yakın dostum Bougras var, bir de Madam Albertine.</p>

  <p>— Ama seninle yaşıt arkadaşların da var değil mi?</p>

  <p>— Hem de bir sürü! Loulou, Capdeverre. Her şeye rağmen arkadaşız biz... şey olduğu halde. Yani birçok arkadaşım var, Mahalledekilerin «Örümcek» dedikleri arkadaşımın adı Daniel’miş, kendisi söyledi bana. Ama ortalarda görünmüyor artık.</p>

  <p>Mado cevap vermediği için, konuşmasına devam etti.</p>

  <p>— Hasta mı acaba?</p>

  <p>— Belki de, dedi Mado, kayıtsız bir sesle.</p>

  <p>— Bir de Mac var, reistir o. Bana döğüşmesini o öğretti, diyerek pazularını şişirdi.</p>

  <p>— Hay Allah, dedi Mado.</p>

  <p>Olivier başını önüne eğdi. Mado’nun canını sıkıyorum galiba, dedi içinden. Yaşım büyük değil diye kızdı kendi kendine. Mac ya da Jean kadar olsaydı, ona sinemadan, sporlardan, tiyatrodan bahseder, belki de onu güldürürdü bile. Hatta o zaman Mado, kendisine, «Ne kadar da hoşsun, insan seninle oldu mu hiç sıkılmıyor» derdi. Umutsuzluğa kapıldı, çelimsiz kollarına baktı, ufacık mini minnacık hissetti kendini, bir eziklik bürüdü içini, Mado’nun güzel yüzüne, düzgün burnuna, pırıl pırıl saçlarına takıldı gözleri, belli etmeden bakıyordu. Güzelliği biraz hüzünlü bir hal veriyordu ona.</p>

  <p>Ama yine de burada bulunmaktan mutlu görünüyordu Mado, herhalde kek çok güzel de ondan mutlu, diye düşündü Olivier. Mado çantasını açıp hesabı ödedi garson kıza. Hareketleri zarif ve ölçülüydü; kendinden bu kadar emin olduğu için Olivier biraz içerliyordu ona. «Tıpkı bir anne» gibi diye düşünüyordu ve hiç de hoşlanmıyordu bundan. Mado’ya kendince âşık olduğunu bilebilir miydi ki?</p>

  <p>— Hoşuna gitti mi?</p>

  <p>— Oh, evet!</p>

  <p>Mado’nun parfümlü beyaz eli yanağını okşamak için yaklaştı, Olivier daha iyi hissedebilmek için yüzünü uzattı. Elini yakalayıp öpücüklere boğmak istiyordu. «Oh, Mado, Mado» diye mırıldandı, öylesine derindi ki bakışları Mado bir an sıkıldı.</p>

  <p>— Pekâlâ. Şimdi beni bırak bakalım. Bir arkadaşa telefon etmem gerekiyor, dedi belli belirsiz gülümseyerek.</p>

  <p>Ciddiyetle sıktı Mado’nun elini. Tabii biraz da sertçe; çünkü içtenlikle el sıkmak gerektiğini duymuştu. Arsız arsız konuşan iki küçük kıza göz ucuyla bakarak, sanki bir kilisedeymiş gibi, ayaklarının ucuna basa basa çıktı.</p>

  <p class="p10"><b>*</b></p>

  <p>Olivier arkadaşı Loulou’nun, burnunu kıvırışına, garip küçük ağzını büküşüne, «bitli başını» kaşıyışına, tuhaf yüzünü daha da gülünç hale getirişine bayılıyordu. «Ne acayip bir vücudu var şu oğlanın» diyordu Albertine. Sonra Olivier’ye bakarak ekliyordu: «ikinizin de birbirinizden kalır yanı yok.»</p>

  <p>Loulou haşarılık yapmadığı zamanlar Olivier gibi düşünceli ve mahzun olmuyordu. Çenesi durmadan işliyordu: Kelime oyunlarına başlıyor, şarkı söylüyor, babasının öğrettiği anlamsız cümleleri sıralıyordu. Parmağını kaldırıyor, saplı bir gözlüğü elinde sallayarak gülünç bir sesle kekeleye kekeleye okuyordu: «<i>Çam ağacından bir taş üzerine oturmuş 90’lık bir ihtiyar, basılmamış bir gazeteyi sönmüş bir mum ışığında okuyordu.</i>» Başını sallayarak ve kurnazca bir edayla devam ediyordu: «<i>Hayır, hiç kimse bilemez bunu.</i>» Usandırıcı bir sessizlikten sonra, «<i>Hayır, çörek sepetini gaz bidonunun musluğu altına kimin koyduğunu hiç kimse bilemez</i>», diye ekliyordu.</p>

  <p>Loulou’yla beraber olunca can sıkıntısı nedir bilmezdi insan. Ceplerinde oyun oynamaya yarayan bir şeyler bulunurdu daima: Zarlar, kediye kaptırmamaya çalışarak, içine bir fare koyduğu saydam bir kutu, sırrını sadece kendisinin bildiği birbirine geçmiş eğik çiviler... Bunlar da olmazsa, «taş, kâğıt, makas» oyunu oynayalım der, ya da bir sicim alır ve testereyle odun biçelim nalını paramparça olmuş Nicolas anneye şarkısını söyleyerek arkadaşıyla oynamaya başlar veya «karşısındakini açmaza düşüren» bulmacalar sorar, daha sonra da, ben baş harfini söyleyeceğim, sen hangi meslekten olduğunu bileceksin derdi ve başlardı sıralamaya:</p>

  <p>— Ö...N.</p>

  <p>— Öğretmen!</p>

  <p>Tabii buna benzer birçok kelime olduğundan boyuna saymak gerekiyordu: Olivier sesli ve sessiz harfleri sıralıyordu ve her yanlış için, Loulou ceza hanesine, tebeşirle bir çizgi çiziyordu. Sonunda Olivier, sadece asılmaya değil, diri diri yakılmaya da mahkûm ediliyordu. Loulou gülerek, enayi, «Öğretmen» değil, «Öğlen» diyordu. Ama Olivier, «öğlen» meslek adı değil ki diye itiraz ediyordu.</p>

  <p>Bir de kuralları iyice belirlenmemiş oyunlar vardı. Sözgelişi, «asker olacağım» diye başlanıyor, akla gelen her şey söyleniyordu: «Asker olacağım ve elmalı pasta yiyeceğim»; Bu sefer Loulou başka bir oyun tutturuyor, «Ya şusun ya da busun, bil bakalım nesin» diye tekrarlıyordu: Olivier sonunu bir türlü getiremiyordu, hatta bir gün «Ben ya budalayım... ya da budalayım» deyiverdi.</p>

  <p>— Günaydın bayan Haque.</p>

  <p>— Girin bakalım haylazlar. Böreğin kokusunu aldınız değil mi?</p>

  <p>İkisi de, mis gibi kokan böreklere dayanamayıp içeri dalmışlardı. Ama buna karşılık, kızının dünyanın her yerini dolaştığından söz eden Albertine Haque’ın anlattıklarını dinlemek zorunda kaldılar. Albertine vaktiyle genç ve güzel olduğunu, erkeklerin evlenmek için peşinden koştuklarını anlattı durdu. «Ne diye kabul etmedim, şimdiye zengin bir kadın olacaktım» dedi. Erkeklerin kendisini kıskandıklarını belirterek; «Herkese kendini beğendirmek imkânsızdır, hiçbirimiz melek değiliz,» dedi. En sonunda da, bir Hintli sihirbazdan, mektupla öğrendiği sırlardan ve dolayısıyle de iskambil falına baktığından söz etti.</p>

  <p>Kendini iskambil falına kaptırdığı sırada berduşun biri pencereyi tıklatarak:</p>

  <p>— Açım, hanımcığım, Allah rızası için bir sadaka, dedi.</p>

  <p>— Sakın içkiye susamış olmayasın?</p>

  <p>Yine de adama birkaç kuruş verdi. Çocuklar berduşun, «kalbini ferah tut, Tanrı bu iyiliğini mükâfatlandırır,» dediğini duyunca kıs kıs güldüler.</p>

  <p>Albertine pencerenin kanatlarını kapattı ama pazardan dönen kadınların sesleri yine de duyuluyordu: Hayat pahalılığından ve gün boyunca yaptıkları işlerden söz ediyorlardı: «... Derken, çalar saatim başladı çalmaya... Hay Allah kahretsin, erkenden geberip gideceğiz, dedim kendi kendime, onbeş dakika daha uyudum, sonra kalkıp tuvalete gittim. Ve sonra çamaşırlarımı ıslattım, sonra yerleri sildim, sonra da...» Her taraf toz içindeydi, elde avuçta para yoktu, iyi niyet, minnet duygusu, dostluk diye bir şey kalmamıştı. Millet «kan ağlıyordu». Herkes kendi derdine düşmüştü. Mutsuzluk alıp yürümüştü. Bir didişmedir gidiyordu:.. Birkaç adım attıktan sonra yine başladılar, sesleri uzaklaştı, derinden derinden geliyordu artık.</p>

  <p>Loulou dirseklerini masaya dayamış, iskambil falına bakan Albertine’in anlattıklarını dinliyordu. Olivier, içinde yapma bir yumurta duran porselen bir yumurtalığı seyre daldı. Aklı başka yerdeydi. Yarı yuvarlak masanın başında, annesinin yanına oturmuştu. Virginie rafadan yumurtaya banması için ekmeği ince uzun dilimler halinde kesiyordu. Kulplu kırmızı tenceredeki kaynar suyun içinde yumurtalar fokurduyor, Virginie dudaklarının ucuyla 180’e kadar sayıyordu.</p>

  <p>Sokağa çıktıklarında, Loulou kendisinden ayrılırken Olivier kaygılı bir sesle:</p>

  <p>— Daniel hiç ortalıkta, görünmüyor, dedi.</p>

  <p>— Örümcek mi? Sahi be. Sakın seyahate çıkmış olmasın?</p>

  <p>— Hayır, sanmam. Bunda bir iş var.</p>

  <p>— Belki de ölmüştür, dedi Loulou. Hadi bana eyvallah, eve gidiyorum.</p>

  <p>Tek başına kalan Olivier, yolun ortasındaki iri kaldırım taşları arasından ayakları burkula burkula yürümeye başladı, Örümcek hakkında herkese aynı şeyi tekrarlamıştı. Albertine:</p>

  <p>— Ölümlü dünya bu, bugün var yarın yokuz, demişti.</p>

  <p>Belki Bougras bu konuda kendisini aydınlatabilir, diye düşündü ama, o da sakalını kaşıdı ve Örümcek artık başka bir dünyaya göçmüş gibi.</p>

  <p>— Ha, evet. O mu?... Zavallıcık dünyanın bütün yoksulluğunu omuzlarında taşıyordu sanki, dedi.</p>

  <p>Sokakta kimseye rastlamadığı, Jean da geç geleceği için, Olivier, Lucien’e gitti. Müzik dinlerken buldu onu, tornavidayla da tempo tutuyordu:</p>

  <p>— Dinle bak, ne çalıyor, dedi amatör radyocu Lucien.</p>

  <p>Fakat arkasını bir türlü getiremediği için karısı «Sihirli Fülüt» diye açıkladı. Gürültü yapmamaya çalışarak bulaşık tabaklarını ikişer ikişer kuruluyordu. Bir süre daha dinledikten sonra Lucien konuşmayı denedi: «Milano’da Scala sahnesinde». Fakat Scala kelimesini söylerken tekledi ve başladı kekelemeye. Öfkesinden kıpkırmızı kesildi, ‘hay Allah kahretsin dercesine’ vurdu elini. Sonra bitişikteki adam duvara güm güm indirdi.</p>

  <p>— Kıs şunu biraz, dedi Madam Lucien, bıkkın bir sesle.</p>

  <p>Lucien düğmeyi çevirdi, bir bardak su içti ve hemen hemen hiç teklemeksizin, incecik bir sesle ve çekine çekine konuşmaya başladı. Karısının hastalığına, ekonomik buhrana, savaş teranelerine rağmen mutlu bir gelecekten söz ediyordu. Hayal ettiği şeyler o zaman gerçekleşecek, çiçekler ülkesinde, yeşillikler içinde, mimarların çizdikleri projelerdeki gibi spor alanları, sinema salonları olan bol ışıklı evlerde yaşanılacağına, boş zamanların eğlenceyle, müzikle, oyunlarla değerlendirileceğine inanıyordu.</p>

  <p>— Ben o günleri göremem ama sen belki görürsün, dedi.</p>

  <p>— 2000 yılında mı? diye sordu Olivier.</p>

  <p>— Çok daha önce.</p>

  <p>Ama karısı takır takır öksürmeye başlayınca başını önüne eğdi. Derin bir iç çekerek bebeğe baktı, radyonun düğmesini çevirdi ve hafifçe kısarak müzik dinlemeye başladı. Mahallede «klâsik» müzik dinleyen birkaç kişiden biri de oydu. Olivier, Lucien’in evinde kendisini çok rahat hissediyordu: Sadece onunla çok kolay anlaştığı için değil, sözlerini anlamadığı şarkıların söylendiği, garip, bilinmedik bir dünyada, uzak, erişilmez bir âlemde yaşıyormuş gibi bir duyguya kapıldığı için.</p>

  <p>— Bizim «Örümcek» hiç ortalarda görünmüyor. Yoksa mahalleden ayrıldı mı? diye pek oralı değilmiş gibi sordu.</p>

  <p>— Ga... galiba, dedi Lucien. Alnı soğuk soğuk terleyen karısı:</p>

  <p>— Kendisi için daha iyi oldu, diye ekledi.</p>

  <p>— Gitmem gerek, dedi Olivier. Ama bir süre daha oturup müziği dinledi sessizce. Giderken gönül alıcı birkaç söz söylemek istedi veremli kadına, fakat ne diyeceğini bilemedi. Eğilip solgun ve alev alev yanan yanaklarından öptü. Lucien’e elini uzaüp bir teşekkür çekti yürekten. Amatör radyocu Lucien, omzuna dostça vurarak çocuğu sokağa kadar uğurladı.</p>

  <p class="p10"><b>*</b></p>

  <p>Demek, sokakta insanlar sessiz sedasız göçüp gidebiliyorlar ve hiç kimse umursamıyordu bunu. Olivier annesini düşündü. Tuhafiye dükkânı, konuşmalar, yapılan hizmetler, dostluklar sanki hiç varolmamış gibi, herkes gittikçe daha az söz ediyordu ondan. Yumruklarını sıktı, çenesinin titrediğini hissetti.</p>

  <p>O zavallı kötürüm’ün tek dostu kendisi miydi? Kaderinden sorumluymuşçasına düşünüyordu onu. Bachelet sokağındaki o apartmana gitmeye karar verdi, Örümcek’in, dar koridorda ilerleyebilmek için kötürüm vücudunu yan yan sürüyerek arasıra oraya girdiğini görmüştü.</p>

  <p>Geçitte Plander serserisi omuzladı Olivier’yi. Ama çocuğun birden gardını alıp: «Hadi bakalım, sıkıysa gel» dediğini görünce şaşırdı.</p>

  <p>Plander ters ters baktı, ama geriledi de. Bunun üzerine Olivier, gerçek bir boksör gibi omuzlarını oynatarak gitti peşinden.</p>

  <p>— Tabansız sen de! Yaklaş da göstereyim gününü!</p>

  <p>— İşim olmasaydı asıl ben sana gösterirdim.</p>

  <p>Plander yine geriledi, sağ eliyle kalçasına vurarak ve ayıp bir hareket yaparak uzaklaştı. Olivier kazandığını hissetti ve pek hayret etti buna. Demek kendini kabul ettirmek bu kadar kolaydı! Gard almasını öğreten ve çenesine bir yumruk atan Mac geldi gözlerinin önüne. Örümcek’in girdiği koridora daha bir güvenle daldı.</p>

  <p>İyi ayarlanmamış bir radyodan <i>Paris’ten söz ederken</i>’in cızıltılı sesi yükseliyordu. Bir kadın bir kız çocuğunu patakladı. Zil sesleri arasında, kız çığlığı bastı. Sonra bir sessizlik çöktü ve dikiş makinesinin tıkırtısından başka bir şey duyulmaz oldu. Olivier, sarı duvara çirkin bir yazıyla yazılmış harfleri okudu: Kapıcı asma kattadır. Kir pas içindeki trabzana değmemeye çalışarak çıktı. Kapıcı odasının önünde kül rengi bir kedi duruyordu. Çocuğu görünce miyavladı. Başını ve çenesinin altını okşadı Olivier. Bir ses duydu yukardan: «Kim var orda?»</p>

  <p>Olivier üst sahanlığa kadar çıktı. Uzun boylu, zayıf ve yaşlı bir kadınla karşılaştı. Kadının burnu eğriydi, omuzuna da siyah bir şal atmıştı. Ne istediğini sordu çocuğa. Olivier en tatlı sesiyle cevap verdi:</p>

  <p>— Daniel’i gördünüz mü acaba? diye soracaktım da efendim. Hani şu yan yan yürüyen kötürüm?</p>

  <p>— O mu? Burada değil artık.</p>

  <p>Kadın kesin bir dille söylemişti bunu, üstü başı tütün kokan bu upuzun ihtiyarın öyle korkunç bir hali vardı ki Olivier şaşaladı. Yarım yamalak bir özür dileyerek merdivenlerden hızla inmeye başladı. Bunun üzerine kadın arkasından seslendi:</p>

  <p>— Ne işin vardı onunla?</p>

  <p>— Hiç, kendisiyle konuşacaktım da.</p>

  <p>— Gel öyleyse benimle.</p>

  <p>Kadın cebinden bir maymuncuk çıkardı, beşinci katın kapısını açtı. Beyaz badanalı bir çatı odasına girdiler. Kapının arkasında Boticelli’nin «ilkbahar» tablosunun bir reprodüksiyonu asılıydı. Sıvaları dökülen bu harap odada şaşırtıcı bir şeydi bu. Duvar kâğıdı kaplanmamış, badanalı, bomboş bir odaya ilk defa giriyordu Olivier. Bir bakır karyola, bir bardak içine konmuş bir şimşir, emaye küvetli bir tuvalet masası ve bir ibrikten ibaretti her şey.</p>

  <p>— İşte burada kalıyordu, dedi kadın.</p>

  <p>— Ya, dedi Olivier.</p>

  <p>Kadın topuzundan bir firkete çekip ensesini kaşıdı. Üzerinde birkaç kitabın durduğu başucu masasını işaret etti. Saygıyla yaklaştı Olivier, kitaplardan birini aldı. Yazarının adını güçlükle okudu: Schopenhauer.</p>

  <p>— Durmadan okurdu... Başkalarınınkinden farklıydı onun kitapları.</p>

  <p>Olivier kitabı elinde tutuyordu. Çok ağır bir kitaba benziyordu. Soru sormasına lüzum kalmadı, çünkü bakışları ne demek istediğini anlatıyordu.</p>

  <p>— O bir şey mi? dedi kadın. Şu gördüğün yeri boyamak için günlerce uğraştı. Fırçayı bazen kollarının ucuyla, bazen de <i>ağzıyla</i> ya da dişleriyle tutuyordu. Tavanı bile boyadı. Yavaş yavaş, hiç kimseye bir şey söylemeksizin. Eskiden annesiyle beraber alt katta otururdu. Kadıncağız ölünce oğlu buraya taşındı. Rahmetli sofu bir kadındı. Belki de oğlu bu yüzden çok kitap okuyordu.</p>

  <p>— Öldü mü? diye sordu Olivier.</p>

  <p>— Hayır, insanların kötürümleri bile öyle kolay kolay ölmüyor. Bir sabah acı acı bağırmaya başladı. Aklıma geldikçe hâlâ ürperiyorum. Delirmiş gibiydi. Ateşler içinde yanıyordu. Halini gören komşular hastaneye haber verdiler. Gitmek istemiyordu. Çünkü kötürümdü. Bir daha çıkamayacaktı oradan..</p>

  <p>Olivier gözlerini belerterek baktı kadına, korkmaya başlamıştı şimdi. Duvarlara, karyolaya, kitaplara, gece masasının yanında, yerde duran solgun güle çabucak bir göz attı. Virginie’nin birden beliriveren yüzü ile Boticelli’nin tablosu birbirine karışıyordu. Kadın bütün kabalığına rağmen, çocuğun duru yüzünde, yeşil gözlerinin kuytusunda derin bir acının belirtisini görmüştü.</p>

  <p>— Demek iyi tanıyordun onu?</p>

  <p>— Evet, dedi Olivier, dostumdu.</p>

  <p>— Ama şimdi huzur içinde olacak artık. Kötürümlerin apayrı bir dünyaları vardır.</p>

  <p>Olivier hiç de öyle olmadığını biliyordu. Örümcek, sokağı severdi sadece. Ve sokaktaki insanları. Hattâ kendisini tanımayanları bile severdi. Sanki bir yerlerden Olivier’ye sesleniyordu, ‘yardımıma koş’ diye. Virginie de sesleniyordu. Ama küçücük bir çocuk ne yapabilirdi, nasıl yardım edebilirdi ki?</p>

  <p>— Hadi git artık, dedi kapıcı kadın. Ocakta yemeğim var.</p>

  <p>— Kitaplardan istediğin varsa al, diye ekledi. Kimsenin işine yaramıyor.</p>

  <p>— Alabilir miyim, sahi mi söylüyorsunuz? Demek götürebilirim?</p>

  <p>— Belediye kütüphanesinin bir kitabı da var içlerinde. Onu götürüp iade edersin.</p>

  <p>Olivier kitapları koltuğuna sıkıştırdı. Hem teşekkür ediyor, hem de:</p>

  <p>— Ya dönerse? diye soruyordu.</p>

  <p>— Hayır, dönmeyecek bir daha, dedi kadın Olivier’yi merdivene doğru iterek.</p>

  <p>Elinde kitapları görünce Élodie kimbilir ne diyecekti.</p>

  <p>Ona göstermeden usulca okul çantasına koyacak ve oradan birer birer alacaktı. Ders kitapları okul idaresince verildiği için kendisinin sayılmazdı. Ve bütün öğrenciler aynı kitapları okuyorlardı. İlk defa hakiki kitaplara kavuştuğunu hissetti.</p>

  <p>Pladner ve arkadaşlarının saldırısına uğrarım, korkusuyla koşa koşa gitti. Bir define gibi saklayacaktı kitaplarını. Sanki onları Örümcek, sadece kendisine bırakmıştı. Denize atılan şişeden bahsedildiğini işitmemişti hiç. Parmak Çocuğun yolladığı mesajdan da haberi yoktu. Dostu Daniel’in; kimsesiz, yoksul Daniel’in sırrı ve unutulmaz bakışlarıydı benliğinde yer eden. Bildiği tek şey buydu.</p>

  <p>Labat sokağı bomboştu, hüzünlü bir yalnızlık içinde solmuştu. Bir an sevmez oldu onu insanlarının gitmesine aldırmıyor, onları korumuyordu. Gittikçe uzaklaşıyor, düşman kesiliyordu. Tabeladaki boyalı adı bile hiçbir şey ifade etmiyordu artık. Olivier’nin kalbi küt küt atıyordu, kitaplarını nereye saklayacağını bilmiyordu.</p>

  <p>77 numaralı evin merdivenlerinde buldu kendini. Bodrum kapısının yanında bir köşeye büzüldü ve ağlamaya başladı.</p>

  <p class="p10"><b>*</b></p>

  <p>Olivier ertesi gün, Gastounet ile karşılaştı. Uzattığı iki parmağını istemeye istemeye sıktı. ‘Yine askerlik anılarına başlayacak’ diye ödü kopuyordu. Gastounet, başkalarıyla, ancak kendisinden bahsedebildiği ölçüde ilgilenirdi. Ama arada bir çocukların ilgisini çektiği de olurdu, anlattığı savaş hikayeleriyle değil tabii, çünkü herkesin çevresinde bu tür anıları anlatacak biri bulunurdu. Gastounet dış görünüşüyle ilginçti: Ziynetli saatinin zinciri, enfiye kutusu, kavlı çakmağı, bir sürü kurşunkalemi, yedek uçlu kurşunkalemi, kalem sapları ve rengârenk madalyalarını sergilediği mendil cebi çocukların ilgisini çekiyordu.</p>

  <p>O gün kendisini dinleyecek yaşlı birini bulamadığı için (bazıları onu görünce elleriyle traş işareti yapıyordu) Olivier’ye yumuldu.</p>

  <p>— Gel benim eve gidelim. İçecek bir şey ikram edeyim sana.</p>

  <p>Olivier peşine takıldı Gastounet’nin. Girişte fayans bir saksı, ucunda bastonluk asılı tunç bir ayı ve üzerine bir assubay kepi asılı portmanto çarpıyordu göze. Yemek odasında, dirseklerle birbirine geçirilmiş upuzun borulan is bağlamış bir baca deliğinde son bulan kapkara bir Godin soba vardı. Muşambalar pırıl pırıl cilâlanmıştı ve keçe halı üzerinde yürümek gerekiyordu. Olivier’nin çok hoşuna gitti bu. Gastounet git ellerini yıka, diye emretti, sonra da rakılı vişne suyu ikram etti.</p>

  <p>— Bak şu fotoğraflara.</p>

  <p>Bir albüm koydu çocuğun önüne. Fotoğrafların bir kısmı renkliydi ve gri kâğıt üzerine yapıştırılmıştı. Diğerleri siyah-beyazdı ve çoğu <i>L’illustration</i> dergisinden kesilmişti. Gastounet kesin yorumlar yaparak mareşallerin, generallerin adlarını bir bir saydı. Falanca şunu, ‘filânca da bunu yaptı’ diye anlattı. Olivier, en sonunda, bunların savaşa tek başlarına girdiklerini sandı. Aklına ne geliyorsa söyledi.</p>

  <p>— Ama bunlar koşamazlardı ki. Hepsi çok ihtiyar.</p>

  <p>— O zamanlar ihtiyar değildiler, diye buyurdu Gastounet.</p>

  <p>Bileğine kuvvetli Mangin hakkında bir nutuk döşendi, sonra bir başka albümü, cumhurbaşkanlarının fotoğraflarının bulunduğu albümü açtı: Köse Thiers’ten, gür sakallı Doumer’ye kadar hepsinin fotoğrafı vardı. Olivier, Casimir Perier, Deschanel, Millerand gibi sadece bıyıklı olanlarına, sonra da sakallılara baktı: Mac-Mahon, Doumer, Grevy, Carnot, Loubet, Falleres, Poincare. Sonra yine Doumergue’e döndü. Gastounet:</p>

  <p>— Nasıl? Benzemiyor muyum ben buna? Doumer’ye değil, Doumergue’e, seyrek sakallısına.</p>

  <p>— Siz de sakal bıraksanıza, dedi Olivier.</p>

  <p>— Ah siz gençler, diye başını salladı böyle saçma, bir fikri kınayarak.</p>

  <p>Sonra, Daumesnil gölü dolaylarında düzenlenen «Sömürgeler Sergisine» sıra geldi. Dergilerin özel sayılarını gösterdi Olivier’ye.</p>

  <p>Daumesnil gölü dolayındaki sömürge pavyonları, yeniden inşa edilmiş Angkor tapınağı, şatolar, tiyatrolar «Le Cactus», «Le Grand Signal», «La Belle Fleur» ya da «Totems» denilen ışıklı çeşmeler görülüyordu sayfalarda. Gastounet, Vincennes Hayvanat Bahçesi, Banania pavyonu ve keskin nişancı Senegalli askerlere Fransızca dersleri ile ilgili resimleri yorumladı. Hindiçinlilerin, Afrikalıların ve Madagaskarlıların askerlik konusundaki görüşlerini anlattı. Uzun Maginot Haiti’nin, Şarlo bıyıklı, kısa boylu Paul Reynaud’nun, beyaz kravatlı Laval’in ve diğer siyaset adamlarının katıldıkları açılış törenleriyle ilgili resimleri de gösterdi. Kimi şiş göbekli, kimi dar yelekli, kimi de kasıntılıydı. Ama Fransa uğruna neler yapmamışlardı ki.</p>

  <p>— Kirazdan yesene.</p>

  <p>— Yerim efendim.</p>

  <p>O ana kadar her şey yolunda gitmişti; fakat Olivier, Gastounet’nin eninde sonunda savaş hikâyelerine başlıyacağını biliyordu. Belki doğru dürüst ve güzel güzel anlatılsa bu hikâyeler canını sıkmayacaktı. Ama Gastounet yer adlarını, birliklerin numaralarını da sayıp dökmeye başlıyor, sonunda kendisi de işin içinden çıkamıyordu.</p>

  <p>— İşte böyle... Savaş... diye başladı Gastounet.</p>

  <p>Olivier anlamadığı bir mırıltıdan başka bir şey işitmez oldu artık, sanki kilisede lâtince konuşan bir papaz vardı karşısında. Bardağın dibine baktı: Boğazını yakan alkollü kirazlar kalmıştı içinde. Gözlerini kaldırıp dalgın dalgın bakıyor ve Gastounet anlatmaya devam ediyordu.</p>

  <p>Uzadıkça uzadı, Gastounet susmak bilmiyordu. Olivier, dirseklerini masaya dayamış, kımıldanmadan dinliyordu, sıkıntıdan patlıyor ama gitmeyi göze alamıyordu. Gastounet vatandan ve fedakârlık anlayışından söz ediyordu, bu anlamsız ve soyut sözlerden hiçbir şey anlamıyordu Olivier. Gastounet habire marşlar çalıyordu ıslıkla. Lucien, onun küçükken borazan yutmuş olduğunu söylerdi. «<i>Ayağa kalk!</i>»dan başlıyor, «<i>Sağdan say!</i>»a, oradan da kışladaki bütün törenlere geçiyordu; tabii bu arada «<i>Un caporal c’est une légume</i>» ve «<i>Non, non, non je n’irai pas!</i>»’yı da unutmuyordu. En sonunda «Yiğit Askerler»le son buluyordu ıslık konseri. Nerdeyse Olivier’ye bile askerlik yaptıracaktı.</p>

  <p>Olivier birdenbire kararını verdi. Yerinden fırlamasıyla «ben gidiyorum» demesi bir oldu. Gastounet «niçin gidiyorsun?» diye sordu hayretle. «Yemek vakti geldi de ondan.»</p>

  <p>«Amma da traşladı» diyordu çıkarken. Dükkânda, hamursuz ekmek torbalarıyla et çengelleri arasında İngilizce çalışan Ramelie ile çene çaldı. Büyükbaba taşların üzerindeki kemikleri ve kırpıntıları usul usul süpürüyordu. Olivier’ye biraz ürküntü veriyordu bu kasap dükkânı. Élodie de, Albertine de, sokak sakinleri de etlerini buradan almıyorlardı. Bir keresinde sormuştu da şöyle demişlerdi:</p>

  <p>— Yahudilerin alış veriş ettiği bir kasap dükkânı orası, anladın mı?</p>

  <p>Çengellere asılı sığır butlarına korkunç bir sır saklıyorlarmış gibi bakardı. Her ne kadar Bachelet sokağındaki çocuklar çetesinden ise de iyi bir arkadaş olan Ramelie belki bir gün bunu açıklardı kendisine. Jack Schalck da anlatabilirdi. Çünkü annesini bu garip yere girerken görmüştü birçok kere.</p>

  <p>Sokakta bulduğu hasta bir kediye söylene söylene süt içirmeye çalışan Bougras ile konuşmaya gitti vakit geçirmek için. Örümcek’ten bahsetmedi ona, çünkü bir sırdı bu. Ama Gastounet’den, albümlerinden, askerlikle, vatanseverlikle ilgili hikâyelerinden söz etti.</p>

  <p>— Sen hiç savaşa gitmedin mi Bougras? Ee, ne diye anlatmıyorsun öyleyse?</p>

  <p>Bougras önce aldırmadı, sonra, birdenbire kıs kıs gülmeye başladı, belli ki yine bir numara çevirecekti. Sakalını kaşıdı, düşündü, yine güldü ve Olivier’yi dizlerinin üzerine oturtarak:</p>

  <p>— Peki, ben de savaştan bahsedeceğim sana. Hatta güzel bir şarkı da öğreteceğim.</p>

  <p>Dostunun tekerlemelerini pek beğenen Olivier:</p>

  <p class="p11">— Çok sevindim buna, dedi. Ve Bougras yumruğu ile tempo tutarak şarkıya başladı:</p>

  <p class="p3"><i>Selam, selam size!</i></p>

  <p class="p3"><i>17. Birliğin kahraman erleri</i></p>

  <p class="p3"><i>Selam, selam hepinize!</i></p>

  <p class="p3"><i>O yüce cesaretinize!.</i></p>

  <p class="p14">Olivier, Bougras’yı şaşkın şaşkın dinledi. Erkeklerle ilgili hikâyelerden pek bir şey anladığı yoktu ama dostunun askerlikten hiç hoşlanmadığını sanıyordu. Ve işte şimdi kendisine de öğretiyordu şarkıyı. Birlikte söylüyorlardı:</p>

  <p class="p3"><i>Ateş ederseniz bize</i></p>

  <p class="p3"><i>Yazık olur Cumhuriyet’e.</i></p>

  <p class="p12">Olivier ilk kıtayı ve çeşitli tonlarda tekrarlanabilen nakaratı kısa zamanda öğrendi.</p>

  <p class="p12">— Bundan böyle, Gastounet traşa başladı mı bu şarkıyı söylersin, ama popona dikkat et çünkü pataklamaya kalkışacaktır seni.</p>

  <p>Böylece, o mahut yangından ve birkaç haşarılık olayından sonra yaptığı her şeyi Jean’a yetiştiren Olivier’ye Gastounet, «pis serseri» demeye başladı. Jean önceleri güldü buna, sonra da küçük kuzenine:</p>

  <p>— Bakalım dayının yanında da böyle şarkılar söyleyebilecek misin? diye bir yorumda bulundu.</p>

  <p>Bougras da nasibini aldı Gastounet’den. Gençleri, ayartmakla «suçlandı». Ama Bougras’ın umurunda bile değildi bu.</p>

  <p>Tam tersine, yeni konular buluyordu kendini eğlendirecek. Olivier ise bu olayın asıl sebebini öğrenmek için daha birkaç yıl beklemek zorunda kalacaktı.</p>

  <p class="p10"><b>*</b></p>

  <p>Jean, daha iyi günlerin gelmesini beklerken, nihayet geçici bir iş bulmuştu kendine. Evinde çalışan bir matbaacının işlerini (başlıklı mektup kâğıtlarını, prospektüsleri, ticari kartlarla Kardex makineleri fişlerini) öğleden sonraları Lafayette, Saint-Martin kanalı, Temple ya da Sentler sokağının sanayi mahallelerindeki tüccarlara ve esnafa teslim ediyordu.</p>

  <p>Sabahları erkenden kalkıp quai des Orfèvres rıhtımına kadar uzanıyor, Matbaa İşverenleri Ofisi’ne uğrayıp geçici iş arayan var mı diye bakıyordu hep. Saatlerce orada kalıyor, Seine nehrinin akışını ve mavnalarla şalupaları seyrediyordu; bir yandan da kısmetsiz meslektaşlarıyla «bu Allahın cezası» mesleğin sorunlarını tartışarak «Gauloises» sigarasını tüttürüyordu.</p>

  <p>Bozuk paraları biriktirdikleri kutuyu kırmak zorunda kaldıkları için çok üzülmüşlerdi. Çünkü tatile çıkmak umuduyla biriktirdikleri paraydı bu. Yine de sofralarından sıcak yemek eksik olmamıştı. Élodie bol ekmek kullanarak ucuz yemekler pişirmekte uzmanlaşmıştı. Olivier’nin yemeye doyamadığı tirit çorbası bunlardan biriydi. Pazar sabahları üçü birden Saint-Quen’deki bit pazarına gidiyorlardı; seyretmek bedavaydı hiç değilse. Burada, serserilerin, kopukların, çingenelerin, kimsesizlerin kaynaştığı varoşların eteklerinde kendilerine güvenleri artıyor ve biraz daha iyimser oluyorlardı. Fakat çok sürmüyordu bu. Hemen korkuya kapılıyorlardı. Çünkü pek ürktükleri yoksulluğun hazin bir tablosu seriliyordu önlerine.</p>

  <p>Ellerinde çengelleri, şehrin eskilerini toplamaktan gelen soluk yüzlü eskiciler, kirli kumaşları, pis kâğıtları, kemikleri, paslanmış demirleri karıştırıp bir yığın meydana getiriyorlar, nadide bir şeyi bulup çıkarıveriyorlardı. Richeleu topuklu bir ayakkabı, sırları dökülmüş bir ayna, karnı deşilmiş bir oyuncak ayı, eğri bir cezve, sayfaları koparılmış bir kitap. Çöp tenekelerindeki hazineler ya kiloyla satılacak ya da kaldırım kenarlarına serilip alıcısını bekleyecekti. Bu yüzden, sürahi kapakları ya da fincanlar aylarca satılmadan kalıyor, bir pazar yerinden diğerine taşınıyorlardı.</p>

  <p>— Élodie, şu yavru kediye bak.</p>

  <p>— Dokunma sakın. Uyuz olabilir..</p>

  <p>Kendilerine bir heyecan aramak için karı koca ve çocuk, harap dükkânlarla, teneke kulübelerle, derme çatma evlerle, pislik ve çöp yığınlarıyla, kırık şişelerle dolu Gecekondu Bölgesi’ne dalıyorlardı. Hareketsiz duran tekerlekli bir kulübenin yanında, elleri yüzleri kir içindeki sevimli çingene çocuklarına rastlıyorlardı. Ciğerleri alkolle zehirlenmiş ve gazetelerin «çeşitli olaylar» sütununa konu olan en yoksul insanlar işte buralarda yaşıyorlardı.</p>

  <p>— Şu koca köpeğe bak Élodie!</p>

  <p>— Aman ısırır, kuduz o köpek. Ve Olivier Alsas’lı küçük bir çocuğa aşı yapan Pasteur’ü düşünüyordu. O eski debdebenin kalıntılarını, yani bir halanın ya da bir büyükannenin evinde gördükleri şeyleri bulmak umuduyla çamurlu sokaklardan pazar yerine döndüler. Bir gaz lâmbasının, bir tencerenin, bir avizenin önünde durup hayran hayran bakıyorlardı.</p>

  <p>İnsanlar bitmek bilmeyen pazarlıklara girişiyorlardı. Kılı kırk yarıyorlar, beğenmemiş gibi yaparak vazgeçiyorlar ve çenebaz Arap satıcıların arkalarından seslenip kendilerini çağırmalarını bekliyorlardı.</p>

  <p>Olivier, çevresindeki rengârenk eşyalardan çok vücutlarla ilgileniyordu asıl. Gözleri, ağızları, elleri, çeşit çeşit ayakkabılar içindeki ayakları seyretmeye doyamıyordu bu alacalı bulacalı kalabalık arasında. Hepsinin de kuşlar kadar bağımsız bir görünüşü vardı, özellikle bakışları: Kaçamak da baksa, ısrarla da baksa, başkalarıyla gözgöze gelince, onların neler düşündüklerini, neyle mücadele ettiklerini, hangi bilinmez ülkeleri özlediklerini sezinliyordu; böylesine sessiz bir alış verişten başının döndüğünü hissedince, sanki bütün bunalımların, bütün yalnızlıkların merkezi kendisiymiş gibi, derin bir hüzne kapılıyordu.</p>

  <p>Daniel’i düşünüyordu o zaman ve onun geniş, aydınlık bir salonda bembeyaz bir yatakta yattığını hayal ediyordu. Yastığın üzerinde sadece başı görünüyordu ve belki de vücudu yorganın altında iyileşiyor ve kötürümlükten kurtuluyordu. Boyuna hastabakıcılar, doktorlar geçiyordu önünden ve Daniel’i sokaktan uzakta alıkoydukları için nefret ediyordu onlardan.</p>

  <p>Olivier, bütün ilişkileri boyunca belki on cümle bile konuşmadıkları dostunun bıraktığı kitapları okumayı denemişti. <i>Schopenhauer, Marie Bashkirtseff, Helen Keller</i> gibi acayip adlı yazarların bu kitaplarında yazılı olanlar çok zor geliyordu kendisine. Cümleleri anlamadan okuyor, ama yine de güçlük çekiyordu. Bu eserleri Daniel gibi hissedebilmesi için aradan uzun zaman geçmesi gerekecekti. Bir gün bunları okuyacağı hiç aklına gelir miydi? Ufacık olmasına rağmen, hiçbir şeyin dolduramıyacağı bir boşluk vardı içinde, sanki günler, göğsünün bir yerinde küçük bir mezar kazmıştı.</p>

  <p>Sokaktan uzaklaşır uzaklaşmaz tekrar oraya dönmeye can atıyordu. Çünkü sokağın, insanlarla, eğlencelerle; jestler, kahkahalar, şarkılar, maskaralıklar ve bağrışmalarla dolup taştığını hayal ediyordu. Tıpkı suda hapsolmuş hava kabarcığı gibi bir boşluk vardı içinde: Sevdiği ve yerini hiçbir kadının tutamıyacağı bir kadının; hem anne hem sevgili, hem abla hem kızkardeş, hem boğazında düğümlenen bir hıçkırık, hem serin bir gözyaşı olan Virginie’nin terkettiği tuhafiye mağazası.</p>

  <p>Eskicilere, eski bisikletlere, kırık dökük sofra takımlarına, kızarmış patates satanlara, sigara dumanları ve alkol kokuları içinde müzik seslerinin yükseldiği meyhanelere bir gün, daha sonra çok daha sonraları yine kavuşabilirdi; ama şu gezintiden dönüşe asla: Taç yaprakları birbirine dolanmış iki çiçek gibi sarmaş dolaş bir erkekle genç bir kadına, Jean’la Élodie’ye; peşlerinden gelen, önlerine geçen, çevrelerinde dolanan, bir keçi gibi hoplayıp zıplayan, bazen kaldırımların kenarından giden ve sonra yalnızlığını belli etmemek istercesine ışıktan sarhoş olmuş bir kelebek gibi birdenbire kanat çırpan bir çocuğa.</p>
</body>
</html>