<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>On bir</i></b></span></p></h4>

  <p class="p9"><span class="t8"><b>M</b></span>ahalledekilerin «yüz metelik» dediği, iri iri yağan bir yaz yağmuru başladı. Ama sadece birkaç dakika sürdü, gökyüzü duruldu, güneş açtı ve toprak buram buram tütmeye başladı. Sokak hiç böylesine aydınlık, böylesine gözkamaştırıcı olmamıştı.</p>

  <p>Albertine Haque, yüzündeki siğili bir makyaj kalemiyle ben haline getirmeye uğraşırken, penceresinin çinko pervazında oturan Olivier, boşlukta sallanan iki ayağını seyrediyordu, gözlerinin önüne sarkan kumral saçlarının ardından. Sokağın yukarı tarafında Ramelie düdüklü balonunu söndürüyor, gürültüden irkilen ev kadınlarının bağrışmalarını bekliyordu. İki küçük kız «uçtu uçtu» oynamayı bırakıp kulaklarını tıkadılar. Sonra, Grosmalard Baba, Ramelie’ye yaklaştı ve sigarasını balona değdirerek patlattı. Ramelie feryadı bastı.</p>

  <p>Olivier gece o kadar geç dönmüştü ki, daha uyumamış olan Jean:</p>

  <p>— Tokadı haketmiştin. Ama bu böyle devam edecek sanma, demişti.</p>

  <p>Élodie, yatağından uykulu bir sesle bağırmıştı;</p>

  <p>— Öksüz çocuk dövülmez, diye.</p>

  <p>Olivier, o anda, topuklarıyla duvara vurarak eğleniyor, Albertine de, eşek gibi tepinip durma, diyordu.</p>

  <p>Bambaşka bir gündü bugün. Olivier, Clignancourt sokağındaki okulda ödül dağıtımı yapıldığını biliyordu. Gittikçe artan ve bayramlıklarını giyinmiş arkadaşlarının sokaktan sevinçle geçtiklerini görünce bağrına çöreklenen bir hüznü belli etmemek için umursamamış gibi kayıtsız bir hal takınıyordu.</p>

  <p>Oğlanların başında defne dalından çiçekler, kızların da kâğıt güllerle süslenmiş kurdeleler vardı. Kırmızı ciltli ya da dikişli ödül kitapları, gül düğümlü üç renkli bir kurdeleyle bağlanmıştı.</p>

  <p>Bukleli siyah saçları bin güçlükle taranmış Loulou «büyük ödülü kazandım» diye kabara kabara yürüyordu: Kenarları altın yaldızlı altı kitap taşıyordu elinde. Capdeverre’in sadece iki kitabı vardı fakat göründüğünden daha ağır olduğuna inandırmak için, güçlükle taşıyormuş gibi yapıyordu. Arkadaşları kitaplarını göstermek için ailelerinin yanından ayrılıp Olivier’ye doğru geldiler.</p>

  <p>Bu güzel armağanlara bakarken Olivier’nin içi gidiyordu. Ama bu kitaplar ne kadar güzel olursa olsun, yine de Daniel’in kitaplarından daha değerli değildir diyordu kendi kendine. Ve gün gelecek, Bougras’nın bahsettiği Zola’yı da okuyacağım diye düşünüyordu. Olivier, Loulou’nun parlak kâğıda sarılmış on altı sayfalık ince bir kitabı kendisine uzattığını görünce şaşırdı.</p>

  <p>— Bu da sana. Bibiche yolladı. Bir teselli armağanı olduğunu söyledi.</p>

  <p>Olivier şaşkınlığından, kitabı almadan önce tereddüt etti. Başlığını okudu: <i>Savorgnan de Brazza’nın Hayatı.</i> Develeri ve maşlahlı Arapları temsil eden resimlere rastladı sayfaları karıştırırken.</p>

  <p>— Bu kim? diye sordu Olivier,</p>

  <p>Cehaletini göstermek için Capdeverre puflayarak güldü. Aslında hiç önemi yoktu bunun: Çocuklara okuyamayacakları kitaplar armağan olarak verilirdi daima.</p>

  <p><i>L’Exposition Colonial</i>’le ilgili bir şey olsa gerek, dedi Loulou.</p>

  <p>Olivier hüzünle karışık bir mutluluk duydu, Bu teselli armağanının niçin verildiğini bir türlü anlayamıyor ve bu tesellinin annesinin ölümüyle ilgili olduğunu sanıyordu. «Peki, öyleyse» dedi kitabını bir tepsi gibi tutarak. Dayanamayıp sordu:</p>

  <p>— Yani bunu Bibiche mi...</p>

  <p>— Evet, dedi Loulou, bunu Bibiche armağan etti sana.</p>

  <p>Bibiche dedikleri Mösyö Gambier, bazen aşırı sert, bazen de son derece yumuşakbaşlı davranan eski kuşak ilkokul öğretmenlerindendi. Lilas’da elma ağaçlarıyla dolu küçücük bahçenin içindeki bir evde otururdu. Sabahları, çantasından çıkardığı iki elmayı kürsünün üzerine iyice görünecek bir şekilde kordu. Tahrir’de, imla’da ya da matematik’te en iyi olanlara verirdi bu elmaları. Armağan dışı bu kitap, biraz da Bibiche’in meyve bahçesinden bir elma gibiydi.</p>

  <p>Bu sırada, hınzır Lopez, ellerini megafon gibi ağzına götürüp Capdeverre’le Loulou’ya bağırdı:</p>

  <p>— O başınızdaki taçlarla neye benziyorsunuz, biliyor musunuz?</p>

  <p>İki çocuk çoktandır beklenen bir cevabı hemen vermemek için, kitaplarını Olivier’ye uzattılar.</p>

  <p>— Şunları tutuver Olive. Ağzının payını verelim de görsün gününü..</p>

  <p>Onlar, başlarında Roma imparatorlarının taçları, Lopez’i kovalarken, elleri kitap dolu Olivier başının üzerinden gelen bir ses duydu.</p>

  <p>— Aferin evlâdım, aferin...</p>

  <p>Gözlerini kaldırdı, griler giyinmiş uzun boylu zayıf bir ihtiyar altın çerçeveli gözlüklerinin ardından kendisine bakıyordu. Olivier, bir şey anlamışa benzemiyordu. Ama ödül kitaplarını işaret ederek:</p>

  <p>— Çalışkan öğrenci olduğun nasıl da belli. Herhalde sınıfın birincisisin?</p>

  <p>— Şey, hayır, dedi Olivier.</p>

  <p>— Bak hele, hem de alçakgönüllüsün.</p>

  <p>İhtiyar kendisinin de vaktiyle çalışkan bir öğrenci olduğunu hayal ederek, elleri arkasında iki büklüm uzaklaştı, başını kibarca sallaya sallaya.</p>

  <p>Loulou ile Capdeverre saçları başları darmadağın döndüklerinde, olanları anlattılar Olivier’ye. Hep beraber güldüler.</p>

  <p>Sonra, Loulou yine o ağırbaşlı halini takınmaya çalıştı: Saçları bozulmuştu yine, başındaki tacın dışına taşıyordu. Ama Capdeverre:</p>

  <p>— Okul mokul yok artık. Tatil geldi çocuklar, diye bağırdı. Loulou sanki yeni bir şey öğreniyormuş gibi şaştı. Tacını düzeltti ve burnundan konuşarak:</p>

  <p>— Sahi ya! Tatil geldi, dedi. Üçümüz bir arada amma da eğleneceğiz be. Sen Croquiniol olursun, ben Riboldingue, Capdeverre de Filochard.</p>

  <p>Uyuşuk insanları taklit ettiler yüzlerini buruşturarak. Loulou, Capdeverre’in fırça gibi saçlarını tersine sıvazlayarak «yakışıklı Kıvırcık» dedi. Olivier kahkahayı bastı. Çünkü Capdeverre ifrit olurdu kendisine böyle seslenenlere.</p>

  <p>Sonraki günlerde çocuklar sokağı ele geçirdiler. Her taraftan fırlıyorlardı. Anababalar bile yakınıyorlardı, dört bir yana koşuşan, ortalığın altını üstüne getiren bu yaygaracı çocuk sürüsünden. Güneşten çok, tatil fikriydi kanları kaynatan, adaleleri güçlendiren, en olmadık şeyleri düşündüren. Okul derdinden kurtulan çocukların enerjisi şamataya dönüşüyordu. Kır gezintileri de olmayınca çocuklar savaş baltasını topraktan çıkarmaya karar verdiler.</p>

  <p>Ezelî düşmanlarla, yani Bachelet sokağının korkunç çocuklarıyla görüşmeler yapıldı ve çok geçmeden, her iki sokağın çocuklarından bir birlik kuruldu. İlk defadır ki Lopez, Doudou, Plander ve çetesinin; Loulou, Capdeverre, Jacot, Schlack, Riri, Olivier ve diğerleriyle konuştukları görüldü. Savaş konseyi Labat sokağının yukarısındaki çıkmaz merdivenin yıkık basamakları üzerinde toplandı.</p>

  <p>Düşmanlar tespit edilmişti bile: «Lécuyer sokağındakiler». Labat sokağına paralel, fakat ondan Custine sokağıyla ayrılmış bulunan bu sokak, nehrin öbür yakasında sayılırdı. Gizli bir seziyle durumu kavramış olan Lécuyer sokağının çocukları da silâhlarını silip parlatıyor, bazı espiyonlar ya da sahte elçiler iki sokak arasında mekik dokuyordu. Her şey tıpkı büyük adamların yaptığı gibi düzenlendi. Savaşa katılmak kadar hazırlanmak da zevk veriyordu. Ve böylece, mantar tabancaları, ucu lastikli nişan tüfekleri, tahta kılıçlar, yaylar, sapanlar dönemi başladı. Bol miktarda mühimmat stok ediliyordu: Taşlar, çiğnenmiş kâğıttan yapılma gülleler (kızlar da dahil, sokaktaki çocukların hepsi bütün gün kâğıt çiğniyordu), sopalar, Cezayir bombaları, kestane fişekleri ve karton oklar.</p>

  <p>Olivier ve Loulou gibileri için aslında savaşmak değil, oyun oynamak söz konusuydu. Oysa Bachelet sokağındaki şiddet taraftarlarına göre gerçek bir sokak savaşı yapılmalıydı ve bu işin sonunun neye varacağı kestirilemezdi. Ama iki tarafta da ılımlılar çatışmayı her seferinde bir başka güne ertelemeyi başarıyorlardı. Loulou ile Olivier’nin hem kahraman oldukları, hem de yenik düştükleri dramatik bir olay hariç, önemli bir şey geçmedi ve tatil gezilerinin başlaması, birliklerin kendiliğinden dağıtılmasını sağladı. Savaş zevki de bir hayal oldu böylece.</p>

  <p>Bununla beraber, Olivier ile Loulou, başıbozuk iki savaşçı, düşman hatlarında bir keşif ve haber alma seferine çıkmak ihtiyatsızlığını gösterdiler. Hemen kuşatılıp esir edildiler. Pek fazla direnmediler, oyunun kuralları gereğince, elleri havada Lécuyer sokağının, bu yabancı toprakların apartmanlarından birine götürülmelerine razı oldular, Labat ve Bachelet sokaklarına oranla daha iyi evlerde oturan bu sokağın çocukları, düşmanları kadar korkunç değildiler. Bazıları gözde bir okul olan Laflesselle Okulu’na gidiyorlardı. Clignancourt Okulu’na gidenler kendi arkadaşlarıydı. Burnu çilli uysal Mellot, kalkık burunlu, tavşan dişli sarışın Pires ile «hayalperest» ve barışsever Mencacci üçlüsünden meydana gelen askerî mahkeme pek ürkünç değildi. Diğerlerinden daha az «insancıl» olan Leprat ve Labrousse sersemi kıçlarını boyayalım diye yüz kızartıcı bir cezaya çarptırılmalarını teklif etmemiş olsaydı her şey tatlıya bağlanacaktı. Deyim çocukların hoşuna gittiği için, teklif hemen onaylandı. Loulou ile Olivier birbirlerine gözucuyla baktıktan sonra kaçmaya yeltendiler. Ama daha birinci avluya varmadan yakalanıp zararsız hale getirildiler.</p>

  <p>— Boyamaya başlansın, dedi Labrousse.</p>

  <p>— Eğer böyle bir şey yaparsanız çok pahalıya mal olur size, diye direndi Loulou.</p>

  <p>— Yanınıza komayız bunu. Göze göz, dişe diş, dedi Olivier.</p>

  <p>Derken, Manacci siyah bir kundura boyası ve annesinden yürüttüğü bir fırçayla döndü. İşe Olivier’den başladılar. Bütün gücüyle karşı koymasına rağmen, karşı taraf sayıca üstün olduğu için yenildi. Kahramanca katlandığı birkaç işkenceden sonra, donunu çıkardılar, kıçının üzerine siyah kundura boyasını sürmeye başladılar. Loulou öfkesinden kuduruyordu. O kadar bağırıyordu ki, sonunda bir eşarpla ağzını tıkamak zorunda kaldılar. Fakat durumu haber alan kapıcı, söğütten yapılmış bir halı tokacını «bu velet sürüsü» nün sırtına sırtına indiriverdi. Bir kaçışmadır başladı. Olivier ile Loulou serbest kaldı. Olivier donunu çekti. Yüzü alaldı, yumrukları titriyordu. Loulou dişlerini sıkarak söyleniyordu.</p>

  <p>— Alacağınız olsun, yanınıza koymayacağız bunu.</p>

  <p>Sonra başladılar birlikte küfretmeye.</p>

  <p>— İnek sürüsü n’olacak! Lécuyer sokağından tabana kuvvet kaçtılar ama hemen Labat sokağına gitmeyi de göze alamadılar. Olivier, nasıl yıkanacağını ve simsiyah donunu Élodie görmeden nasıl çıkaracağını düşünüyordu. Bougras’ya ya da Albertine’e baş vurmaktan başka çare yoktu, Fakat onlara nasıl açıklayacaktı.</p>

  <p>İki çocuk, başları önlerinde Château-Rouge’a kadar yürüdüler ve Poulet sokağında kurulan pazarda dolaştılar. Manavlar, şeftalinin, kayısının, eriklerin en iyilerini tezgâhın üzerine tepeleme koyuyor ve fiyatları taş tahtaya yazarak ev kadınlarının hücumunu bekliyorlardı. Turfanda sebze satanlar terazilerini ayarlıyor, gazete kâğıtlarını, kesekâğıdı yapmak için üçgen şeklinde katlıyorlardı. Süpürgesine dayanmış çöpçünün biri, dereye bakarak hayal kuruyordu.</p>

  <p>Olivier ile Loulou yüz karası durumlarını bir türlü unutamıyorlardı. Loulou kıyasıya savaşmayı düşünüyordu. Olivier durumu başka açılardan ele alıyordu. Mahallede kimse kendisine acımayacak, belki de «kara götlü» ya da «götü boyalı» diye alay edeceklerdi. Sonunda konuşmaya karar verdi.</p>

  <p>— Dinle Loulou, senden bir şey isteyeceğim.</p>

  <p>— Nedir?</p>

  <p>— Şu boya işini kimseye açma, kimselere anlatma e mi? İkimizin arasında kalsın.</p>

  <p>Loulou cevap vermedi. Lécuyer sokağı çocuklarından bir düzinesinin kıçlarının havada salam gibi sallandıklarını hayal etmekte, gözlerinin önünden rengârenk kundura boyalan geçmekteydi.</p>

  <p>— Olmaz, dedi. Bunu diğerlerine de anlatalım ki bize yardım etsinler. Burunlarından fitil fitil getireceğiz onların. Sanki Labat ve Bachelet sokağındaki bütün çocukların kıçları boyanmış gibi bir duyguya kapılmıştı. Böyle bir dayanışmaya aklı yatmayan Olivier dayattı.</p>

  <p>— Eğer çeneni tutmaz da söylersen, senin de kıçını boyadıklarını söylerim, hatta...</p>

  <p>— Hatta?</p>

  <p>— Hatta her tarafını da...</p>

  <p>— Yalancı!</p>

  <p>— Koca kafalı!..</p>

  <p>Hiç de dostça bakmıyorlardı birbirlerine. Ama dayanışmayı gerçekleştirmekten başka çare göremediler.</p>

  <p>— Kabul, dedi Loulou. Boyadan bahsetmeyeceğiz. Sadece kolumuzu büktüklerini, üstümüze tükürdüklerini, küfrettiklerini, hatta Bachelet sokağındakilerin hepsi pısırıktır diye alay ettiklerini, daha bir sürü şey dediklerini söyleriz. En iyisi, hiçbir şey söylemeyiz.</p>

  <p>Davar alıp satan tüccarlar gibi tokalaştılar. Birbirlerinin gözlerinin içine baktılar. Düşmanların gadrına uğramak birleştiriyordu ikisini de. Loulou, Lécuyer sokağından yana bakıp:</p>

  <p>— İntikamımızı alacağız, diye bağırdı.</p>

  <p>Bunun ardından bir düello gösterisine giriştiler. Sonra yine gülümsediler hiçbir şey olmamış gibi. Olivier donunun derisine yapıştığını hissediyordu. Arkadaşını süzdü; <i>İyi bir arkadaşı olmak</i> şarkısı geldi aklına ve başladı ıslıkla çalmaya.</p>

  <p class="p10"><b>*</b></p>

  <p>Sınıfını geçti diye babasının Riri’ye hediye ettiği patenleri çocuklar sırayla denediler. Çocukların herbiri evlerin çevresinde bir tur atıyordu. Anatole de saat tutuyordu. Olivier’nin birinci gelmesine herkes şaştı. Ama Capdeverre hile yaptın diye suçladı onu. Ağız dalaşına başladılar.</p>

  <p>Albertine, açık penceresinin ardındaki ‘mutad’ yerine oturmuş, yüzü domates gibi kıpkırmızı, dikiş dikiyor ve vaktiyle her şeyin daha iyi olduğunu, toplumdaki çöküntünün 1930’larda başladığını, kızılların her şeyi mahvettiklerini, iflasın ve anarşinin eşiğine gelindiğini söyleyen Gastounet’yi dinliyordu. «Benim zamanımda» ya da «gençliğimde» gibisinden birkaç laf ettiler sadece. Sonra bir sessizlik oldu. Albertine başını öne eğiyor ve Gastounet’yi şefkat dolu olduğunu sandığı bakışlarla süzüyordu. Gastounet’nin «ikimiz artık evlenmeliyiz» diyeceği anı bekliyordu. O zaman buklelerinden birini parmağına dolayarak dalgın dalgın bakacak, düşünürmüş gibi yaparak, minnet dolu bir sesle:</p>

  <p>— Ama Gastounet bizim yaşımızda nasıl olur bu, diyecekti.</p>

  <p><i>Transatlantique</i>’in patronu, köpekler yanaşmasın diye dükkânının önüne kükürt serpiyordu. Ramelie kasap dükkânının eşiğinde oturmuş, mızıkasından kulağı tırmalayan sesler çıkartıyordu. Fırıncı çırağı kılığındaki ekmekçinin oğlu, pasta tepsisini başına koymuş, Cauliniancourt sokağındaki bir restorana götürüyordu. Çamaşırcı kadın dükkânın önünü bir tahta fırçayla siliyor, sabunlar kaldırıma yayılıyordu.</p>

  <p>— Hey, sıra sende!</p>

  <p>Olivier yine neredeydi? Bir hayal âleminde.. Oysa, gerçekten arkadaşlarının yanındaydı. Annesi öldü diye aralarına almayacaklarını düşünmüştü bir zamanlar. Kendini onlar gibi hissediyor, bir güzel eğleniyordu şimdi. Fakat bu görünüşün ardında ufacık bir şeyin kendisini diğerlerinden farklı kıldığını biliyordu. Kendini yapayalnız, kimsesiz hissettiği oluyordu bazen. Arkadaşları aile hayatından, gelecekle ilgili tasarılardan söz ediyorlardı... Onları dinliyor, arada bir söze karışıyor, sonra yine dinliyor, en sonunda da orada olduğunu bile unutuveriyordu.</p>

  <p>— Affedersiniz.</p>

  <p>— Yine daldı gözlerin.</p>

  <p>Olivier iskambil kartını Loulou’nunkinin üstüne koydu ve ikisi birden aynı anda «kazandım» diye bağırdı. Oyun bir süre daha devam etti. Ama hiçbiri diğerinin elindeki kartların tamamını ‘ütemediği’ için, başka bir oyun oynamaya karar verdiler. Sokağın köşesinde, İtalyan kız, bir pencere kenarına koyduğu aynada saçlarını tarıyor, oğlanlara göz kırpıyor, elinin birini kalçasına koyarak “artistler” gibi poz veriyordu.</p>

  <p>— A! Bacaklara bak, diye bağırdı Loulou. Derken, Capdeverre çıkageldi, yüzü kireç gibiydi. Kolu sarılıydı.</p>

  <p>— Yaralandım arkadaşlar, yara izi kaybolmayacak dedi.</p>

  <p>Başına gelen kazayı ayrıntılarıyla anlattı. Elinde sirke şişesiyle merdivenlerden yuvarlanmış. Herkes anlatacak bir şeyler bulmaya çalışıyordu. Olivier alt dudağındaki yarayı, Loulou kırık dişini gösterdi. Capdeverre:</p>

  <p>— İyi ama ben bayıldım, ölmüşüm sandım kendimi.</p>

  <p>— Benimki seninkinden beter, dedi Loulou. Ayakkabılarını çıkarıp ayak parmaklarını oynatmaya başladı. İki çocuk eğilip baktı.</p>

  <p>— Ne var ayağında? diye sordu Olivier. Bilek tarafı biraz kirli olan, eğri ama sapasağlam bacağına gözlerini belerte belerte baktılar. Onları iyice meraklandırdığı için pek sevinen Loulou, bilgiççe bir edayla:</p>

  <p>— Gördüğünüz gibi, ayağımda beş parmak var, dedi.</p>

  <p>Capdeverre budalası herkesin ayağında beş parmak olduğunu söylemek zorunda hissetti kendini. Ama Olivier:</p>

  <p>— Eşekçe bir şaka bu, diye cevabı yapıştırdı.</p>

  <p>Loulou’nun niçin «Ve prenses kıçını piyanonun kenarına dayadı» diye eklediğini bir türlü anlayamadılar, ama güldüler. Riri’nin ojesini kurutmak isteyen kadınlar gibi parmaklarını aça aça geldiğini görünce neşeleri büsbütün arttı. Biri, annesinin bir daha tırnaklarını kemirmesin diye, parmaklarına hardal sürdüğünü anlattı.</p>

  <p>— Sen de hardalı ye, dedi Loulou.</p>

  <p>— İnsanın burnunu yakıyor.</p>

  <p>— Gel sana gösterelim nasıl yendiğini, şöyle dilinin ucuyla biraz alacaksın.</p>

  <p><i>Transatlantique</i>’in tezgâhında Gastounet, Başkan Doumer’nin katili Gorgulof hakkında verilen kararı yorumluyordu. Gazetesini katladı, sonra hafif alkollü kahvesini yudumladı ve yeni bir şey keşfetmiş gibi:</p>

  <p>— Brezilyalıların kahveyle ısındıklarını düşünüyorum da!</p>

  <p>Beyaz şarabından yudumlayan bir ayyaş:</p>

  <p>— Kimbilir ne kadar güzel kokuyordur.</p>

  <p>— Hatta lokomotifleri işletmek için de kullanıyorlar. Denize bile döküyorlarmış.</p>

  <p>— İyi ki Magliori Baba kalvadosunu kuyuya dökmüyor, dedi Ernest, bunu söylerken de fincanına bolca alkol koydu.</p>

  <p>Asker torununu yolcu etmekten gelen Madam Papa kendini bir türlü toparlayamıyordu. İçeri girip:</p>

  <p>— Bir Raspail, dedi.</p>

  <p>Sokakta yaşlı bir adam başını göğe dikip <i>Viens, Doupoule</i>’u söylemeye başladı ve ev kadınları gazete kâğıtlarına sarılmış bozuk para attılar. Adamın sarhoş olduğunu farkedince etmedikleri hakaret kalmadı, gidip başka bir yerde sızmasını söylediler. Çocuklar kaldırım taşları arasında bozuk para avına çıktılar ve topladıkları paraları, büyük bir ciddiyetle teşekkür eden adama verdiler. Grosmalard Ana ihtiyara sarhoş dediği için adam elini nah sana diye sallıyordu. Aynı şeyi penceredeki kadınların hepsine yaptı. Çocuklar da onu taklit ettiler. Loulou neşeli bir sesle:</p>

  <p>— Yakında köye gideceğim, dedi.</p>

  <p>— Ben de, dedi Capdeverre, bir şarkı tutturarak.</p>

  <p>Sonra inekleri, koyunları, ördekleri, tavukları taklit etmeye başladılar. Bütün sokak, Mooo, Meee, Vak vak, Gıd gıd gıdak sesleriyle inliyordu, ince sigaralarından birini sarmaya çalışan Grosmalard Baba:</p>

  <p>— Çıldırmış bu piç kuruları, dedi. Gastounet fırsat bu fırsattır deyip haykırdı:</p>

  <p>— Susun ulan!</p>

  <p>Omuzunda koca bir radyo ile geçen Lucien gülmekten kırıldı.</p>

  <p class="p10"><b>*</b></p>

  <p>Petit Parisien’in düzenlediği <i>Altın Kupa Yürüyüş Yarışması</i> yapıldı. Olivier, Loulou ve Capdeverre, ellerinde su kovası ve kocaman bir sünger, Fransa’nın dört bir yanından gelen bacakları adaleli sporcuların parkuru üzerindeki yerlerini aldılar. Yarışçılar geçerken suyla şişmiş süngeri uzatıyorlar, onlar da bunu alıp başlarına ve kan ter içindeki yüzlerine sıkıyorlardı. Süngeri adamlardan geri alabilmek için bir süre peşlerinden koşmak gerekiyordu. Çocuklar yarışın bitişinde de hazır bulundular ve Nancy Yürüyüşçüler Kulübü’nün başarısını herkesle birlikte kutladılar.</p>

  <p>Devrilmemesi gereken bir şişe içki ile bir bardağın bulunduğu tepsileri elleri üzerinde taşıyan beyaz önlüklü garsonların ve aynı ağırlıktaki gazeteleri yüklenmiş gazete satıcılarının yarışını da seyrettiler. Bütün bu gösteriler sokaklarda bir bayram havası yaratıyordu.</p>

  <p>Ve sonra büyük dostu Mado sayesinde Olivier nefis geceler geçirdi. Prenses boş zamanlarının bir kısmını ona hasrediyordu. Evine yemeğe götürüyordu Olivier’yi. Tasmalarının ucunu bileğine doladığı ve sokak fenerlerine işeyen köpeklerini ona emanet ediyordu. Hatta kendisini gizli bir hayranlıkla içeriye buyur eden Jean’ın kapısını çalıyor:</p>

  <p>— Olivier’yi sinemaya götürmeme müsaade eder misiniz? diye soruyordu.</p>

  <p>Başlangıçta Élodie çekingen ve şüpheci davranıyordu. Ama Mado’nun gülüşüne ve «eviniz çok hoş», «saçlarınız ne kadar da güzel» diyen dillerine dayanamıyordu. Sonunda alıştılar ona. Böylece Olivier golf elbisesini giyiyor, saçlarını ıslatıyor – biraz da modaya uyarak – düzgünce taramak için uğraşıp duruyordu.</p>

  <p><i>Cennet Yolu, Kadın ve Bülbül, Küçük Lise</i> ve <i>Varşovalı Kuzenim</i> gibi filmleri seyredebilmesi için Mado onu taksiye bindirip mahalleden uzaklara götürüyordu. Mado, Colette Darfeuil’ün narin gülüşü, Joan Crawford’un bakışları, Elvire Popesco’nun kahkahası ve Greta Garbo’nun soğuk ihtişamıyla bezenmiş sinema dergilerini karıştırırken de büyü devam ediyordu. Olivier, Brigitte Helm’in portresine bakarken Mado’ya ne kadar da benziyor dedi içinden. Bunu kendisine söyleyince yanağını tatlı tatlı okşadı.</p>

  <p>Mado okurlara mektuplardan, yıldızların gelecekle ilgili tasavvurlarına, gezilerine, özel ilişkilerine varıncaya dek her şeyi önemser ve yüksek sesle okurdu. R’leri Y gibi söyleyerek «Bu <i>Paramount</i> yıldızı», «Bu kadın United Artists’den» derdi ve bu yabancı adlar her şeye yeni bir büyü katardı. Gri gömlekli şoförlerin sürdüğü kırmızı-siyah arabalarla geçtikleri ve geniş bulvarların ışıklarıyla sarmaş dolaş bilinmedik parlak bir dünyaya dalarlardı.</p>

  <p>— Filmi sevdin mi?</p>

  <p>Daima, hatta hiçbir şey anlamadığı zaman bile evet derdi, Olivier. Sinemadan çıkışta Mado onu, çingenelerin kemanlarını inlettikleri vermut kokulu kahvelere götürürdü. Kadın kendisine bir «cinfiz» ona da bir limonata getirmelerini söylerdi. Çevresinde gördüğü her şey âdeta kendinden geçirircesine etkilerdi Olivier’yi.</p>

  <p>Mado içten ve gerçek bir sevgiyle konuşurdu onunla.. Mado’ya göre, Olivier sokaktaki diğer çocuklardan farklıydı. Onu diğerlerinden daha cana yakın ve kibar buluyordu. Nasıl davranması gerektiğini anlatırdı ona. «Hayır Olivier, şerefinize! denmez, hafif bir gülümsemeyle kaldırılır kadeh», «tramvaylarda daima kadınlara yer vermek gerekir», ya da «Erkek olduğun için, taksiden inerken bana kolunu vermelisin» diye belirtirdi.</p>

  <p>Kahvelerdeki kocaman aynalar insanları sonsuza kadar çoğaltırdı. Garsonlar tepsileri sallayarak taşır, sanki çalışmıyorlar da oyun oynuyorlarmış gibi neşeli görünürlerdi. Eğer adamın biri Mado ile konuşmaya yeltenirse, kendisine asil bir hareketle ihtar ederek:</p>

  <p>— Rahatsız etmeyin lütfen. Görüyorsunuz oğlumla beraberim, derdi.</p>

  <p>O zaman Olivier, Virginie ile beraber olduğunu hayal ederdi. Annesi mahsuscuktan artist kılığına girmiş olurdu. Mado bazen çantasından yiyecek bir şeyler çıkartarak onu sevindirirdi. Hatta bir keresinde kendisini götürmeye geldiğinde, boynundan hiç çıkartmadığı ekose bir kravat bile hediye etmişti.</p>

  <p>— Ne tuhaf, diyordu Élodie, «onun gibi bir kızın» çocukları böylesine sevmesi çok tuhaf. Olivier’yi için için kıskanan Jean:</p>

  <p>— İlle de sebep aramak gereksiz. Canı sıkıldığı için, avunmak istediği için yapıyor bunu. Günün birinde gönlünü enayinin birine kaptıracak, Olivier’yi unutuverecek... Ha. ha, ha, sen tanımazsın bu tip kızları.</p>

  <p>Bougras genç dostunu bu kadar şık giyinmiş görünce dişlerinin arasından ıslığı basar ve sesinde hiçbir alay belirtisi olmaksızın «Hele hele», «Vay canına», «Hakiki bir lord bu» derdi. Capdeverre «gene lüks pilicinle çıkıyor musun?» demekten çekinmezdi. Olivier umursamaz ve mağrur bir gülümsemeyle cevap verirdi. Bir seferinde Albertine bile hayranlığını gizleyememişti:</p>

  <p>— Giyinip kuşanınca hiç de sokak serserisine benzemiyor. Bak görüyorsun işte. İstersen... Ve Olivier dimdik, tek eli ceketinin cebinde, yürüyüp giderdi.</p>

  <p>Sadece yakışıklı Mac hiçbir şey söylemezdi. Merdivenlerden inerken karşılaştı onunla. Etrafa baygın kokular saçan esmer bir kadının elinden tutmuştu. Mac kendisini görmezlikten geldi. Tabii Bougras’nın karşısında ezik durumda kaldığı için böyle davranıyordu. Olivier bir keresinde pantolonunu apaşvari çekince Mado çıkışmış, o da: Mac’dan öğrendim böyle yapmasını, demişti.</p>

  <p>— Kötü alışkanlıklar bunlar, demekle yetinmişti Mado ve başka da hiçbir şey söylememişti. Sanki Mac’ı tanımıyormuş gibi bir tavır takınırdı. Büyüklerarası ilişkilerin garip yönleri vardı. En iyisi bunlar üzerinde kafa yormamaktı.</p>

  <p>Fransa Turu’nun başlaması bütün ilgileri üzerine çekti ve Labat sokağında başka hiçbir şeyden bahsedilmez oldu. Erkekler ellerinde spor sayfaları açık gazetelerle dolaşıyorlardı. André Leducq’ün şampiyonluğa oynadığı ileri sürülüyor ve her yerde bisikletçilerin büyük boy resimleri görülüyordu. Reklam kervanları, geçişte eşantiyonlar dağıtıyorlar ve etapların yapıldığı şehirler bisiklet kafilelerinin gelişiyle bir anda bayram yerine dönüyordu. Kahvelerde kara tahtalara etap ve genel tasnif sonuçları yazılıyor, “şampiyona” oranla yarışçıların kaç kilometre yol katettikleri ve yarışı ne kadar geç bitirdikleri belirtiliyor, erkekler bunlara bakıp sonsuz tartışmalara girişiyorlardı. Fransa baştan başa makine yağı ve kâfuru kokuyordu. Fransa halkı şampiyonları selelerinden itiyor ve kumanya dağıtıyordu iki taşın arasında.</p>

  <p>— Belimi fena halde incittim, diyordu Bougras. Yollarda kabadayılık yapacam diye de değil; tam yaz ortasında nedir bu başıma gelen?</p>

  <p>Ona buna yardım edeceğim derken beşinci kata çok ağır bir yük çıkarmıştı. Bu yüzden belini oğuşturup duruyordu. Olivier ona, bakmaya geldi, beline bir Vaillant yakısı koydu, kırmızı fanelden bir kemer sardı. Bougras da, kemer beline iyice sarılsın diye, olduğu yerde döndü.</p>

  <p>Bougras hareketsizliğinin acısını çıkarmak için koca koca tencerelerde çorbalar pişiriyordu. Kendi deyimiyle «Göbek bağlatan» ne varsa dolduruyordu içine. Kasabın, al senin olsun, dediği kemikler, ekmek kabukları, sebzeler... Çorbayı taslardan içiyor, içine yine ekmek doğruyordu. Şarap katmayı da ihmal etmiyordu. Kaşığın sapını sıkıca tutuyor, çorbayı şapur şupur içiyordu.</p>

  <p>Bu mecburî hareketsizlik süresince Olivier’ye kâğıt oyunlarını öğretmişti. <i>Dubonnet, aperatif au quinquina</i>’dan alınma yeşil bir çuha üzerinde uçları kıvrılmış yağlı iskambil kâğıtlarını şaklatıyorlar ve kırmızı çizgilerle ayrılmış bir kara tahtaya sayılan kaydediyorlardı büyük bir ciddiyetle.</p>

  <p>Bir polis arabası Bachelet sokağında zınk diye durunca bir gürültüdür koptu. Bougras’yla Olivier oyunu bırakıp pencereye koştular ve 77 numaranın orda iki polis memurunun durduğunu ve meraklılara ‘kalabalık etmeyin’ diye ihtarda bulunduğunu gördüler. Olivier, aranan kendisiymiş gibi birden bir korkuya kapıldı. Yangını hatırladı. Bougras’ya baktı. Bougras umursamıyordu bile.</p>

  <p>— Merak etme önemli bir şey değildir, dedi.</p>

  <p>Birkaç dakikalık bir bekleyişten sonra yakışıklı Mac’ın iki polis arasında çıktığını gördüler. Elleri kelepçeli, benzi kül gibiydi, üzerinde açık renk bir elbise, başında da bir kasket vardı, hiç takmıyormuş gibi çevresindekilere alaycı alaycı gülümsüyordu.</p>

  <p>— Mac’ı götürüyorlar, dedi Olivier. Tutuklamışlar.</p>

  <p>Mac polis arabasına girmeden önce galip boksörler gibi ellerini havaya kaldırarak toplananları selâmladı. Sonra alçakgönüllülükle eğildi ve polislere «siz buyurun» der gibi işaret etti ama polisler kendisini yaka paça tıktılar içeriye. Araba hemen yola koyuldu.</p>

  <p>Olivier soran gözlerle baktı Bougras’ya. Gerçi Mac’ı sevmezdi ama çok kısa süren bu olay korkutmuştu kendisini. Bougras önüne gelen her şeyi tekmelemeye başladı. Bir yandan da bağırıyordu. «Budala, budala...» Yerine oturdu yine, kartları kardı; ama elleri titriyordu. Bunun üzerine bir bardak şarap doldurup içti. Olivier’ye:</p>

  <p>— Görüyorsun bak, karanlık işler peşinde koşanların sonu nereye varıyor, dedi. Sonra da Mac’ın ustası olduğu bir hırsızlıktan dolayı tutuklanmış olabileceğini anlattı.</p>

  <p>— Demek, geçen akşam Bougras...</p>

  <p>— Evet, öyle oldu. Yardıma ihtiyacı vardı. Bak işte ne felâketlere sürüklüyor insanı. Şimdi her şey onun aleyhine. En azından iki yıl yer.</p>

  <p>— Hapis mi yatar?</p>

  <p>— Evet, tabii kendine iyi avukat tutabilirse.</p>

  <p>Mac’la olan ilişkilerini hatırladı Olivier. Merdivenlerdeki çatışmayı, Mado’ya gidişini, çeneye kondurduğu yumruğu ve boks dersini. Çok üzülmüştü. Sing- Sing hapisanesinde geçen bir Amerikan filmini hatırladı. Çizgili elbise giymiş kürek mahkûmları, herbiri ellerini öndekinin omzuna koyarak, avluda dolanıp duruyorlardı. Mac da mı böyle olacak diye düşündü ve:</p>

  <p>— Ne feci değil mi? diye mırıldandı.</p>

  <p>— Zavallı adam, dedi Bougras acıma ve küçümseme dolu bir sesle. Olivier bir minnettarlık duydu içinde Bougras’ya karşı.</p>

  <p class="p10"><b>*</b></p>

  <p>Olivier tutuklama olayını Mado’ya anlattığında:</p>

  <p>— Eninde sonunda böyle olacaktı, demekle yetindi.</p>

  <p>Hayretle baktı ona. Her haberi kayıtsızlıkla karşılayabilecek kadar hazırlıklıydı hayata karşı. Demek insanlar yaşıyorlar, birbirleriyle kaynaşıyorlar, birlikte eğleniyorlar, dostluklar kuruluyor ama bir gün içlerinden biri diğerlerini yas içinde bırakmadan göçüp gidebiliyordu.</p>

  <p>Mado’nun Olivier’yi Strazburg bulvarındaki <i>Eldorado</i> sinemasında oynayan <i>La Piste des Géants</i> adlı filme götürdüğü ve la gare de L’Est’e doğru yürüye yürüye giderlerken fotoğrafçı Jerome’un dükkânı; Meccano, Trix marka oyuncaklar, Hornby oyuncak tirenleri, ve Brunswick kürkleri <i>(le foureur qui fait fureur,</i> en gözde kürkler) mağzalarının önünde durup vitrinlere baktıkları bir akşam mavi renkli Rosengart bir araba onların hizasında durdu ve bir kadın</p>

  <p>— Madeleine, Madeleine! diye seslendi.</p>

  <p>Prenses pek memnun kalmış görünüyordu. Genç bir kadın indi arabadan: birbirlerinin boynuna sarılıp kolejli kızlar gibi kucaklaştılar.</p>

  <p>— Bin hadi, bu küçük de kim?</p>

  <p>Olivier hemen doğrulup arabaya bindi ve dimdik durdu. Ama onlar kendisiyle ilgilenmiyorlardı. İlk tanıştıkları ve pek de tatlı bir anıyla ayrılmadıkları dans salonundan söz ediyorlardı alaycı bir sesle. Çocuğun önündeki koltuğa oturmuşlardı ve parfümlerinin kokusu birbirine karışıyordu. Olivier, Helene adlı kadının siyah gözleriyle kırmızı dudaklarını görüyordu dikiz aynasında. Mado, sadece bir kere, o da kendisine cesaret vermek için, dönüp bakmıştı.</p>

  <p>Mado’yla arkadaşı, Etoile dolaylarında oturan dostlarının verdiği bir partiye gitmeyi kararlaştırdılar. Olivier «acaba beni de götürürler mi?» diye sordu kendi kendine.</p>

  <p>— Dostum Olivier’yi evine bırakmamız gerekiyor, Ramey sokağının yukarısındaki Labat sokağında oturuyorlar. Barbés bulvarına sapıp Château-Rouge’dan sola dön.</p>

  <p>— Bu mahalle hoşuna gidiyor mu? diye sordu Hélène.</p>

  <p>— Sakin bir yer.</p>

  <p>Olivier başını eğdi; bir eziklik hissetti içinde, böylesine güzel bir geceyi berbat eden bu Hélène’e içerlemeye başlamıştı.</p>

  <p>— Bak, surat asıyor, dedi Mado parmağıyla işaret ederek. İyi bir şey değil bu yaptığın, Olivier.</p>

  <p>— Surat asmıyorum ki.</p>

  <p>— Erkeklik taslıyor, dedi Hélène.</p>

  <p>Olivier kadına dilini çıkardığını, parlak ve briyantinli saçlarından ötürü ona «Arap» dediğini hayal etti, sonra kibar ve umursamaz bir tavır takındı, hatta öne eğilerek yumuşak bir sesle:</p>

  <p>— Uykum geldi, dedi.</p>

  <p>— Dört yol ağzından sola dön, dedi Mado.</p>

  <p>— Hiç bu kadar uykum gelmemişti, diye tekrarladı Olivier esneyerek.</p>

  <p>Caulaincourt ve Bachelet sokağının köşesinde bıraktıklarında:</p>

  <p>— Teşekkür ederim, Mado, çok eğlendim, dedi</p>

  <p>— Öp bakayım yanağımı koca budala, darılmaca yok anlaşıldı mı?</p>

  <p>Mado’nun koca budala demesine içerliyordu. Araba hareket ettiğinde iki kadının kendisiyle eğlendiklerini sandı. Birdenbire büyük bir yorgunluk duymasına rağmen kaldırımı arşınlamaya başladı.</p>

  <p>Ağustos yaklaşırken Paris’te kimsecikler kalmamıştı. Ayak sesleri şose yolda daha çok çınlıyordu. Ağaçlar hışırdıyor, taksiler farlarının ışığını izliyorlardı. Henüz uykuya dalmamış pencerelerden solgun bir ışık sızıyordu. Bigudili yaşlı bir kadın bir ağaç dibine işeyen uzun tüylü köpeğine bakıyordu. Balto kahvesinde bir garson hasır iskemleleri üst üste yığıyor, ıslak talaşları dalgın dalgın siliyor, sigarasını dudaklarından çekmek için ara sıra duraklıyordu. Diş fırçasına benzeyen bıyıkları yüzünü gülünç bir hale sokuyordu. Virginie’yi düşününce Olivier suratının ortasına bir yumruk yemiş gibi oldu. Olaylar bütün gerçekliği ile gözlerinin önüne serildi. Virginie ölmüştü. Yoktu artık. Bir daha hiç göremeyecekti onu. Yapayalnız kalmıştı ve her zaman yalnız kalacaktı. Aslında insanlar birbirlerini sevmiyorlardı. Dostlar edinecek, ama dostlukların hiçbiri kalıcı olmayacaktı. Virginie’yle, annesinin düşünceleriyle, bedeniyle bütünleştiği gibi bütünleşemeyecekti onlarla. Virginie’den gerçekliğini yavaş yavaş yitiren görüntüler, anılar kalmıştı sadece.</p>

  <p>Kesin, kaçınılmaz bir gerçekliğe bürünen bu boğucu havadan kurtulmak için nefes nefese yürüdü. Şimdi Virginie ile kendisi arasına, geçmiş zaman; aylak aylak dolaştığı günler giriyordu. Tıpkı Virginie’nin ölümünden sonraki günlerde olduğu gibi, amansız bir korku bürüyordu içini, ama cansız vücuda dokunduğu zaman duyduğu korku değildi bu, bambaşka bir şeydi; tıpla kökünden koparılıp su dolu bir vazoya konulan çiçek gibi kendi varlığından, kendi benliğinden koparılmıştı.</p>

  <p>Bu korku paniğe dönüştüğünde kendini Pierroz kahvesi önünde buldu. Motor gürültüleri arasında geçen bir kamyonetin altında kalmamak için büyük bir evin kapısından içeri girdi can havliyle. Yalpalayan bir sarhoştan kaçınmak için karşı tarafa geçti. Sanki her ağacın, her sokak fenerinin ardında adamlar saklıymış gibi, dört-yol ağzı tehlikelerle dolu göründü ona. Kuzenlerinin evine varıncaya kadar boyuna yön değiştirdi.</p>

  <p>Kapıcı kadın kapıyı açana kadar üç kere çaldı zili. Kapıyı kapadığında titriyordu. Gözü çiğ bir ışıkla kamaşacak korkusuyla otomata basmaya cesaret edemedi. Sırtını mozaik duvara verip İsveç kibritleri kutusunu avucunun içinde sıktı, biraz rahatlattı bu onu. Birbiri ardısıra kibrit çakarak çıktı merdivenleri. Sonuncu kibrit parmaklarını yaktı ve paspasın altındaki anahtarı almak için karanlıkta elyordamıyla ilerlemek zorunda kaldı.</p>

  <p>Kendini divanın dayalı olduğu yerde bulunca oturdu ve el yordamıyla okul çantasını aradı; parmaklarıyla derisine dokundu, sonra başını elleri arasına alarak kımıldamadan durdu. Jean’la Élodie’nin odasına gitmek, onların yanında yatmak, yardımlarını istemek, nasıl anlatacağını bilmediği binlerce şeyden söz etmek istiyordu. Kurtulamamıştı bu dertten. Yine o kâbuslar mı başlayacaktı? Siyahlar giyinmiş bir kadın mı belirecekti yine? Omuzlarına dökülmüş saçları, bembeyaz ve buz gibi bedeniyle Virginie düştü aklına. Divanın örtülerini üzerine çekti, soyunmadı bile. Yastığı başının altına koydu. Bir kirpi gibi büzüldü bu siperin içinde. Nefesi kesilmişti, tir tir titriyordu.</p>

  <p>Ertesi sabah ortalık günlük güneşlikti, çiçekli entarisini giymiş Élodie sarsarak uyandırdı Olivier’yi.</p>

  <p>— Şuna da bak hele, diyordu güneyli şivesiyle. Geceleri Prensesle çıkmaya başladığından, beri miskinleşti. Kalk artık, tembelliği bırak. Kuzenin çoktan gitti bile.</p>

  <p>Geceki korkular silinmişti şimdi, içine yağlı ekmeği bandığında üzerinde iki sarı yağ lekesi meydana gelen sütlü kahve fincanının önünde buldu kendini. Bir bayram ertesinin şaşkınlığı içindeydi ve hayvansı bir uyuşuklukla bakıyordu çevresine. Yüzünü yıkamak, kısa pantolonunu giymek, Élodie’nin yakınmalarını dinlerken, bir yandan da bumburuşuk olmuş golf elbisesini yerine koymak, arkadaşlarıyla oynayacağı oyunları düşünmek, şaşırtıcı şeyler oluveriyordu bir anda,</p>

  <p>Loulou ve Capdeverre’le beraber, Anvers meydanı ile Batignolles arasında uzanan panayır yerine gittiler. Loulou, beyaz kâğıda sarılı ve üzerinden yağları akan mis gibi Hollanda börekleri ısmarladı arkadaşlarına, iki parti Japon bilardosu oynadılar, şekeri dudaklarına yapışan keten helvası aldılar.</p>

  <p>Çarpışan otomobillere binmeye de can atıyorlardı ama, para toplamak için bir arabadan öbürüne büyük bir ustalıkla atlayan çığırtkanları taklit ettiler ve araba sürüyormuş gibi hareketler yaparak büyükleri seyrettiler. Büyüyüp zengin olunca panayır yerine gelir bol bol eğleniriz diye birbirlerine söz verdiler; dev barakaları, oryantal dansözleri, boksörleri, güreşçileri, vagonlar üzerinde yapılan korkunç gezileri, aynalı pavyonları doya doya seyredip eğleneceklerdi. Oysa şimdi, bedava tarafından eğlenebiliyorlardı: Çığırtkanları, kapı önünde yapılan göstermelik numaraları ve başkalarının oyunlarını seyredebiliyorlardı sadece.</p>

  <p>Üçü de başka başka şeylerle ilgileniyorlardı.</p>

  <p>Loulou, maharet gerektiren oyunları; nişan talimlerini, isabet alınca devrilen pipoları, ucu halkalı bir oltayla avlanan sellüloid ördekleri ve ok atışlarını seviyordu. Capdeverre ise, karnında deri bir yastık, göğsünde atılan yumruğun şiddetini ölçen bir kadran bulunan zenci boksörün önünde duruyordu. Gün gelecek, ona öyle bir yumruk atacaktı ki ibre en yüksek noktasına fırlayacaktı. Ağır bir şaryoyu ileri geri oynattıktan sonra bütün kuvvetiyle yukarı doğru fırlatan ve nasıl bir sonuç sağladığını görmek için arkasına dönüp bakan iri yarı adamların önünde dikiliyordu. Olivier rastgele dolaşmayı seviyor, bir hayvan terbiyecisi gladyatör edasıyla, vahşi hayvanlardan söz ederken, piposunu tüttürerek gezinen beyaz miğferli, kolonial elbiseli ihtiyar adamı hayran hayran seyrediyordu. Bir de marifetli köpekler, zincire bağlanmış bir maymun, pire yarışları yapılan barakanın resimleriyle, uzun bir yılanı omuzunda kürk gibi taşıyan pembe mayolu bir kız vardı. Falcı Madam İrma’nın barakasında dişi papağanların gagalarıyla çektikleri niyet kâğıtlarını gülerek okuyan iki kız gördü.</p>

  <p>Üçü de az konuşuyor, ilginç buldukları şeyleri birbirlerine gösteriyorlardı. Hepsini görmeleri mümkün olmadığından, üstünkörü boyanmış afişlerle bakır payandası üzerinde ağır ağır dönen hatmi çiçeğine göz atmak, kırma tüfeğini yeniden dolduran adama bakmak ya da halkın ilgisini çekmek için hemen açılıp kapanıveren perdenin arasından gördükleriyle yetinmek zorunda kalıyorlardı. Gördükleri, daha çok da, hayal ettikleri şeylerin etkisiyle, büyük bir coşkunluk duyarak döndüler.</p>

  <p>Ne yazık ki, bu gezi dostça ilişkilerinin en yüce ve en son noktası oldu. Bir hafta sonra, günlük güneşlik bir cumartesi sabahı, Loulou, Capdeverre ve Ramelie, üzerlerine adlarının mor mürekkeple yazılı olduğu beyaz bezler iliştirilmiş valizleri yüklenerek, anababalarıyla birlikte tatile gittiler. Yeni askere alınmış acemi erlere benziyorlardı. Olivier, Champonnet sokağındaki okulun önünde duran otobüse kadar eşlik etti onlara. Burada, çocukları, boyunlarına adları ve yaşları yazılı mavi pankartlar asan kadın görevliler teslim aldı.</p>

  <p>— Bizi ınga bebek yerine koyuyorlar, diye söylendi Loulou.</p>

  <p>Hareket anını beklerken, belli belirsiz bir endişeyi gizlemek için valizini boyuna bir elinden öbür eline geçiriyordu. Onun kıvırcık siyah saçlarına, kalkık burnuna, hep gülümsüyormuş gibi duran ağzına bakıyordu Olivier. Capdeverre bir can kurtaran simidine ulaşmak istercesine yaklaştı ona. Daha sakin görünen Ramelie’nin cebinden mızıkasının ucu farkediliyordu. Velilerin müdahalelerine içerleyen görevliler, çocukları gruplar halinde dolaştıracağız diye oradan oraya koşturuyorlardı. Olivier diğer sınıf arkadaşlarına da rastladı. Çantası tıklım tıklım yiyecek dolu şişko Bouboule, kıçının boyanmasını öneren ve şimdi de kendisini tanımazlıktan gelen Labrousse, önlüğünü takmış Delalande ve «Tatil köyü»nün güzelliklerini görecek olan diğer çocuklar. Ama serüvenlere daha şimdiden yabancı kalan Olivier’yi unutmuşlardı bile. Anneleriyle öpüşmelerine, bir an önce yerlerine oturmak için acele edişlerine bakıyordu. Daha otobüs hareket etmeden başka bir âleme dalmışlardı sanki. Derken camların ardında, yüzler ve rüzgârda sallanan çiçekleri andıran ellerden başka bir şey görünmez oldu. Bir cam açıldı Loulou sarktı:</p>

  <p>— Hoşça kal Olive, iyi tatiller! Dönüşte görüşürüz.</p>

  <p>— Güle güle Loulou, güle güle Capdeverre, hoşça kalın çocuklar.</p>

  <p>Olivier son cümleleri tekrarlaya tekrarlaya tek başına döndü sokağa. «Hoşça kal, iyi tatiller, dönüşte görüşürüz.» Belki de arkadaşlarını hiç göremeyeceği duygusuna kapıldı bir an. Aksayan bir şey vardı. Sokak aynı sokak değildi artık. Yabancılaşıyor, kaygı verici ve tehlikeli oluyordu. Virginie göçüp gitmişti, sonra Daniel, sonra Mac; şimdi de Loulou, Capdeverre ve Ramelie. Kocaman bir kara tahta üzerinde yapılan bir çıkarma işlemiydi bu: 64-9 = 55.</p>

  <p>Altmışdörtten dokuz çıkınca ellibeş kalıyordu, ama çıkarılan dokuzun ne olduğu unutuluyordu. Uzaklarda ezilmiş birkaç karıncanın yokluğu farkedilir miydi bir karınca yuvasında?</p>

  <p class="p10"><b>*</b></p>

  <p>Elleriyle belini tuta tuta köşebaşındaki ekmekçiye giden Bougras’ya eşlik etti. Yarı beline kadar çıplak ve göğsünün kılları un içindeki bir adam, müşterilerine hizmet ediyordu. Bougras koca bir somunla, çocuğa, hemen ucundan yemeye başladığı, bayat bir ay çöreği aldı. Gidip yatacağım, dedi Bougras, belimin ağrısı geçene kadar kitap karıştıracağım.</p>

  <p>Olivier, bu yüzden, dostu Lucien’e gitti. Amatör radyocu yalnızdı, oda daha büyük görünüyordu. Kocaman bir radyonun üzerine eğilmişti. Yabancı istasyonları dinlemek için, arada bir durarak, düğmeyi yavaş yavaş çeviriyordu. Kaygılı bir hali vardı ve anlayamadığı bir şeyden çılgına dönen insanlar gibi, yumruğunu alnına vuruyordu öfkeyle.</p>

  <p>Olivier’nin girdiğini duymamıştı. Sadece lekeli bir yastıkla, bir tutam sarı saçın bulunduğu boş beşiğe, tepeleme bulaşık yığılı mutfağa, duvardan sarkan tellere, radyo lambalarına baktı Olivier. Lucien tamamen radyolara takmıştı aklını. Olivier, girdiği duyulsun diye bir kere daha hızla açıp kapadı kapıyı. Lucien başını çevirdi ve:</p>

  <p>— A, ssssen misin, dedi yutkunarak. Diinnle buunuu bir İspanyol issssstasyonu.</p>

  <p>— Anlayabiliyor musun?</p>

  <p>— Naassıl annnlayayım?</p>

  <p>Hissettiklerini güçlükle anlatabildi. Sanki birisi ona derdini anlatmaya, onunla konuşmaya çalışıyor ama bunu bir türlü anlayamıyordu.</p>

  <p>— Aptalca bir şey bu, dedi sonunda.</p>

  <p>Karısı çocuğunu alıp Bassque’a gitmişti. Bebeği orada kız kardeşine bırakacak, dönüşte de yukarı Savoie’daki bir sanatoryumda birkaç ay kalacak ve orada ciğerlerine hava verilecekti. Böylece iyileşecek ve hayat yaşanmaya değecekti. Bu arada Lucien, yalnızlıktan hastalanmıştı. Sadece radyolarıyla yaşıyordu ve gerçekten ıstırap çeken bir hali vardı. İşleri gittikçe artıyor ama bunları yapacak cesareti her zaman kendinde bulamıyordu.</p>

  <p>— Bbbbir şey iiiçer misin?</p>

  <p>Olivier, biraz daha kalabilmek için, «bir bardak bira içerim,» dedi. Dudaklarında biranın köpüğü, ikisi de aynı anda söylediler biranın çok iyi geldiğini.</p>

  <p>— Senin işlerin naaasıl? Düüüzeeeliyor mu?</p>

  <p>— Çok iyi diye çabuk çabuk anlattı Olivier. Bu yıl Élodie’yle Jean Saint-Chey’e gitmeyecekler ama gelecek yıl mutlaka gidecekler. Belki beni de götürecekler yanlarında. Sonra Saugues’e dedemle anneannemi görmeye gideceğim. Buraya çok yakın. Sonra atların nasıl nallandığını görecem. Belki de ata binerim.</p>

  <p>Yalan söylüyormuş izlenimine kapıldığı için birdenbire durdu. Lucien, Olivier’nin elini sallıyor âdeta neşeyle tekrarlıyordu.</p>

  <p>— İyi, iyi, sevindim buna.</p>

  <p>— Hadi artık ben gideyim, dedi sıkılmaya başlayan Olivier.</p>

  <p>Lucien’in yüzü yine kederlendi:</p>

  <p>— Evet, iyi olur, yaaaalnız kalmaya ihtiyacım var, dedi.</p>

  <p>Kendi derdiyle başbaşa kalmak istiyordu. Olivier bunun farkındaydı. Sende benim kusuruma bakma, dedi Lucien’e. Şaşkın şaşkın bakıştılar bir süre. Sonunda Lucien Olivier’nin elini sıktı ve:</p>

  <p>— Güle güle iyi çocuk, güle güle, dedi.</p>

  <p>— Hoşça kal Lucien.</p>

  <p>Radyosunun başına döndü Lucien ve tutkuyla çevirdi düğmeyi. Olivier kapıyı kapamadan önce, onun kemikli ve kamburumsu sırtına baktı bir kere daha. Sokakta neşeli insanlar azalmıştı. Virginie’nin sağlığında hiç farketmemişti bunu.</p>

  <p>Dışarda erkekler, kadınlar yürüyorlar, duruyorlar, sonra yine yürüyorlardı. Olivier güneşten kamaşan gözlerini kıstı ve sırtından kurulan, nereye gideceği bilinmeyen mekanik kuklalara benzetti insanları. Hiç kimse onları sevmiyor, bağrına basmıyordu. Bundan dolayı, köşe bucak dolaşıyorlar, hiç gereği yokken yer değiştiriyorlar, bir ekmek parçasını ısırıyorlar, sigara içiyorlar, meyhanelere gidiyorlardı. Virginie yumaklarını ve çilelerini yerleştirirken <i>la, la, la</i> diye şarkı söylemiyordu artık. Örümcek güneşlenmiyor, Mac ellerini açık renk elbisesinin cebine sokarak fiyaka satmıyordu. Loulou ile Capdeverre, elleri ceplerinde dolaşarak haşarılık etmek için fırsat kollamıyorlardı. Lucien yapayalnızdı. Anlamsızdı bütün bunlar.</p>

  <p>Öğle yemeğini Élodie’yle beraber yedi, sonra bulaşıkları yıkamakta ona yardım etti. Hatta, Élodie’nin daha önce temizlediği mobilyaların tozunu aldı bir toz beziyle.</p>

  <p>— Hayrola, n’oldu sana bugün, diye sordu Élodie.</p>

  <p>Hiçbir şey olduğu yoktu. Sanki sokaktan o da göçüp gidecekmiş gibi bir korkuya kapıldığından Élodie’yle kalmak istiyordu. Siyah yerlerini çıkartarak ve kabuklarını ince ince soyarak patatesleri ayıklamakta ona yardım etti. Sonra, divana oturdu ve okul çantasını yeni baştan düzeltti.</p>

  <p>Kapı çalındığında ikindi kahvaltısını yapıyordu. Mado idi gelen. Yeşil üzerine turuncu çiçeklerle bezenmiş ince kumaştan yapılmış bir tayyör giymişti ve başında, kurdelesi koyu renkli yeşil bir hasır şapka vardı.</p>

  <p>— Tatile gidiyorum. Benimle taksiye kadar gelir misin?</p>

  <p>Mado, Élodie’nin elini sıktı, Olivier valizleri taşımasına yardım ederek peşinden gidiyordu. Ric ve Rac adlı köpeklerini emanet ettiği kapıcı kadın hayvanları tasmalarından tutmuştu. Çantasından para çıkartıp kadına verdi. Sonra Custine sokağındaki taksi durağına gittiler. Mado, <i>on the Shores of the Riviera</i>’yı mırıldanıyordu. Şapkasının gölgesi gözlerini daha derin, daha koyu mavi gösteriyordu. Dudakları parlaktı, yüzünün hatları sanki fırçayla çizilmişti. Şoför valizleri alıp bagaja yerleştirdi. «P.L.M.» garına» dedi Mado. Adam «tahmin etmiştim» dedi duyulur duyulmaz bir sesle. Mado eğildi ve şapkasını biraz yukarı kaldırarak Olivier’yi öptü.</p>

  <p>— Sen tatile gitmeyecek misin Ölivier? dedi.</p>

  <p>Çocuk sandallarının deliklerine bakarak hayır der gibi salladı başını. Sonra cesaretini toparlayarak güldü. Mado’yu bir kere daha, sımsıkı kucaklayıp öpmek için kollarını uzattı ve mümkün olduğu kadar neşeli bir sesle:</p>

  <p>— İyi tatiller Mado, güzelce yanıp esmerleşeceksin.</p>

  <p>— Teşekkürler Olivier, Eylül sonunda görüşürüz.</p>

  <p>Şoför taksimetreyi çalıştırdı, elini camdan dışarı çıkarıp işaret parmağını yukardan aşağıya doğru oynatarak arabayı hareket ettirdi. Mado arka camdan elini hafifçe salladı, sonra şapkasını düzeltti ve gözden kayboldu.</p>

  <p>Biri daha gidiyor işte. Neden yaz gelince herkes bir yerlere kaçıyordu böyle. Kalanları saydı: Bougras, Albertine, Lucien, Élodie ve Jean. Bunlar gerçekten şanslı diye düşündü. Annesinin ölümünden beri sokaktan her ayrılış tehlikeli görünüyordu ona. Çekip giden dostlarını bir daha hiç görmeyecekmiş gibi bir his vardı içinde, ama bu öylesine korkunç bir şeydi ki düşünmek bile istemiyordu.</p>

  <p>Madam Grosmalard, kaldırıma işedi, diye sarı benekli bir köpeği elindeki çalı süpürgesiyle kovalıyordu. Anatole, yarış bisikletinin iç lastiğini değiştiriyordu. Helal et satan kasap Kacher, koca satırla üzerinde etleri pestile çevirdiği tahtayı temizliyordu. Çamaşırcı, yapacağı pasta için eriklerin çekirdeklerini çıkarmakla uğraşıyordu. Adamın biri, kolunun altında saksafon kutusuyle geçti. 75 numaranın önünde su damlaları kaldırıma yayılmıştı.</p>

  <p><i>Vins Achille Hauser</i>’in vitrininde, tebeşir tozuyla 10° şarap, 11° şarap, <i>Saint Emillon, Entre Deux Mers, Graves, Mostaganem, Corbières Vouvray, Mâcon, Bourgueil, Pouilly, Beaujolais, Monbazillac</i> diye yazılmıştı.</p>

  <p>Hemen o anda Élodie’nin tatlı beyaz şarapları ne kadar sevdiğini düşününce içlendi. Bu şaraplardan içtiği zamanlar gözleri parlar, ağlayacak gibi olurdu. Élodie, tam tersine, herkesle kaynaşır, kıkır kıkır gülerdi. Kibrit kutularından ikisini karıştırdı, bunlardan bir tanesini cüzdan olarak kullanıyordu. Ortası delik birkaç kuruştan başka bir şey çıkmadı.</p>

  <p><i>Bois et Charbons</i>’un el arabası kollarının gölgesini kaldırıma serdi. Arabayı ileri geri oynatarak eğlendi biraz ama kömürcü o kalın sesiyle, ‘<i>yaylan bakalım</i>’ dedi. Bunun üzerine Olivier yüksek sesle:</p>

  <p>— Ne yapacağımı bilmiyorum, ne yapacağımı bilmiyorum, diye tekrarladı.</p>

  <p><i>L’Oriental</i> kahvesine kadar uzandı. Para atıp otomatik aletin kolunu çevirdi ama yeşil şekerler düşmedi. Ondan önce bir başka çocuk daha gelmiş olmalıydı. Tezgâhtar kız sert sert bakınca kendisinden <i>High Life</i> ile bir paket İsveç kibriti istedi. Bir meteliği çıkışmamıştı ama kız «tamam tamam» dedi, kimsenin aldırmadığı bir «Hoşça kalın» deyip çekip gitti.</p>

  <p>Albertine’in penceresinin önüne varıncaya kadar paketi açmadı. Kendisi hakkında iyi düşünmeyeceğini biliyordu ama boş oturmaktan ya da can sıkıntısından daha iyiydi böylesi. Derin bir nefes aldı sigaradan, dışarıya salmadan önce ağzını dumanla doldurdu, tam bu sırada pencere açıldı ve sırtında sabahlıkla Albertine göründü.</p>

  <p>— N’aptığını gördüm, dedi.</p>

  <p>— Bile bile yaptım.</p>

  <p>— Bir bu eksikti zaten. Hadi ver bir tane de tellendireyim.</p>

  <p>Olivier paketi uzattı, kadın domuz sucuklarını andıran boğum boğum parmaklarıyla sigarayı aldı. Olivier kibriti yaktı.. Ortak birçok anıları olan iki kişi bir anda göz göze geldi.</p>

  <p>— Ne haber? Bütün arkadaşların gitti, sen sigara içiyorsun, iyi valla.</p>

  <p>Bir süre ses etmeden sigaralarını içtiler. Sonra Albertine «eyvah ütüyü fişte unuttum» diyerek pencereyi kapattı.</p>

  <p>Olivier birkaç adım attı. Tuhafiye dükkânının vernikli tahta panolarına baktı. Mühürler yoktu artık ve kepenkler Virginie’nin zamanındaki gibi temizdi. Hoşuna gitti. Bunları kim yıkamış diye geçirdi aklından. Sonra üzerinde matbaa harfleriyle «devren satılık» yazılı bir levha gördü. Rome sokağındaki notere başvurulması belirtiliyordu. Çocuk bu deyimi anlamadı, satılık değil gibi bir anlam çıkardı bundan, o zaman da ne diye notere başvurmak gereksin, diye düşündü. Sigarasının tadı hoşuna gitmedi. Bougras’yla beraber şarapları şişelere doldurduklarını hatırlattığı için almıştı bu paketi. Sigarasını bir su birikintisinin içine attı. Belki serserinin biri izmariti alırdı. Belki de kendi kendine yanıp kül olurdu. Tabii, su onu lâğım yoluna kadar sürükleyip götürmezse.</p>

  <p class="p10"><b>*</b></p>

  <p>Ağustosun onbeşi yaklaşükça Olivier, Sauges’deki ninesine Sainte-Marie vesilesiyle yazıp yazmayacağını soruyordu içinden. insanlar sanki kendilerini serinletecekmiş gibi «ne kadar da sıcak?» diye tekrarlıyorlardı durmadan. <i>Atlantique</i>’de Ernest müşterilere habire çekme-bira yetiştirmeye çalışıyordu. Sokağın alt başında ev kadınları, Glacières de Paris kamyonunun sahanlığında satılan buzdan alıyorlar, çocuklar, ağızlarına attıkları buz parçalarını emiyorlardı.</p>

  <p>Jean, bir haftadan beri Matin’in klişehanesinde çalışıyordu ve Élodie «artık bir işin olduğuna göre» diyerek tasarladığı şeyleri anlatıyordu hep. Bir cumartesi, Jean mavi bir zarf getirdi ve şişine şişine Élodie’ye uzattı: İlk haftalığıydı bu. Dans etmeye başladılar ve Jean <i>En parlant un peu de Paris</i>’yi söyledi. Sonra, kendisine gülümseyerek bakan Olivier’yi görünce kasketini çıkarıp divanın üzerine attı ve başını kaşıyarak:</p>

  <p>— Bugün sokaklarda sürtmek yok, dedi. Çünkü... Élodie öğleye krallara lâyık bir sofra hazırladı.</p>

  <p>Gerçekten de, Élodie sabahtan beri mutfaktan çıkmamıştı ve evde kekik ve defne kokusundan geçilmiyordu. Masada üç kişilik yer hazırlanmıştı: İki tabak, iki bardak konmuştu herkesin önüne, peçeteler külah biçimindeydi. Élodie ıslak beze sarılmış beyaz şarabı getirdi.</p>

  <p>Jean mutfakla yemek odası arasında birkaç kere gidip geldi. Bir ara cebinden «Epatant» dergisini çıkardı ve «az daha unutuyordum» diyerek Olivier’ye fırlattı. Olivier, Pieds Nickeles’in komik suratlarına bakıp yazıları okumaya başladı.</p>

  <p>Kuzenleri odada fısıl fısıl konuşuyorlardı. Uzun zamandan beri böylesine rahat ve neşeli olmamışlardı hiç. Olivier’yi sevindiriyordu bu durum. Arada bir gözlerini dergiden kaldırıp çiçekli sofra örtüsüyle kaplı masaya, tabaklara, mermerli büfeye, kır çiçekleriyle dolu kristal vazoya bakıyordu. Tam ortadan geçen bir güneş ışını masayı ikiye bölüyordu. Her şey öylesine aydınlıktı ki.</p>

  <p>Yine de bir şeyler dönüyormuş, beklenmedik bir şey olacakmış gibi bir hava vardı odada.</p>

  <p>Tiyatrodaki hizmetçi kızlar gibi bir önlük takmış olan Élodie odaya girdiğinde Olivier konuşmalarının sonunu işitebildi ancak: «Hişt, bunu da atlattı...» Nedir diye soracak vakit olmadı, çünkü Élodie:</p>

  <p>— Sofraya, sofraya! diye bağırdı neşeli sesle.</p>

  <p>— Ye babam ye! dedi Jean.</p>

  <p>Olivier’nin ensesine vurdu, sonra da bağrına bastı onu, «Koca herif» dedi. Bağrışmaya başladılar, Élodie onları durdurmak zorunda kaldı.</p>

  <p>Köyde olduğu gibi, önce çorbadan başlandı, harf şeklinde makarnalar vardı içinde. Alfabeye başladığı zamanları hatırlattı bu ona; yumuşacık harfleri tabağın kenarına dizerek kelimeler yapmaya çalışırdı. Adının baş harflerini aradı, sonra çorbanın sıcaklığı yanaklarını pembeleştirdi.</p>

  <p>Jean yeni işinden söz etti. Üç haftada bir gece çalışacaktı. Üç sekiz deniliyordu buna ve bu saat değişiminden sonra günler, sanki saatlerce uzamış gibi, yeni boyutlar kazanıyordu.</p>

  <p>Çorbanın ardından, sıra iri deniz taraklarına geldi. En ufak bir hareket bunların tabak içinde dönmelerine sebep oluyordu. Yarıklarını çatalın ucuyla kazımak pek eğlendiriciydi. Olivier sigara tablası olarak da kullanılan bu güzel deniz ürünleriyle ilgili sorular sordu.</p>

  <p>Bu sırada, Jean’la Élodie, «söylesek mi?» gibilerden bakışıyorlar ama bir türlü karar veremiyorlardı. Yemekler nefis, beyaz şarap oldukça soğuktu, güneşse nerdeyse kavuracaktı. Can sıkıntısına yol açacak her şeyi sonraya bırakmak daha iyi olacaktı.</p>

  <p>Olivier, Bougras’nın sözünü edince, Élodie:</p>

  <p>— Ha, tamam! Bir bu eksikti şimdi. Onunla beraber kalsaydın, bir serseri olup çıkardın, dedi.</p>

  <p>Çocuk başını kaldırdı. «Olsaydın» da ne demekti? Fakat Élodie’nin çenesi açılmıştı. Şarabın da etkisiyle konuşup duruyordu, ağzından çıkan sözlerin tadına doyamıyormuş gibi oynatıyordu dudaklarını.</p>

  <p>— Hem de tam bir serseri olup çıkacaktın. Bir gün... İğrenç bir şey oldu. Mac serserisi pazarda kolumdan çekiverdi. Ama ağzının payını verdim. Şimdi de kodesi boyladı işte.</p>

  <p>— Bu yüzden değil ama, diye atıldı.</p>

  <p>Élodie’nin aklı yatmamıştı buna. Ona göre her şey birbirine bağlıydı ve göklerin altında adalet vardı. «Ama bana boksu o öğretti» dedi Olivier incecik pazularını şişirerek.</p>

  <p>— Aman ne iyi! Başka bir şey kalmamıştı sanki öğrenecek. Sokaklarda iyice sürt de aklın başına gelsin bakalım.</p>

  <p>Olivier hafifçe gülümsedi. Élodie anlayamazdı bunu; kimseler anlayamazdı. Serseri kelimesini tatlı tatlı söylüyordu, sanki ne anlama geldiğini bilmiyormuş gibi ve güneyli şivesiyle söylüyordu bunu, eze eze, anlamını azaltarak.</p>

  <p>— Şuna bak hele! Umurunda bile değil. Âdeta hoşlanıyor kendisine serseri denilmesinden.</p>

  <p>Jean halden anlar bir tavırla baktı Olivier’ye. Çocukken o da sokaklarda oynamıştı. Çocukluğun ne demek olduğunu biliyordu. Ama şimdi büyükler arasına karıştığından, kızıyormuş, memnun değilmiş gibi görünmek zorundaydı. Albertine Haque da ona serseri diyor, sonra ya bir gözleme ya da yağlı ekmek tutuşturuyordu eline. Birbirine aykırı şeylerdi bunlar. Büyüklerle beraber olunca da durum değişmiyordu. Gastounet de arada bir sövüp saymadan duramazdı. Olağanüstü bir çocukken, birdenbire kötü bir çocuk oluveriyordunuz.</p>

  <p>Sadece Bougras vardı ağzını açıp tek kelime söylemeyen. Herkesi kendi haline bırakır, istediklerini yapsınlar diye dalgasını geçerdi. Lucien de seviyordu başına buyruk olmayı. Olivier, Mado’yu düşündü ve içini çekti. Kartpostallarda gördüğü mavi ve pembe karışımı bir Riviera’da yaşadığını hayal ediyordu.</p>

  <p>Taraklardan sonra, salçalı dana ve sarımsaklı patates kızartmasına yumuldular. Jean, <i>Moulin â vent</i>’ı açtı. Bir parça da Olivier’nin bardağına koyup maden suyu ile karıştırdılar; morumsu bir renge bürünmüştü şarap ve tadı fena değildi.</p>

  <p>Sonra üçü de tabaklarını ekmek içiyle sıyırdı ve iki daire arasında fayans fabrikasının mavi markasının yazılı olduğu dip kısmında peyniri yemek için tabaklarını ters çevirdiler. Jean ekmek içiyle bir topaç yaparken Olivier iri bir Saint-nectair parçasını mideye indiriverdi. Daha sonra Élodie, cam tabaklar içinde pişirilmiş ve çekirdekleri hâlâ üzerinde duran kirazlı pastaları getirdi. Patlayıncaya kadar yedikleri halde, dayanamayıp, koca pastayı da gövdeye indirdiler.</p>

  <p>— Bunun üzerine bir “kawa”yı hakettik, dedi Jean.</p>

  <p>Bir senoritas yaktı, Olivier de Élodie’ye bir High Life ikram etmeyi göze aldı. Kadın sigarayı acemice içti.</p>

  <p>Jean, hayretle bakan Olivier’ye:</p>

  <p>— Sigaran olduğuna göre sen de bir tane tüttürebilirsin, ama bu son olsun, dedi.</p>

  <p>Niçin «son» olsundu? Olivier yaldızlı kâğıdı katladı. Kutunun kapağını kapatarak:</p>

  <p>— Hayır, canım istemiyor, dedi.</p>

  <p>Olivier, Élodie’nin Jean’a «hadi söylesene» gibilerden yaptığı bir hareketi farketti. Jean iskemlesini geriye itti, burnunun ucunu hafifçe sıktı; önceden hazırladığı cümleleri birbiri ardından sıralamaya başladı.</p>

  <p>— Hayatta diğer anlardan çok daha önemli anlar vardır ama hiçbir şeyi abartmamak gerekir. Her şey düzelir, yeter ki herkes kendine düşeni yapsın.</p>

  <p>— Evet, deyiverdi Olivier.</p>

  <p>— Söylediklerimi iyi dinle, çünkü seninle ilgili ve çok önemli. Sana bir haberim var, iyi bir haber ama, dedi.</p>

  <p>Öksürdü, sönmüş senoritas’ını yeniden yaktı. Keskin duman genzine kaçtı. Şimdi, haberi ona bildireceği anda, bunun küçük kuzeninin yararına olacağından, pek de emin değildi.</p>

  <p>— Sözün kısası, yengenle dayın seni nüfuslarına geçirdiler. Yani bundan böyle onların çocukları gibi olacaksın. Kurtuldun sayılır artık.</p>

  <p>Olivier hiç kımıldanmadı ama yüzü soldu. Mavimtrak kâsenin içindeki kiraz çekirdeklerine baktı, herbirinin çevresinde pembemsi izler kalmıştı kirazdan. Ürperdiğini hissetti. Sigarasını çabuk çabuk içen, yerli yerinde kullanılması gereken kelimeleri dostça söylemeye çalışan Jean’a bakmaya cesaret edemiyordu bir türlü.</p>

  <p>— İşlerin yoluna girmesi biraz uzun sürdü. Biliyorsun, onların zaten iki oğulları var. Ama karar verildi artık. Senin için daha iyi olacak. Herhalde sokaklarda sürtmekten daha iyidir.</p>

  <p>Élodie, sesine her zamankinden daha neşeli bir ton vermeye çalışarak Olivier’yi inandırmaya çalışıyordu:</p>

  <p>— Göreceksin bak, çok iyi olacak. Üç ailenin birden kalabileceği kadar geniş bir katları var onların. Yerler baştan başa halı kaplı, her taraf pahalı halılarla döşeli. Hem sonra, koleje gönderecekler seni, iyi arkadaşlar edineceksin, Üniversiteye de gideceksin. Akıllı, zeki bir çocuk olacaksın. Telefon etmeyi, bisiklete binmeyi öğretecekler sana. Daha neler neler öğreneceksin.</p>

  <p>Güzel diye söylediği her şeyin Olivier’ye onulmaz bir hüzün verdiğini anlayabilir miydi? Zenginlikle, mutlulukla ilgili ne kadar beylik sözler varsa, bir kraliçe edasiyle sıralıyordu:</p>

  <p>— Briç oynamayı öğrenirsin. İki hizmetçileri var. Sana bir robdöşambr verecekler. Onlarla beraber arabalarda gezeceksin. Belki de ilerde bizleri unutursun bile.</p>

  <p>Olivier başını kaldırıp baksaydı, bunları söylerken Élodie’nin içini bir hüzün kapladığını ve göz pınarlarında yaşlar biriktiğini görürdü. Jean heyecandan kesik kesik soluyordu. Sigarasını kâsede söndürdü ve Élodie’ye hafifçe işaret ederek artık konuşmamasını belirtti. Olivier tükrüğünü yuttu. Gözlerini örten perçemi kaldırdı ve:</p>

  <p>— Ne... zaman? diye sordu yavaş bir sesle.</p>

  <p>Jean’la Élodie iskemlelerinden fırlayıp yanına geldiler ve kollarıyla sardılar onu. Gerçekten sevdiklerini, ama kendi yanlarında alıkoyamadıkları için gücenmemesini ve daha bilmedikleri bir sürü şeyi söyleyerek onu teselli etmek istiyorlardı.</p>

  <p>— Birazdan, dedi Jean. Saat üçe doğru dayın gelip seni alacak, arabasıyla. Biraz soğukçadır ama iyi adamdır. Hele yengen; göreceksin bak, yengen seninle ne kadar ilgilenecek. Artık sen de onun çocuğu olacaksın. Birlikte yaz tatiline gideceksiniz. Étretat’yayı bile gezeceksiniz. Denizi göreceksin.</p>

  <p>— Eşyalarını bulaşıktan sonra hazırlarız. Daha vaktimiz var, diye ekledi Élodie.</p>

  <p>Olivier’ye sarıldılar. O kadar genç, o kadar güçsüz ve hayattan öylesine korkan insanlardı ki ikisi birden ağlamaya başladı. Olivier kımıldamadı. Söylemesi gereken kelimeleri, cümleleri fısıldayan, bir ses vardı içinde; canının sıkıntısı yüzünden okunuyordu. Ama ağzını bıçak açmıyordu, dışardan gelen her şeye karşı kayıtsız bakıyordu, taş kesilmişti sanki; Virginie’nin gömüldüğü gün de tıpkı böyle olmuştu.</p>

  <p>Ağlamıyordu. İçlerinde ağlamayan bir o vardı. Gözlerini dikmiş kâsenin dibindeki kiraz çekirdeklerine bakıyordu.</p>

  <p>Labat sokağının üst başındaki sokak fenerlerinden biri, nedense, yanık kalmıştı. Güneş, gazın verdiği cılız aydınlığı bastırıyor, sadece kırmızı bir böceği andıran titrek ışığı farkediliyordu. Bu fenerin yanıbaşında toplanmışlardı; Jean’la Élodie dayıyla konuşuyorlar, biraz daha aşağıda duran Olivier ise söylenenlere kulak veriyordu.</p>

  <p>— Haşarı olmasına haşarıdır ama belki de sizinle... Yani kötü olduğundan değil; aslında iyi bir çocuktur... Fakat çok yabanidir. Tabii, Virginie.. Evet, evet. Çok isterdik.. Siz zenginsiniz, aynı şey demek değil bu... O kadarı da fazla... Hadi canım.</p>

  <p>Lambert sokağının köşesinde, lacivert üniformalı ve kasketli bir şoför arabanın karoserini parlatıyordu. Üzerinde Belle Jardinière yazılı ve içinde çocuğun elbiselerinin bulunduğu bir kutuyu biraz önce tiksine tiksine yerleştirmişti arabaya, Olivier okul çantasını elinden bırakmamıştı. Sahip olduğu tek şey buydu. Sımsıkı tutuyordu. Örümcek’in kitapları ve <i>Savorgnan de Brazza’nın Hayatı</i> vardı içinde.</p>

  <p>Sokak bomboştu, derin bir sessizliğe gömülmüştü. Rengini solduran, binalarını yeknesak bir hale getiren, sanki cepheleri beyaz çarşaflarla kaplanmış gibi onlara bir hayalet görünüşü veren kızgın güneşin saldırısına uğruyordu sokak. Olivier, derdini içine atıp haftalarca dolaşmıştı bu sokakta, onun hoşuna gitmek için sözlerden, jestlerden, rastlantılardan ve oyunlardan oluşan şenlikler düzenlemişti. İçindeki o hüzünlü konseri neşeli ezgilerle bezemişti sokak. Olivier çoğu insanların görmediği günlük hayatın bu sade görüntülerini ilerde hatırlayacaktı. Élodie’nin çamaşır leğenindeki soda parçacıklarının sesleri kulaklarında çınlıyordu hâlâ. Ne yapacağını bilemeyen Jean sigara almaya gitmiş ama elleri boş dönmüştü. Aslında, bir an uzaklaşmak için bir bahaneydi bu.</p>

  <p>Büyükler konuşurken çocuk, kaçmak isteyen bir kedi gibi çevresine bakınmaktaydı şimdi. Aradığı, umut bağladığı şeyin ne olduğunu pek bilmiyordu. Belki bir olay, belki de dışardan yapılacak bir yardım bekliyordu. Biri çıkagelecek ve diyecekti ki, «Durun, bir yanlışlık var bu işte. Yanılıyorsunuz, o burada kalacak, çünkü...» Bougras’nın penceresinin camları daha tatlı bir ışığı yansıttılar mavimsi dörtgenlerle. Çıngıraklı bir çemberi itiyordu Riri. Bir köpek tembel tembel uzandı güneşe doğru. Olivier, Élodie’nin, Jean’ın, Dayı’nın neler konuştuklarını duymak istemiyordu bile. Başının üzerinde uçan bir sineğin vızıltısına karışan sözleri ve kelimeleri anlamlarını yitiriyorlardı. Tıpkı Virginie’nin cenaze törenine benziyordu bu, ama daha az kalabalıktı, Dayı ince pardösüsünü giymemişti. Koyu gri kruvaze bir elbise vardı üzerinde, siyah pabuçları ayna gibi parlıyordu. Uzun elleri iki yanına sarkıyor ve pudralı gibi duruyordu. Yüzük parmağının etine bir alyans gömülmüştü. Alt dudağı biraz sarkıktı. Hafif kambur olduğundan, yürürken kendi gücünden rahatsızlık duyan hantal bir adama benziyordu. Olivier kendisine pek hafif gelen okul çantasının altında kavuşturmuştu ellerini. Arabanın kaportası üzerinde, kanatlarını ardına kadar açmış, kartal şeklinde bir radyatör kapağı görüyordu. Sokağın alt başındaki kaldırım taşları parlaktı. Daha uzakta, Custine sokağında, kaldırım taşları katranlı tahtalarla döşenmişti. Yağmurlu havalarda atlar kayıyor, bazen arabanın çifte okları arasına düşüyorlardı. O zaman onları kaldırabilmek için çekmek gerekiyordu.</p>

  <p>— Gidiyoruz artık!</p>

  <p>Dayı vedalaşmayı kısa kesmeye bakıyordu. Olivier çantasının dikiş yerinden sarkan ve rengi diğerlerinden daha açık olan bir ipliğe bakıyordu. Nicolet sokağındaki kunduracı ipliği kesmemişti. Olivier, bazen tahta gönyesini bu ipliğe bağlayarak eğlenirdi.</p>

  <p>— Hadi hoşça kal. Uslu duracağına, bize mektup yazacağına söz ver bakayım. Söz mü? Uzun bir mektup ama.</p>

  <p>Öpücükler yanaklarına kondu. Dayı, bir an önce evlerine dönmek isteyen gençlerin ellerini sıktı. Sonra Olivier’yi elinden tutup götürmek için eğildi. Elini çocuğun omuzuna koydu. Güneşte parlayan sarı saçlarına, aile hayatına karışacak sokak çocuğuna bakıyordu; nasıl duracağını, nasıl davranacağını bilmiyordu. Olivier’yi bir an önce karısına teslim etmek için sabırsızlanıyordu</p>

  <p>O kadar uzun gelen birkaç metrelik kısacık yoldan inmeye başladılar. Bir an tuhafiye dükkânının önünde durdular. Bir Mayıs’tan beri Olivier bu dükkânın çevresinde dolanıp durmuştu. Görünmez, gizli, erişilmez bir Virginie, makasların, çekmecelerin, ipliklerin arasında yaşamakta devam ediyordu hâlâ. Olivier gittiği anda o da gerçekten ölecekti. Tuhafiye dükkânının orada öylece durduğuna, kendisini sokaktan ayırdıklarına bir türlü inanamıyordu. Hayır, sadece bir gezintiydi bu. Ya da tatile gidiyorlardı.</p>

  <p>— Hadi gidelim artık, dedi Dayı. Yengen evde bekliyor bizi.</p>

  <p>Albertine’in penceresi kapalıydı. Ellerini iri karnının üzerinde kavuşturup öyle uykusuna yatmış olsa gerekti. Arabaya binerken, Lııcien’in radyosunu işitiyormuş gibi geldi Olivier’ye. Tam şoför kapıyı kapatacaktı ki başka hiç kimseninkine benzemeyen bir ses yerinden fırlattı Olivier’yi.</p>

  <p>— Hey, durun yahu, bir dakika bekleyiverin!</p>

  <p>Saçı sakalı birbirine karışmış güleç bir ihtiyar, eli belinde, topallaya topallaya geliyordu. Dayı onu dilenci zannederek elini yelek cebine attığı sırada Bougras kapıyı açtı ve Olivier’nin başını iri pençeleriyle tuttu.</p>

  <p>— Ne yani! Eski dostlarla vedalaşmak yok mu? Hadi gel tokalaş şöyle.</p>

  <p>Bougras’nın sesi biraz kısık çıkmıştı, her zamanki gibi değildi. Çocuğa «talihin açık olsun» ya da bu anlama gelecek bir şey söylemek istiyordu ama üç kere gözünü kırptı ve «her şey iyi gidecek, inan bana» demek istercesine başını salladı.</p>

  <p>— Hoşça kal Bougras! diye mırıldandı Olivier.</p>

  <p>Ayrı dünyaların insanları olmalarına rağmen, Dayı ile Bougras dostça baktılar birbirlerine. Sonra Olivier, avucuna dostunun bir şey sıkıştırdığını hissetti. Bir yüzüktü bu. Bir tek yirmi metelik yetmişti bu yüzüğü yapmak için.</p>

  <p>— Ah Bougras, Bougras!</p>

  <p>Arabanın kapısı kapandı. Dayının bir işaretiyle şoför arabayı hareket ettirdi. Olivier arka cama döndü Bougras’yı görmek için; Bougras’yı ve bütün sokağı.</p>

  <p>Olivier şövalye yüzüğü sol elinde sıkıyor, sağ eliyle de okul çantasının sarkan ipliğine asılıyordu. Gittikçe küçülüyordu Bougras. Sokak da. <i>Sokak...</i></p>

  <p>Arabanın içinde hafif bir çıtırtı oldu: Olivier’nin tuttuğu ip kopmuştu.</p>

  <p class="p15"><i>—SON—</i></p>
</body>
</html>