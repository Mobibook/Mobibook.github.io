<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Altı</i></b></span></p></h4>

  <p class="p9"><span class="t8"><b>M</b></span>atbaada işler azaldığından Jean’a bir haftalığına yol verildi. Mecburî istirahatinin ilk günü yataktan kalkmadı. Çocukluk günlerinin Nick Carter’ini okudu, ikinci gün erkenden kalktı, bir güzel yıkandı. Olivier’ye sen de benim gibi yap, dedi. Çocuk boynunu sabunla yıkarken, Jean damatlık elbisesini; çizgili pantolonunu ve kenarları atlas şeritli ceketini giydi. Başına da melon bir şapka geçirdi. Gülünç bir kıyafete bürünmüştü. Olivier’ye, filmlerde figüranlık yapmaya gideceğiz, dedi. Çocuk, Élodie’nin, hoş karşılanmaz diye matem kurdelesini söktüğü golf elbisesini giydi. Hafif bir kahvaltıdan sonra, genç adamla çocuk iki adım ötede Francoeur sokağındaki stüdyolara gittiler.</p>

  <p>Saat daha sabahın yedisi olduğu halde, millet kuyruğa girmiş bekliyordu. Yirmi metreyi bulan kuyruk daha da uzayacağa benziyordu. Figüranlara ayrılan bölümün demir kapısı kapalıydı ve görünüşe bakılırsa, figürana da pek ihtiyaç yok gibiydi. Yine de bazıları, birtakım pozlar takınarak, iyi yerden haber aldıklarını, taliplerin büyük çoğunluğuna hiç değilse bugünlük bir iş verileceğini söylüyorlardı. Sinek kaydı traş olmuş kasketli adamlar, yerlerini kaptırmamak için birbirlerini omuzlarıyla itiyorlar ve yeni gelenlere, sanki onlar Georges Milton’un çömezleri olabilirlermiş gibi, ters ters bakıyorlardı. Bazıları işsiz oyunculardı. Zayıf, solgun yüzlerine, itinayla taranmış saçlarına bakan herkes bunu kolayca anlardı, içlerinde bir tek kadın vardı. Kısa saçlıydı. Dalgın dalgın sigarasını tüttürüyordu,</p>

  <p>«Şapkaya gel» diye hafiften alaylar başladığı için Jean, şapkasını çıkarıp iki eliyle karnının üstünde tuttu. Dikkati çekmemeye çalıştı. İşaret parmağını hızla burnuna sürtmesinden belli oluyordu sıkıldığı. Olivier hayatından memnundu. Film ona göre çoktan başlamıştı.</p>

  <p>Şarlo bıyıklı sırık gibi bir herif, «çekimi yapılan film hangisidir?» diye sordu. Kızıl saçlı bir adam, «kimsenin bir şey bildiği yok,» dedi. Fırlamanın biri, Paris argosunun bütün özellikleriyle:</p>

  <p>— René Clair’in <i>Milyon</i>’u. Baş rollerde René Lefèvre ve Annabella, diye atıldı ve belki de Épinay’daki <i>Tobis</i> stüdyolarına gitmek gerekecek diye ekledi. Kadın oyuncunun adını söyler söylemez birkaç ıslık yükseldi ve filmde rol alması gereken oyuncular arasında Meg Lemonnier, Lilian Harvey, Suzy Vemon, Betty Stockfeld ya da Gina Manès hakkında bir konuşmadır başladı.</p>

  <p>«Bu oyuncuların» konuşmalarıyla ilgilenen Olivier için pek sıkıcı sayılmayacak bir saatlik bir bekleyişten sonra <i>le Balto</i> kahvesinden yassı burunlu iri yarı bir adam çıktı. Stüdyoların kapısını açtı ve on beş dakika sonra, ağzında sigarası, elinde not defteri ve kalemiyle tekrar geldi. Adayları tepeden tırnağa süzdü ve «baştan başlayarak» on beş kişi kadar seçeceğini söyledi. Bunun üzerine adayların herbiri doğruldu ve sevimli görünmek için gülümsedi. Adam parmağıyla işaret ederek «Sen, sen, sen değil, sen!» diyor ve seçilmeyenler «bu pis herif olmasaydı...» deyip küfrediyorlardı.</p>

  <p>Jean çekine çekine «Petit Louis’nin arkadaşıyım» dedi. Ama özellikle, ceketinden ve melon şapkasından ötürü seçilmişti ve seçicinin söylediğine göre, «istenilen ahmak surata haizdi». Adam Olivier’nin önüne gelince, «çocuklara ihtiyaç yok,» dedi.</p>

  <p>Fakat Jean sevinçten kabına sığamıyordu. Eğer hafta sonuna kadar çalıştırılırsa eline matbaada aldığından daha fazlası geçecekti.</p>

  <p>— Öyleyse ben gideyim, diyen Olivier’yi unutmuş gibiydi.</p>

  <p>Jean, Olivier’nin ensesine vurdu ve sevincinden şapkasını onun başına geçirdi. Olivier, Annabella’yı gerçekten görmek istiyordu. N’apalım deyip, Labat sokağına yöneldi. Bir daha kısa pantolon giymemeye karar verdi. Élodie’ye:</p>

  <p>— Jean’ın işi iş, ama ben de biraz mangiz kazanmak isterdim, dedi.</p>

  <p>Genç kadın; «mangiz denmez, para denir» diye çıkıştı.</p>

  <p>Olivier de, Bougras da aynı anda evlerinden çıktılar. Bougras önden cepli mavi iş önlüğünü beline bağlamıştı. Piposunu dişleriyle sıkıyordu.</p>

  <p>Olivier’ye neşeli neşeli bağırdı:</p>

  <p>— Gel benimle, işe gidiyoruz! Dedi.</p>

  <p>— Başüstüne patron!</p>

  <p>Bougras, bir daha böyle kelimeler kullanma diye söylendi.</p>

  <p>Yolda giderlerken, <i>Oriental</i>’in müdürü bir fıçı Saint-Émilion şarabını şişelere doldurmamı teklif etti diye Olivier’ye anlattı. Bunu o kadar komik buluyordu ki:</p>

  <p>— Şu işe bak yahu? Bougras gibi bir sarhoş, şişelere şarap dolduracak, dedi durdu.</p>

  <p><i>Oriental</i>’e gelince siyah yelekli Auvergnat’ya «çocuk bana yardım edecek, birkaç kuruş da ona verirsiniz,» dedi. Onlara ılık suda yüzen mantarlarla dolu bir leğen, bir tıpa aleti, madenî kırmızı başlıklar ve etiketler verdiler. Yük asansörüne binip seyyar bir elektrik lambasıyla aydınlatılan mahzene indiler.</p>

  <p>Ne harikulade bir sabahtı! Olivier şişelerin her birini musluğun altına koyup çeviriyor, köpüre köpüre akan şaraba bakıyordu. Baba Bougras da şişeyi bacaklarının arasına sıkıştırıyor, kalitesi hakkında yorumlar yaparak, mantarı ağzına bastırıyordu. Şişe iyice dolmuşsa mantarı sokarken taşan damlaları çabucak içiyor, ağzını elinin tersiyle silerek «Oh!» diyordu. Birkaç şişeden sonra:</p>

  <p>— O kadar doldurmasana, demeye başladı.</p>

  <p>Olivier de şişeyi ağzına kadar doldurmamaya dikkat etti. Bir süre sonra Bougras yine susadı, göz kırparak,</p>

  <p>— Biraz fazla doldur, dedi.</p>

  <p>Bu arada garsonlardan biri sigara getirdi. Ama Bougras; ben pipo içerim, sigara kullanmam, dedi. Olivier bir <i>High Life</i> sigarası haketmişti. Sesini çıkarmadan, mantar tıkayıcıya bir göz atıp sigaradan aldı. Bir İsveç kibriti çaktı. Gözlerini kapayıp bir nefes çektikten sonra kibriti yere attı. Kibrit şarapla ıslanmış toprakta hafif bir ses çıkararak söndü. Çalışmaya koyuldu ama sigara öksürttüğü için Bougras’ya göstermeden ayağıyla ezerek söndürdü. Bougras gülümsüyordu.</p>

  <p>Öğleye doğru aynı garson yiyecek bir şeyler getirdi. Şaka yollu da:</p>

  <p>— Şarap getirmedim, dedi.</p>

  <p>Sıcacık ekmeği ısırırken Bougras, Olivier’nin omuzuna kuvvetlice vurdu ve:</p>

  <p>— Görüyorsun ya, hayat her şeye rağmen güzel! dedi.</p>

  <p>Şarabın sonuna gelmişlerdi ki, Baba Bougras bu muazzam fıçıyı sıkıca tutarak eğdi. Son şişeler şarap küflerinden ötürü bulanıktı. Bu sırada <i>Oriental</i>’in müdürü geldi; bu şişeler sana hediyem olsun, dedi. Onları süzdü müydü en azından üç şişe şarap elde ederdi. Öğleden sonra dışı kırmızı, içi gümüşî başlıkları geçirdiler, etiketleri yapıştırdılar, şişeleri madenî kasalara yerleştirdiler.</p>

  <p>Bougras, Olivier’nin ardından yukarı çıktığında hafifçe sendeliyordu. Elinde dolu dolu üç şişe şarap vardı. Bir şişe de koynuna sokmuştu. Müdür «değişiklik olur» deyip bir kadeh beyaz şarap ikram etti dalgasını geçerek. Bir miktar parayla bir paket iri kıyım tütün verdi, Olivier’nin eline de birkaç kuruş sıkıştırdı. Akşamcıların birer ikişer gelmeye başladıkları bir saatti. Garsonlar sigaralarını iri kül tablalarında söndürüyorlar, çocuğa «ayağımın altından çekil, yoksa ezerim» diyerek masaların etrafında dolanıp duruyorlardı.</p>

  <p>Labat sokağını boyladılar. İkisinin de elinde iki şişe şarap vardı. Bougras’nın odasına varınca şarapları bir huniden ve eski bezlerden süzerek tadına baktılar. Bougras, tek başına içmemesini söyleyerek şişenin birini Olivier’ye hediye etti. Uykusu gelmişti. Elini sertçe sıkarak çocuğu uğurladı.</p>

  <p>Olivier’nin biraz başı dönüyordu. Kazandığı paranın bir İsviçre çakısı satın almaya yetip yetmeyeceğini kendi kendine sorarak karanlıkta yürüyordu. Bir büyük külah çilekli dondurma almayı da düşündü. Jean stüdyodan çoktan dönmüş olmalıydı. Kimbilir neler anlatacaktı. Filmden, elindeki düdükle oyuncuları yöneten kasketli René Clair’den, sempatik René Lefèvre’den ve güzel Annabella’dan söz edecekti. Ama Olivier’nin de anlatacakları vardı. Bougras’yla «işe gittim» diyecekti.</p>

  <p>Birden aklına esti. Şişesini elinde tuta tuta Ramey sokağına gitti. Élodie’ye bir buket papatya aldı. Parayı öderken, çiçekçi kadına, çiçek sepetlerinin yapıldığı ve ortasından ikiye ayrılmış, şu söğüt dallarından verebilir misiniz, diye sordu. Bunlardan yapılacak yaylar eski şemsiye tellerinden yapılanlardan daha az tehlikeli ve daha gösterişli olurdu. Bir de güzel bir sicim buldu mu, tamamdı.</p>

  <p>Mis gibi lahana turşusu kokan odaya girdi. Jean içerdeydi. Keyiften ellerini oğuşturuyordu. Bir pantolon, bir de atlet giymişti. Élodie, kocasına; Olivier tam bir serseri oldu, sabahtan beri kendisini görmedim, golf pantolonu kir içinde, diye mutfaktan sesleniyordu... Ama Olivier ona çiçekleri uzatınca kucaklayıp öptü. Çok duygulanmıştı. Olivier şarap şişesini masanın üzerine büyük bir gürültüyle koyarak:</p>

  <p><i>— Oriental</i>’de şişelere doldurduğum Saint-Émilion şarabıdır bu. Evet, Bougras’yla beraber çalıştım, dedi.</p>

  <p>Yemekten sonra Élodie:</p>

  <p>— Zengin olsaydık, seni yanımızdan ayırmazdık, dedi. Jean:</p>

  <p>— Dayının yanında da rahat edeceğini biliyorsun, hatta... diye ekledi ama, cümlenin gerisini tamamlamadı.</p>

  <p>Olivier’nin kendisini başını kaldırmadan dinlediğini farketmişti. Hafifçe öksürdü. Mutfağa, Élodie’nin yanına gitti. Çocuğun içinden ağlamak geliyor; onlara, ben sizin yanınızda, kalayım, uslu olacağım, ne derseniz yapacağım, demek istiyordu. Sonra Jean döndü, papatyalardan birinin taç yapraklarını «seviyor, sevmiyor» diyerek koparmaya başladı. Derken üçü bir olup oynadılar. Jean bardakta birkaç çiçek kalsın diye oyun kâğıtlarını aldı.</p>

  <p>— Size iskambil öğreteyim, dedi.</p>

  <p>Olivier, onun kartları bu kadar ustalıkla karmasına hayran oldu. Gerçekten de Jean her şeyin en iyisini yapıyordu.</p>

  <p class="p10"><b>*</b></p>

  <p>Bachelet sokağındaki Belediye Çamaşırhanesi, sararmış beyaz zemin üzerine soluk siyah harflerle «çamaşırhane» yazılı çepeçevre pul pul ve paslanmış madenî desenlerle süslü üç renkli acaip bayrağı ile dikkati çekerdi. Bu yüzden, çamaşırını orada yıkamak, cumhuriyetçi ve ulusal bir niteliğe bürünürdü.</p>

  <p>Olivier buraya girer, kadınların geniş tahta teknelerde çamaşır ıslatmalarını, sabunlayıp çitilemelerini, tokaçlamalarını, dirseklerini kaldırarak ve büyük bir kuvvet sarfederek sıkmalarını, kurutmalarını, buharlar arasında dolaşmalarını seyrederdi. Kaygan sabunlara, dağ gibi yığılmış çamaşırlara, yaz göğünden bir parçaymış gibi akan ve bilardo oyuncularının istekaların ucuna sürdükleri bir başka «mavi»yi andıran durulama suyuna bayılırdı.</p>

  <p>Çamaşırhanede bir lağım düzeni olmasına rağmen kirli ve köpüklü suların bazen kaldırıma taştığı, çocukların kâğıttan gemi yüzdürdükleri oluklara aktığı da görülürdü.</p>

  <p>Olivier, çamaşır sepetini taşımada Élodie’ye yardım ederdi. Genç kadın burada bir başka havayı; memleketinin havasını, Truyere’in göğünü buluyordu. Ama sular burada o kadar saydam değildi ve gökyüzünü yansıtmıyorlardı. Bir tozun rüzgârda savrulduğu, bir kurbağanın sıçradığı ya da bir balığın yüzdüğü görülmüyordu. Piknikler yoktu, dedikodular, gülüşmeler yoktu.</p>

  <p>O çamaşırları çitilerken Olivier kaldırımın kenarına oturur yola bakardı. O gün, küçük bir tahtadan ve aralarında kalın bir lastik gerili direklerden ibaret bir gemi yapıyordu. Sonuna kadar büktüğü bu lastik, pervane yerine geçecek ve bir aksilik olmazsa, zırhlı geminin ya da torpidonun hareketini sağlayacaktı. Çivilere bez bayraklar asarak, tahlisiye sandallarının yerine midye kabukları yapıştırarak gemisini süslemeye çalıştı.</p>

  <p>— Élodie, ben gidebilir miyim?</p>

  <p>Biraz sonra kendini Saint-Pierre parkındaki havuzun önünde buldu. Annelerinin gözetimindeki çocuklar, güzelim yelkenli gemilerini bir değnekle yüzdürüyorlar ya da suyu dalgalandırarak kenara çekiyorlardı.</p>

  <p>Onun uyduruk gemisine küçümseyerek ve şüpheyle baktılar. Ama gemi havuzun bir kısmını dolaşınca ilgilendiler. Yazık ki, gemi tersine döndü ve sulara gömüldü. Olivier sandallarını çıkardığı gibi suya girdi ve aramaya başladı. Kadının biri:</p>

  <p>— Pis çocuk, annen görse ne der? Bekçiye haber vereceğim! diye bağırdı.</p>

  <p>Olivier karşılık vermedi, eşsiz gemisiyle döndü. Ayaklarını kurusun diye güneşe tuttu. Pervaneyle biraz oynadı. Sonra sandallarını giydi ve keyifle gülerek uzaklaştı.</p>

  <p>Parmaklıklarla çevrili yumuşak çimenlere, yalancı kayalara, ağaçtan yapılmış izlenimi veren çimento çitlere, heykellerin kaidelerindeki yosunlara hayran hayran bakarak, ekmeğini dudaklarının arasında tutup güvercinlere yediren ihtiyar bir adamın önünde durarak, çeşmelerin yassı kollarına rastgele basarak, iskemle kiralayanlara mor renkli biletler veren kadının peşinden giderek, ayağına gelen bir topa vurarak, küçük bir kızın çemberini tutarak ağaçlı yollarda dolaştı.</p>

  <p>En sonunda, tel örgülü küçük demir kapıyı hızla çarpıp çıktı. Hizmetçi kadınların ucuza satılan parça kumaşları elleriyle yokladıkları Saint Pierre pazarına doğru gitti. André-del-Sarte sokağında, mavi mintanlı, siyah şapkalı bir adamın <i>La Yoyette </i>şarkısını söylemeye başlayan hemşehrilerine akordeonla eski bir dans havası çaldığı kömürcü dükkânının önünde durdu. Clignancourt sokağında, <i>Palais de la Nouveaute</i>’nin yanında, afiş yapıştıran iki adam bir tahta perdenin önünde üçgen merdivenleri açıyorlardı. Olivier kâğıt rulolarına, adamların fırçaları batırdıkları uzun yuvarlak kovalara baktı. Afişler yapıştırıldıkça üzerlerindeki yazıları bir solukta okuyor; Sir Malcolm Campbell’in<i> Blue Bird</i>’ünün (<i>Mavi Kuş</i>’unun) <i>Dunlop lastikleri ile donattığını, Silvikrine’in kellerin kafasında saç çıkardığını</i>, Pierre Frasnay’in tiyatro’da <i>Kemiksiz Valentin</i>’i, Lucien Muratore’un da sinemada <i>Meçhul Şarkıcı</i>’yı oynadığını öğreniyordu.</p>

  <p>Olivier, uzun zamandan beri duvarlardaki afişleri, sanki resimli kitaplarmış gibi okuyarak, oyalanıyordu. Bebeler görüyordu her yerde: biri bebe Cadum idi (afişlerde resmi görülen bebeğin kısa bir zaman sonra öldüğü ve annesinin bütün duvar afişlerinde bebesini görünce ağladığı söyleniyordu), diğerleri ise <i>bebekleri güzelleştiren</i> Maîzena’nın tombul yanaklı bebesi ve <i>ikinci anne</i> Blédine’in bebeği idi. Afişlerdeki resimlerin bazıları ünlülerin resimleriydi: Banania Zencisi ve onun <i>Y’a bon’u (Pek güzel</i>’i), vecize yumurtlarcasına kaldırdığı parmağı ile yarı-fonetik yazıları: <i>K. K. O., L. S. K est S. Ki</i>’yi işaret eden Pierrot, Balto sigaralarının küçük kovboyu ile Diplomat sigaralarının tek gözlüklü diplomatı, Saint-Raphël Quinquina’nın tepsiler taşıyan biri kızıl, biri beyaz iki uşağı, ağzından alev fışkıran Thermogène, <i>les petites Vissaux font de grandes lumières</i> (Visseaux lambaları gündüz gibi aydınlatır) reklamında lambalı genç kızlar. Meunier çikolatalarının örgülü uzun saçları kesilmiş, sepeti elinden alınmış küçük kızı artık modaya uymuştu ve eski halinin bir gölgesi gibiydi.</p>

  <p>Labat sokağında nalbur M. Pompon dükkânının alabildiğine zevksiz renklerle boyanmış kapısının önünde duruyordu. Beyaz bir gömlek giymişti, başında hasır bir şapka vardı. Olivier’ye, küçücükken duvar kâğıttan numunelerinin bulunduğu bir albüm vermiş, çocuk da bu kâğıtların arkasına ilk çizgilerini, ilk desenlerini çizmişti: Dik kuyruklu kediler, tavuklar, paytak paytak giden ördekler...</p>

  <p>Olivier, elleri arkada, vitrindeki mallara, özellikle de makaslara ve çakılara bakıyordu. Rüyalarına giren çakı orda duruyordu. Altı ağızlı ve İsveç arması ile süslü, ucunda zincir takmak için bir halka bulunan kahverengi harikulade bir çakıydı bu. Hayran hayran baktı. Sonra gözüne M. Pompon’un göbeği ilişti; göz göze geldiklerinde, az daha çakının fiyatını soracaktı. Ama çok pahalı olabilir korkusuyla «Günaydın M. Pompon» dedi. Pompon, babacan bir tavırla cevap verdi.</p>

  <p>Güneşsiz günlerde Labat sokağı kurşunî bir renge bürünürdü. Fırının önünde duran Olivier, Bachelet sokağının en haylaz çocuğu Lopez’in yokuş aşağı bütün hızıyla gelen tornet’inden kaçınmak için kenara sıçradı. Bilyeli tekerlekler üzerine ustalıkla oturtulmuş tornetinde diz üstü duran Lopez’in Lambert sokağındaki dönemeçten rahatlıkla saptığını gördü.</p>

  <p>Vaktiyle kendisinin de bir bilyeli tekeri olduğunu hatırladı. Ama bu ona o kadar uzak göründü ki... Acaba n’oldu diye kendi kendine sordu. Sonunda, Virginie’nin «senin öteberinle dolu» dediği bir çekmeceyi hatırladı. Bilyeli teker oradaydı. Sicimler, mantarlar, tahtadan bir trompet, kadife küçük ayı, bira şişelerinin kapakları, <i>Au Muguet</i> mağazalarından satın alınmış kartondan bir hançer, babasının savaş madalyası, bir tornavida, kocaman bir silgi ve pırıl pırıl parlayan bilyeli tekerlek... Ama bu çekmecenin nerde olduğunu bir türlü hatırlıyamıyordu.</p>

  <p>Uzun uzun düşündükten sonra hatırladı: Dükkândaki tezgâhın solunda, en alttaki çekmeceydi. Çekmeceyi çekip bilyeli tekerine kavuşmaya can atıyordu. Bir tuhaf oldu. Niçin kapalıydı bu dükkân? Tahta kanatlarındaki bu mühürler, bu terkedilmişlik nedendi?</p>

  <p>Ramélie, günaydın dedi ama Olivier onu görmedi. Binanın koridorundan tuğla rengi saksılarla dolu daracık avluya geçti. Dükkânın arkasındaki odaya yöneldi. Pancurları aralamaya çalıştı. Sonra, iyice bitişmemiş iki tahtanın arasından baktı. Virginie’nin beyaz karyolasını, sanki biri gelip yatacakmış gibi açık duran pike örtüyü gördü. Annesinin hayali hemen canlanmadı gözünde. Aklı bilyeli tekerdeydi. Bir müze gibi ölgün duran bu yeri uzun uzun gözden geçirdi. Her eşya üzerinde ayrı ayrı durdu. Kadranında romen rakamları yazılı, akrebi devinimsiz kocaman çalar saat, menekşe resimleriyle süslü soluk duvar kâğıdını ve oval aynalı dolabı gördü. Virginie’nin elbiseleri, yağmurluğu, mavi kurdeleli geniş kenarlı şapkası ile yumuşak deriden ince tüllü bonesi bu dolaptaydı.</p>

  <p>Virginie giyinip de sokağa çıkacağı zaman «ne kadar güzelsin anneciğim» derdi. O da «ne kadar nazik bir delikanlı bu» diye karşılık verirdi. Birlikte çıkarlar, ya <i>Tarzan, Görünmeyen Adam, Ben Hur</i> gibi filmleri ya da onları gülmekten katıltan Laurel Hardy’leri, Şarlo’ları, Buster Keaton’ları, Harold Lloyd’ları görmek için La Gaîté Rochehouart sinemasına ya da Sébastapol bulvarındaki, Caire sokağındaki, Jeûneurs sokağıyla Sentier sokağındaki toptancılara uğrarlardı. Chateau-Rouge istasyonuna giden Hızlı metroya binerler ve Réaumur-Sébastopol’de inerlerdi. Olivier o hattaki bütün istasyonları ezbere bilir ve dua okur gibi saymaya başlardı: Barbes-Rochechouart, Gare-du-Nord, Gare-de-l’Est, Château-d’Eau... Dönüşte kurdelalar, kumaşlar ve masuralarla dolu paketleri taşımada annesine yardım ederdi. Bazen canları gezmek ister, quai aux Fleurs’deki pazarın oraya saparlar, bazen de l’Hôtel-de-Ville’in karşısındaki <i>Aux Armes de la Ville</i> birahanesinde bira içip çörek yemeğe gitmeden önce Louvre yolundaki zahirecilerin ve kuşçuların ordan geçerlerdi</p>

  <p>Olivier alnını cama dayamış, kımıldamadan duruyordu. Kolları bir kuklanınki gibi sarkıktı, Virginie geniş etekliği ve işlemeli korsajıyla odada dolaşıyordu. Şarkı söyleyerek taranıyor, kocaman saç topuzunu firketelerle tutturuyordu. Olivier ona hayran hayran bakıyor, içinden hem ağlamak hem gülmek geliyordu. Mutluluktan ve korkudan titriyordu. Ateş gibi yanıyor ama üşüyordu. Virginie tahta kanatlardan yana döndü. Taş kesilmişti. Bir filmin hareketsiz bir görüntü üzerinde durması gibiydi bu. Olivier gözlerini bulmaya, yüzündeki çizgileri görmeye uğraştı. Ama görebildiği sadece oval bir aydınlıktı. Sonra gözleri, burnu, ağzı olan ve tanıdıklarının hiçbirine benzemeyen bir hayal kadın gördü; ürperdi Olivier. Bu gördüğü annesi değildi. Hem Prenses Mado’ya hem de Élodie’ye benzeyen bambaşka bir hayaldi. Gözlerini kapadı. Açtığında odada artık kimseler yoktu, hayaletleri kaybolmuştu.</p>

  <p>Tam bu sırada omuzlarına iki elin hafifçe dokunduğunu hissetti. İç karartıcı durumundan sıyrılarak dönüp baktı. Tanımıştı. Tesviyecinin karısı Madam Kahn-Muller’di. Umutsuzluk bürüdü içini.</p>

  <p>— N’apıyorsun orda, Olivier? Gel yavrum, gel benim zavallı yavrucuğum... dedi.</p>

  <p>Çocuğun başını kalçasına dayadı. Onu ilk adımlarını attığı bu daracık avludan götürdü. Olivier her köşesini, her taşını, hatta çamaşır ipini, hepsini, hepsini biliyordu. Sol tarafta kapısı hep kapalı duran duvarı görünce elini kapıya dayayarak sordu:</p>

  <p>— Kapı açılsa nereye gidilir?</p>

  <p>— Bir başka avluya, tabii.</p>

  <p>Sanki bu çok önemli bir şeymiş gibi «ya, öyle mi?» dedi. Saksıların önünde durdular. Kadın, eğreltiotu, kaktüs, sarmaşık, kuşkonmaz diye bir bir sayıyordu ama hepsinin adlarını bilmiyordu. Sonra Olivier’yi koridora çıkardı:</p>

  <p>— Gel benimle, yine şeker almayı unutmuşum, diyerek onu gerçekle yüz yüze getirdi.</p>

  <p>Dışarıya çıkınca Olivier kendini bir başka dünyada sandı. Sanki uzak bir köyden gelmişti. Göğsünün şurasında, gözlerinin gerisinde onu yaralayan, onu bunaltan bir şey vardı. Ne olduğunu bilmiyordu. Cebinden bir mendil çıkardı, bir şey yapmış olmak için, üst üste iki kere sümkürdü.</p>

  <p class="p10"><b>*</b></p>

  <p>Bazen bir müzik sokağın bütün görünüşünü değiştirir ve sokak, kendini bir caz parçasının, bir operet şarkısının ya da su başında çalınan akordeonun havasına kaptırıverirdi. Her hafta Salı günü gelen ve Nicolet ve Bachelet sokaklarının köşesinde durup keçi sütünden yapılmış peynirler satan adamın çağ dışı görünüşünden olsa gerek, sokak tepeden tırnağa pastoral şiirlerle de donanırdı. Adam flavtaya benzeyen aletini çalar, boynuzlarına korka korka dokundukları üç keçisini görmek için önce çocuklar koşardı.</p>

  <p>Flavtanın pek değişik olmayan ama neşe ve hareket dolu, bazen da hüzünlü sesi çok uzaklardan duyulurdu. Kadınlar, yapraklar ve ıslak otlarla örtülmüş bir saz sepetten çıkarılan ve mavi kabuğunda halis keçi sütündendir yazılı yuvarlak peynirlerden almaya gelirlerdi. Bu onlara köyü hatırlatırdı. Bazı günler ondan bir şişe süt satın almak da mümkündü. Adam keçileri gözünüzün önünde sağardı. Artık müşteri kalmayınca yola koyulur, çocuklar (Biquette, Cabrette ve Blanchette) adlı üç keçinin kendilerine bir karşılık vereceği umuduyla «beee, beeee» diyerek adamın peşine takılırlardı.</p>

  <p>Sokağın hayvanları vardı: Hemen hepsi melez köpekler, pencerelerin pervazlarında mırıl mini uyuyan kediler, kuş otları ve yemleriyle birlikte kafeslerinde kanaryalar, kavanozlarda kırmızı balıklar, güvercinler, çocukların sapanlarla nişan aldıkları külrengi yarasalar, paçavracıların arabalarına koşulmuş eşekler, mahzende cirit atan ve bazen güpegündüz ortalarda dolaşan fareler, Baba Bougras’nın yetiştirdiği ve ekmeğini daima kendileriyle bölüştüğü hayvanlar...</p>

  <p>Şenlik günlerinde adamın biri gelir, armonikasını çatarak ayısını ya da maymununu oynatırdı; bu sırada mahallenin köpekleri, pek fazla sokulmadan, havlarlardı. Yaz günleri penceresi açık olduğu zaman Madam Papa’nın papağanının «gazı gazı; suyu suyu iyice kapadın mı?» diye bağırdığı duyulurdu. Küçücük bahçelerde kaplumbağalar, duvarlar üzerinde sümüklüböcekler ve bir taşın altında bir kurbağa görülürdü. Semiz İnek günü, boynuzları çiçeklerle süslenmiş bir inek <i>Café des Artistes</i>’in terasına çıkarılır, boynuna yeşil bir plaka ve bu plakayı kazanan kasabın adı yazılı bir pankart asılırdı. Bütün bunlar antik çağdaki puta tapınmalara benzeyen bir görünüme bürünürdü.</p>

  <p>Şehirlerdeki evcil hayvan öykülerinin yanı sıra, bütün çocuklar gibi Olivier’yi de ilgilendiren ve hayal gücünü işleten ama yetişkinlerin pek umursamadığı bir başka öykü vardı. Bu özel zoolojide başı bereli kurt yavrusu, Rémy nişastalarının beyaz aslanı, cila kutularının siyah aslanı, şık Lacoste gömleklerinin timsahı, buram buram tüten kapaklı tencerenin tavuğu, Zig’le Puce’un pengueni, Miki Fare ve rol arkadaşları, Benjamin Rabier’nin ihtiyar Gédéon’u ve piyasaya yeni çıkmış Fil Babar; oyuncu küçük atlar, La Fontaine’in ve Florian’ın masallarındaki hayvanlar, beş zarla oynanan ve hayvanın, zarların her bir yüzünde temsil edilen, uzuvlarını bir araya getirebilmeyi amaçlayan zürafa oyunu, Pathé-Journal’ın horozu, ayakkabı cilasının uzun gagalı avusturalyalı kivisi, okulların avlularında kurbağa oyunu, sigorta şirketlerinin arısı ya da kartalı yer alırdı.</p>

  <p>Olivier keçi çobanının bask işi beresini uzaktan farketti. Oyuncu Pierre Richard Wilm’e benzeyen zayıf, uzun boylu bir oğlandı bu. Olivier yaklaştı. Çünkü flavtadan çıkan sesleri dinlemekten hoşlanıyordu ve yuvarlak keçi peynirleri satan bu oğlanın gitmeden önce flavtasıyla bir hava çalacağını umuyordu. Keçilerin sert kıllarına dokunarak uslu uslu bekledi. Hayvancıkların çok güzel gözleri vardı ve yağmurlu günlerde hüzünlenen evde kalmış kızları hatırlatıyordu. Ama şehirlerin çobanı flavtasını çalmadan gitti.</p>

  <p>Olivier’nin yanında beş altı yaşlarında esmer küçük bir kız çocuğu duruyordu. Kaşları yay gibiydi. Siyah çakıltaşlarına benzeyen gözleri sivri çeneli yüzünü aydınlatıyordu. Bu küçük tilkiyi elinden tutarak sokağın sonuna yürüdüler. Abilik taslayarak, kıza babasının şapkacılık yaptığı 76 numaralı binaya kadar eşlik etti. Ayrılırken «hoşça kal Mimi» dedi; kız Olivier’nin adını bilmediği için «hoşça kal küçük oğlan» diye karşılık verdi.</p>

  <p>Eve bir an önce varmak için sokağı hızla geçerken, kendisinden daha büyük iki çocuk, Doudou ile (boksörün adından ötürü Pladner denilen) Emile, Bachelet sokağından seğirttiler. Maksatları hır çıkarmaktı. Doudou:</p>

  <p>— Ne haber, kız çocuğu? diye bağırdı. Olivier,</p>

  <p>— Ben kız değilim, dedi mertçe.</p>

  <p>İkisi de onu şöyle bir süzüp parmaklarının uçlarıyla birbirlerine doğru ittiler. Olivier az daha düşecekti. Karşı hücuma geçmek istedi ama başaramadı. Onların kolları kendisininkinden daha uzundu. Loulou ile Capdeverre şimdi burada olacaklardı ki... Oğlanlar onu iyice tartakladılar. Yüzüne inen sert tokatlardan kaçınamadı. Tokattan nefret ediyordu. Yumruk vursalar daha iyiydi. Bu «köteği» geçiştirmek için kendini olanca gücüyle savunuyordu ki pencerelerin birinden bir kadın sesi yükseldi:</p>

  <p>— Rahat bıraksanıza çocuğu!</p>

  <p>İki kafadar başlarını kaldırıp kalayı bastılar:</p>

  <p>— Kapa çeneni prenses abla, sen kendi işine bak! Merak etme suratını dağıtmayız güzel oğlanın.</p>

  <p>Olivier, fırsat bu fırsattır deyip, kaçtı, kendini binanın koridoruna dar attı. Kurtulduğunu sanıyordu. Oysa Doudou ile Pladner onu merdivene kadar kovaladılar. Yakalanmadan üçüncü kata çıkabilecek miydi? Fakat birdenbire yakışıklı Mac göründü; onların hakkından ancak Mac gelirdi. Kaşının birini yukarı kaldırarak öyle bir bakış baktı ki, Olivier’ye saldıranlar merdivenlerden paldır küldür inip tüydüler.</p>

  <p>Olivier iki ateş arasında kalmıştı. Kaçmaya yeltendi ama Mac onu kolundan yakaladığı gibi duvara yapıştırdı ve zalimce gülümsedi. Çocuk taş kesildi. Mac isterse ağzını burnunu kırsın, umurunda değildi artık. Fakat ayaklarının yerden kesildiğini hissedince yine de ürperdi. Kendisini merdivenden aşağı atacağını sandı. Mac onu koltuğuna kıstırarak parkesi cilalanmamış altıncı kata çıkardı ve yere bırakmadan odasına girdi. Kapıyı kapatınca, Olivier’yi somyanın üstüne fırlattı. Çocuk sarsılır gibi oldu. Sonra Mac yumruklarını beline dayayarak Olivier’ye küçümseyerek baktı,</p>

  <p>— Salak, dayak düşkünü zibidi, dedi;</p>

  <p>Olivier sesini çıkarmadı. Büzülmüştü. Dizleri çenesine değiyordu. Daha n’apacak diye bekliyor, kurtulacağını pek sanmıyordu. Mac şapkasını çıkarıp bir futbol topuna geçirdi. Ceketini sıyırdı, üzerindeki bir lekeyi parmağı ile kazıdı, uçlu bir sigara yaktı. Pencereyi açıp alt katta penceresinin önünde duran Mado’yla konuştu.</p>

  <p>Olivier ne konuştuklarını anlamadı, sadece «salak» dendiğini duydu. Demek, kendisinden söz ediliyordu. Zindancısının konuşmasını fırsat bilip kapıya doğru sessizce yer değiştirmek istedi ama Mac birdenbire döndü ve «çabuk yerine geç!» diye bağırdı. Çocuk korkmuştu. Söyleneni yaptı.</p>

  <p>Mac, kol düğmelerini çözdü, kravatını gevşetip bir koltuğa oturdu, ayaklarını da masaya uzattı. Kırmızı ve siyah başlıklarla haftanın katillerini tanıtan <i>Detective</i>’i okumaya başladı. Arada bir sigarasının külünü silkiyor, bacak bacak üstüne atıyordu. Sayfaları parmağı ile ya da üfleyerek çeviriyordu. Okuduğu şeyden pek hoşlanmışa benziyordu. Dinlenen bir «şerif» pozundaydı; zaman zaman mahpusuna sertçe bakıyor, gözümden kaçmıyorsun, demek istiyordu.</p>

  <p>Olivier, Mac’ın başının üzerinde yükselen sarmal dumanları izliyordu. Bir ara dumanlar halka halka oldu. Mac şişindi. Çocuk kendini yeni hayallere kaptırdı. Bitişik odadaki fonografta hım hım bir ses <i>Bana aşktan söz ediniz</i>’i söylüyordu. Sonra <i>Bizim aşkımız gibi bir aşk</i>’ı söylemeye başladı. Olivier duvarlara raptiyelerle tutturulmuş fotoğraflardaki sporcuların iri harflerle yazılı adlarını okumaya çalışıyordu: Young Perez, Kid Francis, Al Brown, Ladoumegue, Jean Taris, Charles Pellissier.</p>

  <p>Somyanın üst tarafında fermuarlı pembe gömleği, sol dizine dayalı akordeonu ile Fredo Gardoni’nin bir fotoğrafı, çivilere takılmış üç plak, «artist» resimleri ve Mado’nun, koyu mavi bir mürekkeple «Dost komşum Mac’a» diye yazdığı güzel bir resmi görülüyordu.</p>

  <p>Yerde iki boks eldiveni kediler gibi tortop duruyordu. Bir köşede musluğundan su damlayan bir lavabo, içinde diş fırçası ve <i>Pepsodent</i> diş macunu bulunan bir bardak. Daha ötede, muşambanın üzerinde Tito-Landi marka bir küçük benzin ocağı, bir kahve değirmeni, bir file içinde bir şişe şarap, birkaç mutfak eşyası vardı. Yakışıklı Mac’ın elbiseleri, önünde perde gerilmiş dolap gibi bir şeyin içinde duruyordu. Her şey, Mac’ın gösterişli elbiseleriyle hiç bağdaşmayan sefil bir görünümdeydi.</p>

  <p>Sigarasını bir fincanın içinde söndürüp elindeki resimli dergiyi pencerenin orda duran gazetelerin üstüne attıktan sonra Mac gerindi ve çekmeceden simsiyah bir tabanca çıkardı. Tabancayı kemerine soktu. Kapının arkasında duran hayalî bir düşmana ateş ediyormuş gibi üst üste birkaç kere elini hızla beline attı. Gıcırdayan somyaya oturdu. Çocuğun yanında duruyordu. Şarjörü çıkarıp yerine koydu. Avucunun içinde duran tabancayı göstererek:</p>

  <p>— Güzel, di mi? dedi.</p>

  <p>Çocuk evet der gibi başını eğdi. Mac onu etkilemek istiyor ve bunu çok iyi başarıyordu. Sonra birdenbire silahını doğrulttu.</p>

  <p>— Daima ilk önce sen ateş edeceksin, dedi.</p>

  <p>Sanki bir şey söylemek gerekiyormuş gibi Olivier, «niye?» diye mırıldandı. Şaşkınlığından söylemişti bunu. O zaman Mac kalktı, odada dolaşmaya başladı. Bir sirk oyuncusu gibi gösteri yapıyordu. Dikiliyor, pazularını şişiriyor, filmlerdeki gangsterlerden biriymişçesine yürüyordu.</p>

  <p>— Senin yaşındayken kimse benim kılıma dokunamazdı, salakzade. Kimse, anlıyor musun? O moruk bile. Hem de en kabadayı insanların bulunduğu bir mahallede oturuyorduk. Buradaki gibi çıtkırıldım kızlar yoktu orada. Arkadaşların Mac’dan söz ettikleri zaman, Mac Reis’tir, diyeceksin onlara. Anladın mı? Reis diyeceksin: «Mac bir Reistir». Ne diyecekmişsin?</p>

  <p>— Şey, Mac bir Reistir, diyeceğim.</p>

  <p>— Kalk şimdi ayağa. Buraya gel, evet, buraya, önüme!. Sana kavga nasıl yapılır öğreteceğim, iyi dinle beni. Kimsenin gözünün yaşına bakmayacaksın. Yaklaş, yaklaş, iyi bak. Adam karşında duruyor, beklemek yok. Kafanla karnına yumulacaksın. Çenesine de dizinle bir tane konduracaksın. Tamam, işi bitiktir artık!</p>

  <p>Mac, kavgacı hareketlerinin yanı sıra tehditler savuruyordu. Durduğu yerde sıçrıyor, yumruk atıyor; kafasıyla, omuzlarıyla, dizleriyle ayaklarıyla vuruyordu. Çevresindekiler bir bir yıkılıyordu. Onları yerden kaldırıp çok uzaklara savuruyor, kıravatını düzelterek «Kendine güvenen gelsin» diyordu. Olivier ona korkuyla bakıyordu. Mac şekilden şekle giriyor, bazen bir goril bazen de kızgın bir kedi oluyordu. Çocuk geriledikçe geriliyor, boyuna ona yer açıyordu. Mac anlatmaya devam ediyordu.</p>

  <p>— Ellerini böyle yapıp düşmanın gözlerini oyacaksın. Mostralık edeceksin onu. Hayalarına tekmeyi indireceksin. Hastanelik olacak. Bak, parmak nasıl kırılır öğreteyim. Şöyle, sertçe vuracaksın... Saldıran iki kişiyse durum kötü demektir. Durmadan vururlar sana. Tut ki elin yüzün kan içinde kaldı. İlk sen vuracaksın. Hızla, bütün gücünle vuracaksın. Sonra boks da bilmen gerek, sokak kavgalarına benzemez bu. Boks, bilgi ister. Mac, gardını alarak, yüzünü koruyor, attığı yumrukları anlatıyordu:</p>

  <p>— Bir kroşe, bir aparkat, bir sol indireceksin, karnına, yüzüne üstüste iki üç kere vuracaksın. Bir de sağ direk konduracaksın. İyi belle nasıl yaptığımı. Beni dinlersen ikisini de haklarsın. Böyle, küt diye vuracaksın işte. Öyle salak salak durma, ilerle biraz, benim gibi yap.</p>

  <p>Olivier, rahatlamaya gayret ediyordu. Mac, şimdi, daha az korkutuyordu onu. Albertine gibi, Gastounet gibi, herkes gibi, onun da konuşmasını kesmemek gerekiyordu. Olivier gardını aldı, Mac, şöyle duracaksın diyerek ona ayaklarını nasıl hareket ettireceğini, atılan yumruğu nasıl savuşturacağını öğretti. Çocukcağız olduğu yerde sıçrayıp duruyor, aktüalite filmlerinde gördüğü boksörleri taklit ediyordu.</p>

  <p>— Gel aslanım, göğsüme vur, hop, hop, bir de ben sana kondurayım!</p>

  <p>Çenesine hafifçe kondurduğu yumruktan Olivier’nin gözü karardı ve somyanın üzerine sırtüstü düştü. Keyiften dört köşe olan Mac:</p>

  <p>— Yardımcı yetiş! diye bağırdı sırıtarak ve çocuğun yüzüne soğuk su serperek, yüzünü oğuşturarak, ensesine, omuzlarına masaj yaparak, ağzına diş-koruyucu yerine bir elma kabuğu sokarak yeni bir rol oynamaya başladı. Olivier, şaşkın şaşkın doğruldu. Mac, bir tencereye kaşıkla vurarak,</p>

  <p>— İkinci raund başladı, dedi.</p>

  <p>Bu sefer Olivier savunmaya geçti, kendini korumaya çalıştı. En sonunda durdu, soluk soluğa kalmıştı.</p>

  <p>— Ben yoruldum, dedi.</p>

  <p>Kendisi de biraz yorulmuş olan Mac, cevabı yapıştırdı:</p>

  <p>— İşte, kavga diye buna derler.</p>

  <p>Yere oturdu. Boks eldivenleriyle, bir Jonglör gibi oynamaya başladı. İsterik isterik gülüyordu. Sonra ayağa kalkarak, daha sakin bir sesle, ders verir gibi konuştu:</p>

  <p>— Elini açıp, parmaklarını gereceksin. Hasmının boğazına, keskin bir kılıç gibi, yanlamasına indireceksin, vın! diye. Hapı yuttuğunun resmidir, yumruğu karnına konduracaksın. Anlıyorsun ya? Kimse dayanamaz karşında.</p>

  <p>Olivier, başını sallıyordu, anladım dercesine ve Mac’ın hareketlerini taklid ediyordu. Ama beceremediğini hissediyordu. Hiç kimseye bu şekilde vuramayacağını biliyordu. Mac,</p>

  <p>— Suratının ortasına, pat diye konduracaksın, diyor, Olivier ise yüzünü buruşturuyordu.</p>

  <p>Çocukcağız hasmına böyle vuracak olsa üzüm üzüm üzülürdü. Fakat bunu Mac’a belli etmek istemiyordu. Bu yüzden, dişlerini sıkıp çenesini öne doğru uzatıyor, yüzüne zalim bir insan görünümü vermeye çalışıyordu, ama beceremiyordu. Bakışları, masum yüzü, sarı saçları kendini ele veriyordu. Virginie ona bir kere bile vurmamıştı ne yüzüne ne de poposuna, ve kavgadan hoşlanmıyordu. Kendisine sataşıldığı zaman, istediği tek şey, karşısındakini yatıştırmaktı.</p>

  <p>Mac, çabalıyordu hâlâ, fakat bu aşırı gösteri onu halsiz bırakmıştı. Bakışları donuklaştı. Sanki kendinden şüphe ediyormuş gibi, ağzı acınacak bir hal aldı. Çocuğa âdeta yalvaran gözlerle baktı,</p>

  <p>— Müthiş bir insanım, di mi? dedi. Söylesene benim gibisine rastladın mı hiç? Babam içkicinin biriydi, karaciğeri sünger gibi olmuştu, anam cızlamı çekti. Bense, bir boğa gibi kuvvetliyimdir. Sokakta gördüğün adamların içi geçmiş. Ama ben Reis’im, Reis’im, anlıyor musun?</p>

  <p>— Evet efendim, dedi Olivier.</p>

  <p>— «Evet efendim, evet efendim!» Başka bir şey bilmez misin sen? Bak, sana bıçak kullanmayı, hasmının barsaklarını delik deşik etmeyi öğreteceğim...</p>

  <p>— Peki Mac, dedi Olivier, gene yüzünü buruşturarak.</p>

  <p>Fakat Mac saçını tarıyor, gömleğinin kolunu ilikliyor, kravatını düzeltiyor, sinek pislikleri dolu bir aynanın karşısında, dişlerinin beyazlığına bakıyor, poz veriyordu. Olivier, korksun mu, hayran mı olsun, küçümsesin mi, bilemediği için onu gözucuyla süzüyordu. Hem gizli bir sevinç, hem de derin bir merak vardı içinde, sanki yakışıklı Mac’ı yenmiş gibiydi.</p>

  <p>Şişko Albertine, yürüyüşü, elbisesi mahalledekilere benzemeyen bir yabancı, Sacré-Coeur’e doğru giden bir turist görünce,</p>

  <p>— Şu dünyada ne tuhaf insanlar var, derdi, bir filozof gibi.</p>

  <p>Olivier, Marc’a bakarken, «ne tuhaf adam» diye düşünüyordu. Gözü Mado’nun resmine takıldı. Hiç görmemişti onun böyle gülümsediğini, adetâ yalancıktan gülümsüyormuş gibiydi. Mac’dan nefret edip etmediğini bilemiyordu. Bütün cesaretini toplayıp, küstahça bir tavırla:</p>

  <p>— Gidebilir miyim? diye sordu. Fakat,</p>

  <p>— Sen bir Reis’sin Mac, diye eklemeyi unutmadı.</p>

  <p>— Gidebilirsin dedi omuzlarını oynatarak. Hadi yaylan bakalım! Yakışıklı Mac’dan aldığın dersi hiç unutma.</p>

  <p>Olivier, tekrarlamasına fırsat vermeden hemen kapıya atıldı. Açmasıyla çıkması bir oldu. Merdivenleri uçar gibi indi. Kuzenlerinin kapısına gelince, saçlarını parmaklarıyla, düzeltmeye çalıştı. Jean bir şeyler olduğunun farkına varacak ve Élodie:</p>

  <p>— Yine nereden geliyor bu? İyice serseri oldu artık, Tanrım sen koru, diyecekti.</p>
</body>
</html>