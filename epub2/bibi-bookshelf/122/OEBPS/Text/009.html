<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Beş</i></b></span></p></h4>

  <p class="p9"><span class="t8"><b>L</b></span>abat sokağında 77 numaralı binada mahallenin en şık insanları kalıyordu. Beşinci kattaki küçük bir dairede iki köpekli (Ric ve Rac) kadın oturuyordu. Bachelet sokağının köşesinde kendisini bekleyen bir taksi yoksa ve Custine sokağındaki durağa gitmek zorunda kalmışsa sokaktakiler o geçerken dönüp bakarlardı. Küstahça bir umursamazlıkla devam ederdi yoluna. Güzelliğinden, şıklığından ötürü adı «Prenses»e çıkmıştı.</p>

  <p>Olivier gizlice hayrandı ona: Soyadı Madelaine’ken Mado diye kısaltılmış bu kadın, Olivier’ye göre gerçek bir prensesti. Kumaşın godelerinden ötürü sadece dizlerinin altında genişleyen son moda elbiseleri kalçalarına ve baldırlarına yapışmış gibi durur; yüksek topuklu ayakkabılar giyer, sanki yola çizilmiş bir doğru çizgiyi izliyormuşçasına bir ayağını çabucak öbürünün önüne atarak kısa adımlarla yürürdü. O böyle giderken, çifte tasmalarından çektiği beyaz köpeği Ric’le siyah dişi köpeği Rac da peşinden gelirdi.</p>

  <p>Başı vücudunun üzerinde boyalı bir çiçek gibi duran incecik bir kadındı. Tokalarla tutturulmuş platin sarısı saçlar, kalemle incecik çekilmiş kaşlar, masmavi bakan hareli gözler, uzun kıvrık kirpikler, duru, beyaz bir ten, çekik bir burun, cilalıymış gibi duran kan kırmızı dudaklar ve çocuğun hakikiymiş sandığı göz alıcı ziynetinin parıltıları onu daha da çekici kılıyordu.</p>

  <p>Mahalledekilerin ondan yakınmalarının asıl sebebi, hakkında hiçbir şey bilmemeleriydi. Bu yüzden yakışıksız söylentiler üretiyorlardı. Albertine çok şeyler biliyormuş gibi bir tavır takınarak «Gönlünü eğlendiriyor» diyor, sözünü kimseden sakınmaz Gastounet ise «şuna kibar orospunun biri, desene!» diye kestirip atıyordu. Madam Papa «kimbilir kimin metresidir» diyordu. Bu iftiralar, hele bunları söylerken seslerine verdikleri eda Olivier’yi kızdırıyor ama ne karşılık vereceğini bilemiyordu. Annesinde bulduğu bir şeyi, o gizli inceliği, jestlerinin her birinde beliren o tatlı yumuşaklığı Mado’da görüyordu. Merdivenlerde rastlayınca yüzüne çekinerek bakıyor, geçerken bıraktığı kokuyu uzun uzun kokluyordu. Onun ipek bacaklarını, dal gibi boyunu, serin kollarını, ağzını, insanı baştan çıkaran ve hiç gerçekleşmeyecek yolculukları düşündüren hallerini sokakta hayal etmeyen erkek var mıydı? Aslında herkes, onun söylendiği gibi olmadığını biliyor ama bilmediği bir şeyin acısını çıkarmak istiyordu.</p>

  <p>Binanın giriş kapısındaki merdivende <i>Cri-Cri</i>’yi okuduğu bir sabah Mado eğilip Olivier’nin saçlarını karmakarışık etti. Gözlerini ona doğru hüzünle kaldırdığını görünce gülümsedi ve tuhafiye dükkânına bakarak: «Bu, o çocuğa benziyor» dedi. Bir gece onu Tertre meydanında gördüğünü hatırladı. İskemlelerin arkasında büzülmüş duruyordu, sonra da kaçmıştı. Yatıştırmak için yanağını, sevimli bir hayvanı okşarmış gibi, hafifçe okşadı.</p>

  <p>Mado uzaklaşınca, sanki dokunduğu yere sıcaklığını bırakmış gibi elini yanağına değdirdi.</p>

  <p>Bir erik çekirdeğini, aşındırmak ve bir düdüğe dönüştürmek için, kaldırıma sürten Anatol, bu kısacık anı nerden görmüştü? Haberi yetiştirmek için hemen Capdeverre’e, Ramelie’ye ve Toudjourian’a seslendi.</p>

  <p>— Hey çocuklar, duydunuz mu, bizim Olive<a id="k1" href="../Text/DiPNOTLAR.xhtml#a1"><sup>[1]</sup></a>, Prenses’e vurgun. Hah! hah! hah!...</p>

  <p>Koşarak geldiler, «vay canına!» diyerek Olivier’nin resimli dergisine vurdular. Capdeverre, Mado hakkında ayıp bir söz söyledi; Toudjourian yalak ağzını açarak, Olivier’nin isterse Prenses’i şey edebileceğini ileri sürdü. Ramelie de, onun büyüyünce «bu şeyleri» dilediği kadar yapabileceğini ekledi. Olivier <i>Cri-Cri</i>’yi katlayıp, <i>l’Epatant</i>’ı açtı, omuzlarını silkti, sakin sakin,</p>

  <p>— İstediğiniz kadar dalga geçin, vız gelirsiniz, dedi.</p>

  <p>Bougras penceresinden «aferin!» diye bağırdı.</p>

  <p>Yangın olayından beri iki hafta geçmiş olmasına rağmen, Olivier’nin kaygıları yatışmamıştı. Bir başka gün, farkına varmaksızın ya kötü bir şey daha yaparsa, n’olacaktı? O tatsız olaydan her ne kadar henüz kuzenlerinin haberi yoksa da, aslında, herkes biliyordu: haber kısa zamanda yayılırdı. Ateşle ya da kibritle ilgili her sözün bir gözdağı olduğunu sanması bundandı.</p>

  <p>Sokakta oynanan oyunlardan biri de kibriti kutunun kenarına dikine koyup işaret parmağı ile bir fiske vurmak ve yana yana gitmesini sağlamaktı. Bir hava fişeği gibi giden bu alevi seyretmek çok güzel oluyordu. Çocuklar kibritleri patateslere batırıp hayvan figürleri yapıyorlar, «dokuz rakamı», «bisiklet didonu», «yapışık kibritler» ya da «kibritten köprü» gibi daha birçok oyun oynuyorlardı.</p>

  <p>Yine de uslanmayan Olivier bir kutu İsveç kibriti almıştı. Daha çok alev çıksın diye kibritleri birer birer ve döndüre döndüre yakıyor, bir mum gibi durması için yukarı kaldırıyordu. Ama tehlikeli bir şey yapmaktan da çekiniyordu. Çok dikkat ediyor; bu iş için tenha yerleri, Butte’deki arsalardan birini seçiyordu. Becquerel merdivenlerine ise o adamlara rastlarım korkusuyla bir süre gitmeyecekti.</p>

  <p>Bunun dışında, sokakta yine çocuğun geleceği hakkında herkes bir fikir ileri sürmekte devam ediyordu. Gastounet, tütünden sararmış parmaklarıyla kırçıl kısa bıyığını düzelterek Olivier’nin asker yetimlerine devlet yardımından yararlanabileceğini ya da yetimler yurdunu, hatta ıslahevini boylayacağını, Albertine Haque – çift çubuk sahibi olan ve pek de kötü bir insana benzemeyen – dayıdan tek kurtuluş çaresidir diye söz edince sorun daha duygusal ve daha iyimser bir havaya bürünüyordu. Madam Papa, kır hayatının güzelliklerinden dem vurarak, çocuğun Sauges’deki büyük babasının yanında siyah kaloşlar giyeceğini belirtiyordu.</p>

  <p>Bu son çareye, şehirden nefret eden Bougras’nın da aklı yatıyordu. Çocuğun, Bougras’nın tavşanları ve hint domuzları için, bir lokantanın çöp tenekesinde bulduğu ekmek kabuklarını getirdiği bir akşam, ona kır hayatının erdemlerinden uzun uzun söz etti. Olivier, babasının ailesi hakkında bildiği pek az şeyi Bougras’a anlatmaya başlayınca, bu berduş adam da kendince bir kır tablosu canlandırmıştı kafasında.</p>

  <p>Okumayı kendi kendine öğrenmiş ve herkesin saygısını kazanmış nalbant dedesini tanımıyordu Olivier. Bir kerecik gördüğü anneannesinden hatırında kalan tek şey, onun ilk defa giymiş olduğu kırmızı ve beyaz kareli bir önlüktü sadece. O zamanlar olsa olsa dört yaşındaydı. Penslerle kıvırdığı kozmetikli siyah bıyıklarından gurur duyan yakışıklı babası Pierre Chateneuf sağdı henüz. Savaşta yaralanmış ve zehirli gaz solumuştu. Topallıyordu da ve ihtiyar anasını karşılamak için P.L.M<a id="k2" href="../Text/DiPNOTLAR.xhtml#a2"><sup>[2]</sup></a> garına güçlükle gelebilmişti. Kadıncağız Paris’e ilk defa geliyordu. Bir daha da gelmedi zaten. Başında, mor kurdelesi siyah bir iğneyle tutturulmuş dantelli bir köylü başlığı vardı. Köyün bütün yaşlı kadınları gibi arkadan düğmeli siyah bir bluz giymişti ve potinlere alışkın olmadığı için hafifçe aksıyordu. Paris’in yabani insanların yaşadığı bir memleket olduğunu ve bir daha buraya adımını atmayacağını söylemişti yarı fransızca yarı yerel dille.</p>

  <p>Oğlunun koluna girmişti gelirken. Sokağın başında görünür görünmez çocuk yokuş aşağı koşmaya başladı. O kadar hızlı koşuyordu ki, düştü. Alt dudağı tam ortasından yarılmış – dudağındaki hafif yara izi bundandı – ve ön dişlerinden biri kırılmıştı. Hemen eczaneye götürmüşler ama acısından karşılamanın tadına varamamıştı. «Ninesi» aynı akşam kızının evine döndüğü için Kuzey’deki dayının karısı onu yakından tanımak imkânını bulamadı. Fakat o zamandan beri yılda iki üç kere, özellikle de 1 Ocak ve 15 Ağustos’ta, Sainte-Marie günü ona mektup yazar, kendisinin de dedesinin de sağlık haberlerini bildirmesini ister, hava durumundan söz eder ve mektubu «hasretle kucaklarım, sizi seven ve daima sizi düşünen torununuz Olivier» diye bitirirdi.</p>

  <p>Ailenin bütün erkekleri nalbantlık ve demircilik yapardı. Hepsi de sağlam yapılı, geniş omuzlu, neşeli insanlardı. Yüksek sesle konuşurlar, güldüler mi ağız dolusu gülerlerdi. Bu memlekette «kızıl fikirler»i savunan, gereğinde kadınları baştan çıkaran, panayır günlerinde adam döven büyük amcası Ernest’in kahramanlıklarını daha küçücükken duymuştu (onu anlatırlarken bir elinde teşbih, öbüründe hançer vardır, derlerdi). Her şeye hayran olmaya hazır Olivier de tarih kitaplarında anlatılan Şövalye Bayard’la, Grand Ferré’nin soyundan geliyordu. Babasının tasvir ettiği nalbant dükkânı sanki bir masal ülkesindeydi: Rüzgârla ateşi birleştiren meşin körük, akkor demire meydan okuyan vücutlar, neşeyle sıçrayan kıvılcımlar ve susuzlukları dindiren siyah şarap... Bougras:</p>

  <p>— Senin gideceğin yer orasıdır, diye gürledi ve çocuğun safça çiziverdiği tabloya kendi renklerini de kattı. Çocukluk anılarından hareketle ve Zola’dan esinlenerek dedeyle nineyi yeniden yarattı; onların ne yaman birer insan olduklarını belirtti.</p>

  <p>Bougras köyden söz ederken ballandıra, ballandıra anlatıyordu: Tınazlardan, gübre arabalarından, yağlı kazlardan, semiz ineklerden, kaçak avlardan, bedava yemeklerden, hora tepen oğlanlarla al yanaklı kızlardan söz ediyordu. O günden beri Olivier’yi ne zaman görse, anlattıklarına yeni şeyler ekliyor: «Mantar toplarsın, yaban domuzu avlar, kapanla kuş tutar, kepçeyle istakoz ve kırmızı çaputla kurbağa yakalar, ekşi erik likörü içer, sararmış yaprakların kokusunu duyar, atları tımar eder, kırlarda piknik yaparsın» diyordu.</p>

  <p>Olivier onu hayranlıkla dinliyor, fakat bu kadar abartarak anlattığı için söylediklerine inanamıyordu.</p>

  <p>Bougras, doğup büyüdüğü yerleri bir türlü unutamayan ama görünmez zincirlerle bağlı bulunduğu daracık sokaktan hiçbir zaman ayrılamayan insanlardandı.</p>

  <p>Yeri yurdu belli bir aile özlemi çocuğu bir an kimsesizliğinden kurtarıyor, ama bir süre sonra kendi kendine «sokağın sonuna 50 adımda varırsam Jean’la kalacağım» diyerek duvar boyunca yürüyordu.</p>

  <p>Kendisini daima iyi karşılayan, bütün ömrünce hayal etmiş olduğu sayısız ülkeleri anlatan Bougras’yla ahbaplık etmeye alışmıştı. Gastounet gibi değildi o, «kendi savaşını» hiç anlatmazdı. Bunu anlatmayacağına kendi kendine söz vermişti. Yaşadığı an önemliydi onun için. Şarap parasını yüzükler yaparak doğrultmak yetiyordu ona. Bir şarap tasma bandığı ekmek içleri kalın dudakları arasında kaybolur, akan şarap gür sakalının tellerine damlardı. Bir kadehçik de Olivier’ye verir; «sıhhatine», “bardağı kırma” ya da «sat anasını» diyerek kadeh tokuştururlardı.</p>

  <p>Şövalye yüzükleri parlatıp güderiyle ovarken Olivier, dostu Bougras’nın söylediği şarkıları: <i>Kavaklar Dile Geldi</i>’yi, <i>Kara Buğday Çiçeği</i>’ni,<i> Dostlar Yüz Yaşıma Yeni Bastım</i>’ı dinlerdi. Konuşmadıkları şey yoktu. Bir bakıma çocuk, bir banyonun hem doldurmak için musluğu, hem de boşaltmak için su ayağı tıpası aynı anda açıldığında ne kadar su harcandığına, birbiriyle karşılaşan trenlere, faizi yüzde beş artırarak tasarruf sağlayanlara ilişkin o saçma aritmetik problemlerini yazarken değil, Bougras’yla beraberken daha çok şey öğrenirdi.</p>

  <p>Pencere pervazına dirseklerini dayayıp yan yana dışarısını seyrettikleri bir gün Prenses Mado’nun köpekleriyle beraber sokaktan geçtiğini gördüler. Mado sırtı açık bir elbise giymişti. Yüzü her zamanki gibi makyajlıydı. Parlak saçları geniş mor beresinin altında kayboluyordu. Bougras, sinirli sinirli omuzlarını silkti ve:</p>

  <p>— Yine Madelaine’i boyluyor, dedi.</p>

  <p>Olivier hayretle bakıyordu. Bougras’nın ne demek istediğini anlasaydı çok üzülürdü; ama çocuk, genç kadının da gittiğini söyledikleri randevu evlerinin bulunduğu ünlü meydanın değil, Prenses’in soyadının söz konusu olduğunu sandı.</p>

  <p class="p10"><b>*</b></p>

  <p>O günden sonra çocuk, Mado’yla birçok kere karşılaşacaktı. Bu karşılaşmalardan biri onda bir serüven tadı bırakacaktı.</p>

  <p>Olivier, Hermel sokağından, Orsana bulvarından, sinemanın bulunduğu Marcadet sokağından, Jules-Joffrin meydanındaki Belediye sarayının önünden, Duhesme ve Roi-d’Alger sokağından geçerek sabah erkenden bütün mahalleyi dolaşmıştı.</p>

  <p>Albertine’le yarenlik etmek istedi, ama çamaşır günüydü. Kadından azar işitti. En sonunda kekeme Lucien’in oturduğu, çalıştığı, yaşamakta ayak dirediği Lambert sokağındaki odasına gitti. Gömleği dizkapaklarına kadar sarkan, terlikleri delinmiş Lucien aynı anda ve büyük bir cızırtı içinde, en çeşitli programları yayan boy boy radyoları tamir ederek ekmek parası çıkarmaya uğraşıyordu.</p>

  <p>— Hoş gggelll diiin!, dosttttuum!</p>

  <p>— Günaydın Lucien, günaydın Madam Lucien!</p>

  <p>Lucien’in genç karısı veremdi. Lucien onun «müteverrim» olduğunu söylüyor fakat başkaları «ince hastalığa yakalanmış», «kan kusuyor» diyorlardı. Hep yatıyordu. Bu tozlu, havasız odada radyoların ve iş aletlerinin ortasında ömür tüketiyordu. Oda ilaç, yanmış kauçuk, aşırı ısınmış radyo lambası ve paslı maden kokuyordu. Lucien, ancak karısına ilaç ve bir deri bir kemik kalmış çocuğuna biberonu vermek için yerinden kalkıyordu.</p>

  <p>Lucien, Olivier’yi gerçekten seviyordu. Annesi ölünce herkes bir tahminde bulunmuştu. Ama Lucien, kadıncağızın bir göğüs hastalığından gittiğine kesinlikle inanıyordu. Hangisi olduğunu bilmiyordu fakat bu olay, onu arasıra kendisini görmeye gelen ve pek fazla konuşmayan bu sarışın çocuğa yaklaştırmıştı.</p>

  <p>Olivier onu seyrediyordu. Lucien düğmeleri çeviriyor, kulaklıklı radyoyu çocuğun kulağına takıyor, ona müzikten, şarkılardan söz ediyor; «bütün bu müziğin» kendisini eğlendirdiğini, seslerin yoğunluğunu değiştirmek için karmaşık bir anten düzeni kotardığını açıklıyor, <i>süper heterodin, sektör buşonu, bobinaj feyding, toprak hattı</i> gibi bir sürü teknik terim kullanıyordu.</p>

  <p>Cızırtılı seslerden serseme dönmüş Olivier, öğleye doğru el sıkarak ve bebeğe göz ucuyla bakarak dostlarından, ayrıldı. Seslerden başı sersem olmuştu. Labat sokağına çıkarken pis sular yol kenarındaki oluklardan lâğımlara doğru akmaya başladı. Yükçüler buz kalıplarını omuzlamışlar, <i>Transatlantique</i> kahvesine götürüyorlardı. Bougras, penceresinden güvercinlere ekmek atıyordu. Biraz ilerde bir bileyici biley taşını döndürmek için pedala basıyordu. Bıçaklar keskinleşti mi diye baş parmağı ile yokluyor, arada bir zilini sallayarak, genizden gelen bir sesle bağırıyordu: «Bileyciii...» Olivier, sıçrayan kıvılcımlardan sakınmaya çalışarak, nasıl bilediğini görmek için adamın önünde durdu.</p>

  <p>Böyle bakıp dururken ensesine ince bir el kondu. Mado’nun sesini hemen tanımıştı.</p>

  <p>— Pasta sever misin sen? Söylesene? Hadi gel, bize gidelim, pasta yeriz.</p>

  <p>Ayakları içe dönük, dudakları kenetlenmiş ve gözleri faltaşı gibi açılmış Olivier’nin tereddüt ettiğini görünce:</p>

  <p>— Gelsene, dedi. Sıkılıyor musun yoksa? Paketi sen taşı, ne de olsa, erkeksin.»</p>

  <p>Âdet olduğu üzere kurdelayla bağlanmış piramit şeklindeki pembe paketi «altından tut» diyerek eline verdi. Mado’dan yayılan parfüm kokusu içinde çıktı merdivenleri. Arada bir duruyor, gülümseyerek çocuğa cesaret veriyordu. Olivier, kuzenlerinin oturduğu üçüncü katın sahanlığından çabucak geçti.</p>

  <p>Pudra ve İngiliz sigarası kokan modern bir daireye girdiler. Paketi, kenarı eğik kesilmiş camının altında dantelli bir örtü bulunan alçak masaya koymasını işaret etti.</p>

  <p>— İstediğin yere oturabilirsin, dedi.</p>

  <p>«Müsaadenle» deyip çiçekli elbisesini çıkardı, ıhlamur rengi bir kombinezonla kaldı. Aynı rahatlıkla jartiyerini çözdü, ipek çoraplarını ayak bileklerine kadar kaydırdı, çoraplarını çıkarıp yeşil atlastan ökçeli terliklerini giydi. Sonra sırtına ince floşlu, kimono kollu bir sabahlık geçirdi.</p>

  <p>— Ben şimdi gelirim. Çay demleyeceğim. Adın ne senin?</p>

  <p>— Olivier Châteauneuf.</p>

  <p>— Ben, Olivier diyeceğim. Benimki de Mado.</p>

  <p>Çocuk, tabureden kalkıp açık gümüşi kadife kaplı yuvarlak bir pufa oturdu. Etrafına bakındı. Aynadan geçilmiyordu. Bazıları gümüşî tahta çerçeveliydi. Daha büyük olanların çerçeveleri kabartma salkımlar ve meyvalarla süslüydü. Köşelerindeki yaldızlı bir düğmenin kumaştanmış izlenimi verdiği duvarlar kalın bir maddeyle kaplanmıştı süs olsun diye. Oval vargel aynalı tuvalet masasının üstü şişeler ve kutularla doluydu: Phebel, Simon, Malaceine güzellik kremleri, iri, yuvarlak Caron pudra kutuları, pastel renkte ince kuğu tüylü pudra ponponları, makyaj silmek için saf Panafieu vazelini, tuvalet kolonyası ve saç kremi püskürteçleri, Soir Hindou parfümü, Louis Philippe marka farlar ve rujlar, sedef tuvalet kutuları, kıl alma cımbızları, makaslar ve manikür kutusu...</p>

  <p>İki kişilik karyolanın dip tarafında çeşitli resimli dergiler, <i>Lisez-moi bleu, Séduction, Les Oeuvres libres, Pour lire à deux</i> ve Binet-Valmer’in «Arzu» adlı romanı, bir de <i>Seçme eserler dizisinden</i> Victor Margueritte’in romanı. Kapakları Milton’un, Alibert’inin, Mereille’in, Biscot’nun, Gençkız Piaf’ın, Marie Dubas’nın kahverengi, mor ya da yeşil tonda fotoğraflarını içeren şarkı notaları. Taşınabilir bir <i>Parisonor</i> gramofonun ve bir yığın plağın yanındaki saz sepetin içinde Ric’le Rac yatıyordu. Köpeklerden biri bazen kalkıyor, kendi etrafında dönerek tekrar yatıyordu. O zaman ince bir çıngırak sesi duyuluyordu.</p>

  <p>Az sonra Mado geldi mutfaktan kararlı bir adımla, çin işi bir çay takımının ve altıgen tabaklara ajurlu peçetelerle yaldızlı kaşıkların konduğu siyah lake bir tepsiyi iki eliyle tutarak.</p>

  <p>— Mokaları seversin diye düşünmüştüm de... Demek pastaları onu davet etmeden önce almıştı. Utana sıkıla oturan Olivier’nin yüzünde ziyarete gelmiş bir adam hali vardı. Susuyordu, sıkılmıştı, içinden kaçmak geliyordu. Çevresine merakla ve ürkek ürkek bakıyor, ellerini kollarını nereye koyacağını bilemiyordu. Yine kimbilir ne budalalık yapacağım diye düşündü ve kaskatı kesildi. Virginie ile bile pastaları dişleye dişleye yerdi. Bu yüzden, fincanın kulpundan tuttu, parmaklarını yelpaze gibi açarak, Prenses’in pastadan tatmasını ve çayını yudumlamasını bekledi ona öykünmek için. Albertine ya da Madam Papa böyle yapsalardı «kibarlığa özeniyorlar» derdi ama Mado başkaydı.</p>

  <p>Mis gibi kokuyordu. Bazen sabahlığı açılıyor, yuvarlak dizleri ve göğüslerinin başladığı yer görünüyordu. Bukleli saçları gerçek değilmiş gibiydi. Bir yandan yiyor, bir yandan da dudaklarının arasından çok tatlı sözler; «bu çok nefis»ler, «benim dostumsun»lar, «ne kadar da oburmuşuz, d’imi?»ler akıyordu. Gerçekte ona Tertre meydanında rastladığı geceyi, iskemlelerin ve masaların arkasındaki halini düşünüyordu. O akşam bir dostuyla bozuşmuş, çocuğun kaçışı, hiç aklından çıkmamıştı.</p>

  <p>Olivier, elinde tabak, oldukça rahat davranıyordu. Çaydan bir yasemin kokusu geliyordu. Olivier kendini sanki çiçekler içiyormuş gibi hissediyordu.</p>

  <p>— Bir parça daha almaz mısın? Al hadi. Şu milföyü al bari. Çekinme, elinle ye!</p>

  <p>O yesin diye kendisi de eliyle yedi. Olivier yavaş yavaş alışıyordu. Tül perdelerden sızan güneş ışını odada altınımsı izler bırakıyor, ve içerisini ısıtıyordu. Bacak bacak üstüne atan Mado’ya baktı. Bir anlık bir tereddütten sonra onun gibi yaptı. Pek az konuşuyorlardı. Mado «nasıl güzel mi?» diye soruyor o da başını evet der gibi sallıyordu. Çocuğa kendisiyle ilgili birkaç soru sordu. Kısa kısa karşılıklar aldı.</p>

  <p>— Büyüyünce ne yapacaksın? dedi.</p>

  <p>Olivier bir an duraladı. Büyüyünce ne yapılırdı? Ona göre, artık yapılacak hiçbir şey yoktu, insan büyürdü. Olup olacağı buydu. Sonra öğretmeni Bibiche’nin Fransızca yazılı ödev dersinde buna benzer bir soru sorduğunu hatırladı. Birbiri ardı sıra denizci, süvari yüzbaşı, opera sanatçısı (Jean Kiepura gibi), kâşif ve Monaco Prensi olduğu bir hikâye döktürmüş, 10 üzerinden 3 almıştı. Bibiche kâğıdın kenarına kırmızı mürekkeple «yeteneklerimizi bu kadar zorlamayalım» diye yazmıştı. Bütün bunlar hızla aklından geçti. Ve;</p>

  <p>— Evleneceğim, dedi.</p>

  <p>«Sizinle» diye eklemeyi arzuladığını bilmiyordu. Mado Gülmekten kırıldı, yanağını okşayıp:</p>

  <p>— Yok canım, bunu sormadım. Gerçekten çok hoşsun Olivier... dedi.</p>

  <p>Olivier adını ne kadar da güzel söylüyordu.</p>

  <p>Mado ucu yaldızlı bir sigara yaktı. Fincanın kenarında dudağının izi kalmıştı. Sigarasında da dudağının izi kaldı. Savoy’un saati 12’yi vurdu. Olivier, Élodie’yi düşündü. «Öğle, mutfakçığımızda yeriz» diyerek kıymalı iki börek aldığını biliyordu. Karnının aç olmadığını ona nasıl söyleyecekti. İçinden bir ses Prenses’in evine gittiğinden söz etme diyordu. Bunda bir kötülük gördüğü için değil, bu «anların» yorumlarla berbat edilmesini istemediği için böyle düşünüyordu.</p>

  <p>«Ben müsadenizle gideyim artık,» diyeceği sırada kapıya güm güm vurulduğunu duydu. Mado, iç çekerek açmaya gitti. Başında şapkası, boynunda siyah benekli ipek atkısı, yakışıklı Mac içeri girdi. Dişi köpek Rac doğruldu, iki kere havladı. Havladı diye de Mac’dan bir tekme yedi. Mado:</p>

  <p>— Hayvandan farkın yok! diye bağırdı. Mac, Maurice Chevalier gibi bir poz takınarak şapkasını arkaya itti, Olivier’yi işaret ederek:</p>

  <p>— Ne kadar da dokunaklı, dedi.</p>

  <p>Birdenbire Mado’ya doğru döndü, öpmek için omuzlarından yakaladı. Mado karşı koyamadı. Bu sefer daha kuvvetle sıktı. Ama kadın sıyrıldı. Ve küçümseyen bir sesle:</p>

  <p>— Şapkanı niye çıkarmıyorsun, yoksa başın mı üşüyor? dedi.</p>

  <p>Mac, pis pis gülümseyerek şapkasını alnına yıkarken Mado, başını eğip ona şöyle bir baktı ve emreder gibi bir sesle:</p>

  <p>— Burası senin evin değil. Muradına erdin diye böyle davranamazsın. Ben seni çağırdığım zaman geleceksin, anladın mı? Evime de kimi istersem alırım, tamam mı? dedi.</p>

  <p>Mac bozulur gibi oldu. Mado kendisinden daha yaşlı olmadığı halde emrediyordu. Omuzlarını silkti, bir fiske vurarak şapkasını yere düşürdü ve öylece bıraktı. O zaman Mado hafifçe gülümseyerek:</p>

  <p>— Seni Olivier ile tanıştırayım, dedi. Herhalde tanıyorsundur, güzel tuhafiyeci kadının oğlu...</p>

  <p>Mac, Olivier’nin karşısındaki pufa oturdu ve yüzüne yiyecekmiş gibi baktı. Çocuk, içinden, gözlerimi indirmemeliyim, dedi. Dudaklarını sıktı. Çenesini ileri doğru uzattı. Göz kapaklarını iyice açarak bekledi. Mac:</p>

  <p>— Şu yumurcağa bak, dedi. Mahallenin piçlerinden Allahın günü sopa yer.</p>

  <p>Olivier dişlerinin arasından:</p>

  <p>— İstesem... diye mırıldandı.</p>

  <p>Tabakta badem kırıntılarıyla küp şeklinde bir moka vardı. Mac bunu bir kaşıkla ezip üzerine çay koydu. Mado, Olivier’ye başıyla işaret ederek:</p>

  <p>— «Bu toy delikanlı» hınzırlıktan başka bir şey düşünmez, dedi.</p>

  <p><i>Mac</i> buna çok güldü. Sonra umursamazmış gibi yaptı. Ceketini yere şapkasının yanına atıp gerindi, pazularını şişirdi. Pantolonunun cebinden kırmızı çizgili, sapsarı bir ip çıkardı. Olivier hayretle bakıyordu. Kendisine bu iple vuracağını sandı. Ama Mac geri çekildi, ipi dizlerinin arkasında gerdi ve baş döndürücü bir hızla sıçramaya başladı. Mado</p>

  <p>— Kendini idman yurdunda sanıyor, dedi.</p>

  <p>Olivier’yi elinden tuttu, saçlarını düzeltti ve gitmesi gerektiğini söyledi. Sonra da kapıya kadar uğurladı. Mac sıçramaya devam ediyordu. Mado çocuğu alnından öptü.</p>

  <p>— Pastaları sevdin mi?</p>

  <p>— Hem de nasıl...</p>

  <p>— Yine pasta yemeğe gelecek misin?</p>

  <p>Olivier, büyük bir coşkunluk içinde, «çok teşekkür ederim, çok teşekkür ederim» diye tekrarladı, hoşça kalın Madam...</p>

  <p>— Madam değil, Mado.</p>

  <p>— Hoşça kalın, Mad..., Mado.</p>

  <p>Kapı kapandıktan sonra sahanlıkta birkaç saniye kımıldamadan durdu. Konuşulanları dinlemek için değil, parfümü koklamak için. Mac’ın, Mado’nun sesini taklit ederek:</p>

  <p>«Bu bu toy delikanlı hınzırlıktan başka bir şey düşünmez» dediğini duydu. Sonra da kendi sesiyle «sana kibar olmasını öğreteceğim,» dedi. Olivier kavga edeceklerini sandı. Derken sesler kesildi,</p>

  <p>Çocuk yumruklarını sıktı. Bu Mac’dan nefret ediyordu. «Büyüyünce onun ağzını burnunu dağıtacağım» dedi yüksek sesle. Ama bütün bunların bir önemi yoktu. Kendinden geçmiş bir halde merdivenlerden sallana sallana indi.</p>

  <p class="p10"><b>*</b></p>

  <p>Jean işten dönünce rahatlardı, ince bir gömlekle mavi bir pantolon giyer, ayağına bez terliklerini geçirirdi. Akşam yemeklerinde genellikle matbaadan söz ederdi. Atölyedeki arkadaşlarını, makinistleri, kendilerini «bir şey sanan» büro memurlarını ya da o günkü aksilikleri uzun uzun anlatırdı: Rotatifte eksik bir ayar, devrilen bir dizgi teknesi, birbiriyle bağdaşmayan renkler, başmürettibin huysuzluğu... Bazen seyahat acentelerinin kataloglarını getirir, çocuk da bunların üzerlerindeki gemi ve tren resimlerini keserdi. Élodie anlamadığı halde, teknik açıklamaları iyi niyetle dinler ve kocasına hayran hayran bakardı.</p>

  <p>Bütün bunlar Olivier’nin hoşuna gidiyordu. Hele Jean’ın baskı makinesine kâğıt sürmesini öğrettiği çocuklardan; yerleri süpüren, kâğıtları düzelten, kauçuk merdanelerdeki yağları çıkartan çıraklardan söz etmesine bayılırdı. Makinistin başlıca şakalarından biri, onlara:</p>

  <p>— Klarnet çalmaktan (penis emmekten) hoşlanır mısın? diye sormaktı. Henüz bir şeyden haberi olmayan çırak olumlu karşılık verince;</p>

  <p>— Öyleyse, al şu gaz bidonunu da baskı makinesini yıka, derdi.</p>

  <p>— Sonra da, anlasınlar diye, parmaklarını sanal bir alet üzerinde oynatırdı. Atölyede daha başka şakalar da yapılırdı. Olivier’yi güldüren birçok argo kelime kullanılırdı. Çırakların yaşını sorar, ‘üç ya da dört yıl sonra belki ben de böyle güzel baskılar yaparım’ diye düşünürdü.</p>

  <p>Aslında üçü de birbirleriyle oldukça anlaşıyorlardı. Din eğitimi görmemiş olmasına rağmen, çocuk, bilinmedik bir tanrıya seslenerek «Tanrım, beni onlardan ayırma; Tanrım beni onlardan ayırma» diyordu. Sadece onları sevdiği için değil, onların yanında kendini tuhafiye dükkânına ve bir mucize olacağını umarak, Virginie’ye daha yakın hissettiği için de böyle düşünüyordu. Eskisi kadar kâbus görmemesi hep annesini düşündüğündendi. Daha seyrek ağlaması da bundandı. Gerçekte gece yanlarına kadar sokaklarda dolaştığı için yatar yatmaz derin bir uykuya dalıyordu. Jean, Élodie’yle baş başa kalmak istediğinden onun geceleri sokağa çıkmasına müsaade ediyordu; çünkü sokak bir avluya benziyordu ve çocuğun başına bir şey geleceğini sanmıyordu. Yine de azarlaması gerektiğine inanıyor:</p>

  <p>— Bizimle kalacak olursan, hep böyle dolaşacağını sanma, anladın mı? diyordu.</p>

  <p>İçinde hiçbir kötülük olmayan ve öfkeye kapılmayan Élodie, bilinen bir şeyi tekrarlıyarak:</p>

  <p>— Bu haylazı nasıl zaptedeceğimi bilemiyorum, tam bir hayta, diyordu.</p>

  <p>Bir süreden beri Olivier sık sık aynaya bakıyor, daha büyük görünmek için parmaklarının ucuna basarak yükseliyor; golf pantolonunu diğer günlerde de giyiyor, elbiselerini fırçalıyor, sandallarını boyatıyor, Élodie’nin «güzel kokularını» aşırıyor, bazen Jean’ın kullanılmış bir kravatını takıyordu. Mado’nun çayı etkisini gösteriyordu.</p>

  <p>Élodie,</p>

  <p>— Şu züppeye bak, fincanı nasıl tutuyor! diyordu.</p>

  <p>Olivier günlerce saçlarını hep gözlerinin önüne düşürdü durdu. Sinirli sinirli:</p>

  <p>— Bu saçlar da... diyordu. Jean sonunda anladı: «Yarım amerikan» traş etmesini söyleyeceksin, diyerek onu Custine sokağındaki berbere yolladı. Tabelâsında «Cici berber» diye yazılıydı. Olivier, «yarım amerikan» olacak, dedi. Boyu kısa geldiği için altına iki telefon rehberi koydular. Kendini berbere teslim etti. Daha o söylemeden başını ne tarafa eğeceğini bile tahmin etmeye çalışıyordu. Ama öyle değildi işte. Olivier başını öne eğince berber, arkaya doğru iterek sert sert «kıpırdamasana» diyordu. Makas «şak, şak, şak...» ediyor, sarı saçları sapır sapır dökülüyordu. Esmer yüzlü levanten berber ter içinde kalmıştı. Gömleğinin kolları arasından kıllı iri kolları görünüyordu. Kalfasının traş edip yüzünü ovaladığı, kanayan yerlerine şap sürdüğü, sıcak havluyla kompres yaptığı, kolonya döktüğü sıska bir gençle Fransa Turu’ndan konuşuyordu. Tahminlerde bulunuyorlar, berber Di poco’nun, müşteri de Andre Leducq’ün kazanacağını söylüyordu.</p>

  <p>Olivier usturanın şakaklarındaki, kulaklarının çevresindeki saçları hizaladığını hissedince (en nefret ettiği an) «hayır biryantin sürün» demek için berberin «friksiyon yapayım mı?» diye sormasını bekledi. Olivier saçlarının bir kalıp gibi durmasını ve pırıl pırıl parlamasını isterdi. Berber, saçını ayırıp taradıktan sonra ensesini görsün diye ayna tuttu, ama çocuk daha bakamadan çekti. Gömleğinin yakasına dökülen kılları temizlemeyi de unuttu. Parayı ve Jean’ın söylediği bahşişi verirken biryantinin kaç gün dayanacağını sordu, berber omuzlarını silkti, karşılık vermedi. Olivier’nin bu kozmetikten bir kavanoz satın alacak parası yoktu ama Toudjourian ona çok ucuza sağlayabileceği bir tertip söyledi: Eczaneden alacağın kitre zamkıyla istediğin kadar yaparsın, dedi. Bunun tek sakıncası, kuruduğu zaman saçlarında yol yol beyaz izler bırakmasıydı. Bu yüzden başını daima ıslak tutması gerekiyordu. Ramelie, parlaması için de bir kaşık zeytinyağını altı kaşık kolonya ile karıştırıp sürmesini salık verdi. Olivier ölçüyü kaçırdı ve saçları yerfıstığı kokmaya başladı. Bu acıklı deneyin sonucunu kuzenlerinden saklamak için, kulaklarına kadar geçen bir bere giydi. Bu haliyle sefil bir çocuğu andırıyordu.</p>

  <p>Albertine Haque da penceresinin ispanyoletine astığı bir aynanın önünde bir saç maşası ile saçlarını kıvırıyordu. Akkor saç maşasını iyice ısındı mı diye gazete kâğıtlarına değdiriyor ve odayı bir yanık kokusu kaplıyordu. Bu işi o kadar ustalıkla yapıyordu ki, çocuk, onu seyretmeye başladı. Bitirince boğuk bir sesle:</p>

  <p>— Ne duruyorsun, girsene içeri, pis terbiyesiz! Sana elmalı iki çörek ayırdım, dedi.</p>

  <p>Çocuğun önüne bir tabak koydu. Soğuk çöreklere toz şeker serptikten sonra,</p>

  <p>— Bir kadının evine gelindi mi bereyle oturulmaz, diye belirtti. Aynı şeyi Prenses’in de yakışıklı Mac’a söylediğini hatırladı. Söylediklerinin aslında doğru olduğunu biliyordu ama aksırır gibi yaparak:</p>

  <p>— Şey, kafam üşüyor da... dedi.</p>

  <p>Albertine, hakarete uğramış gibi, bereyi başından çekti ve feci durumu gördü. Saçlar, alın, kulaklar yağ içindeydi ve kızarmış yağ kokuyordu. Albertine donakalmıştı. Olivier, mümkün olduğu kadar doğal bir sesle:</p>

  <p>— Biriyantin... dedi.</p>

  <p>Ama tamamen kendisinin icadı olan bir madde kullandığını itiraf etmek zorunda kaldı.</p>

  <p>Albertine su ısıtmaya başladı ve şampuan için suya bir paket sarı toz döktü. Başını yıkayacağım, dedi. Olivier oldukça utandı. Başını küvete eğdi. Albertine saçlarını iyice ovdu, sonra arkaya taradı. Bunun ona daha çok yakıştığını söyledi.</p>

  <p>Saçları henüz kurumadan elmalı çöreklerini yemeye başladı, bir yandan da ciddi ciddi:</p>

  <p>— Yemek yapmak da bir marifet, dedi.</p>

  <p>Ağzını elinin tersiyle sildi ve ömründe hiç bu kadar güzelini yemediğini söyleyerek Albertine’e teşekkür etti. Kadın onun yanağını okşayarak «seni köftehor seni» dedi. Ama arkasından hemen:</p>

  <p>— Ettiğin soytarılık yeter, defol, gözüm görmesin! diye ekledi.</p>

  <p>Beresini mahsustan Albertine’in evinde bıraktı ve yine birinin canını yakmak için sokakta dolaşıp duran Loulou ile Capdeverre’e katıldı. Ellerini ceplerine sokup öne doğru eğilmişler, sanki çok ciddi şeyler tasarlıyorlarmış gibi kamburlarını çıkartmışlardı. Olivier de ellerini cebine soktu, aşıkları birbirine sürterek gıcırdattı ve onları taklit ederek yanlarında yürümeye başladı.</p>

  <p>Sonunda, Bachelet sokağında vitrini yapış yapış bir bakkal dükkânının önünde durdular: Kutu kutu Lepetit peynirlerine, yuvarlak kavanozlardaki «rafadan yumurtalar»a, cam kapağı içinde duran nemli Auvergne peynirine, göz göz gravyer peynirine, kulağı küpeli bir sürü ineği simgeleyen <i>Vache qui rit</i> (Gülen İnek) etiketine, döner merdiven gibi dizilmiş çikolatalara, beşer beşer duran tonbalığı kutularına, sıra sıra Rivoire Carret ve Bozon-Verduraz erişte paketlerine, yıllanmış izlenimi versin diye toza bulanmış şarap şişelerine merakla ve ciddi ciddi baktılar... Üzerine, Amieux <i>(daima daha iyisine)</i> ürünlerinden balık çatalları, «Kuh» et suyu, bonbonların Pierrot’su diye çıkartmalar yapıştırılmış kapının önünden geçip aşıboyası renginde hindistancevizi kutuları, bir tahta üzerine kavaklar gibi dikilmiş çubuklu şekerleri, (çocukların <i>cakkudu cakkudu</i> dedikleri) çiklet kutuları, ballı bademler, elma şekerleri, içi bonbon dolu biberonları, vanilyalı pudra şekeri torbacıkları ile çok daha göz alıcı ikinci vitrinin önüne geldiler.</p>

  <p>«Mam mam» diyerek dudaklarını yaladılar. Sonra Loulou sessizce, kapının tokmağını itti; «vay canına» dedi. Kızıl saçlı küçük bir kız çocuğu yaklaştı. Loulou:</p>

  <p>— Hey, bakar mısm? diye sordu Bize şekerleme versene, dedi.</p>

  <p>Küçük kız arkasına baktı ve elini bir kavanoza daldırdı, bir avuç akide şekeri alıp Loulou’ya verdi. Nicolat sokağına kadar koştular, (bütün katlarında su ve havagazı bulunan) Kuzey Afrikalılar Oteli’nin önünde durdular. “Ganimeti” aralarında pay edip şekerleri hatur hatur yemeye başladılar.</p>

  <p>Loulou sevincinden, parmaklarının ucuyla Olivier’nin kıçına vurdu. Olivier onu ceketinin yakasıyla pantolonunun kıçından tutarak önüne katıp koşturmak istedi, ama beceremedi. O zaman işaret parmağını Capdeverre’in göğsüne dayayarak «buranda leke var» dedi ve o bakmak için başını eğince, parmağı ile burnuna değiverdi. Birbirlerine bütün numaralarını gösterdiler, şaşırtma vermeler, itişip kakışmalar, kovalamacalar... gırla gitti.</p>

  <p>Olivier mutluydu. Arkadaşlarının yanında bütün dertlerini unutuyordu. «Bir, iki, üç buçuk – dört, beş altı buçuk – yedi, sekiz, dokuz buçuk- on buçuk» diyerek top oynayan Nana’nın topunu kaptılar, «elden ele» yaptıktan sonra sokağın aşağısına fırlattılar; küçük kız tiz bir sesle, «sersem salaklar!» diye bağırarak topun arkasından koştu.</p>

  <p class="p11">Lambert sokağında, diğer küçük kızlar şarkı söyleyerek ip atlıyorlardı.</p>

  <p class="p3"><i>Palais-Royal güzel bir mahalle.</i></p>

  <p class="p3"><i>Evlenecek bütün kızlar orda.</i></p>

  <p class="p3"><i>Yvonne var ya Yvonne,</i></p>

  <p class="p3"><i>İşte Bay Olivier’nin gözü onda.</i></p>

  <p class="p12">Bunu duyan Capdeverre,</p>

  <p>— Doğru değil, kızlar! Olivier’nin gözü Prenses’te, o kıvırcık saçlı yosmada, diye bağırdı.</p>

  <p>Olivier kızgın kızgın baktı. Capdeverre’i omuzundan iteledi. Birbirlerini süzdüler, itişmeye başladılar. Aslında, ikisi de kavgayı göze alamıyordu:</p>

  <p>— Sözünü geri al!</p>

  <p>— Get lan!...</p>

  <p>Kavgacı kediler gibi bakıştılar. Sonra Loulou «boş verin arkadaşlar» diyerek onları ayırdı. Kavga edilecek gün değildi.</p>

  <p>Labat sokağında Örümcek, tuhafiye dükkânının cilalı kanatlarına dayanmıştı. Biçimsiz bacakları, ayrık duran sakat kollarıyla, kapalı bir kapının üzerine çakılmış kocaman bir yarasayı andırıyordu.</p>

  <p>Bu hareketli sokakta inadına kapalı duran tuhafiye dükkânı anlamını gittikçe yitiriyordu. Olukları toz bürüyor, tahta kanatlar tebeşirle çiziliyor, köpekler siğmek için buraya geliyordu. Her şey eskiyordu. Veraset meselesini halletmek için aileden olanlar arasında bir toplantı yapılması bekleniyor, ama herkes karşısındakinin harekete geçmesini beklediğinden toplantı boyuna erteleniyordu. Çocuğun önünde «vasi»den söz edilmiş, o da bunu «asi» diye anlamıştı. Bazen, yarım-yuvarlak masa, büfe, çay servis arabası, Singer dikiş makinası, kendi yatağı, dükkândaki sayısız çekmeceler gözünün önüne geliyordu. Bütün bu hazineler ortasında şimdi fareler herhalde cirit atıyordu. Ormanda Uyuyan Güzel’in sihirli sarayındaki gibi her şey derin bir sessizlik içindeydi. Sonra kapalı kanatlar arkasında bir Virginie ya da yatağında yatan ve bir kolu yana sarkmış bir Virginie görünüyordu.</p>

  <p>Ve Örümcek sadık bir bekçi gibi hareketsiz duruyordu. Üç çocuk sağa sola bakınarak yanaştılar. Kendilerine eğlence arıyorlardı. Capdeverre alaylı alaylı:</p>

  <p>— Hey çocuklar, Örümcek’e bakın! dedi.</p>

  <p>Loulou ile Olivier donakaldı. Sokakta sakat adamla alay etmek olacak iş değildi. İnsanlar onun varlığından habersiz görünüyorlardı. Lucien gibi bir kekeme ile, bir sağır, bir kambur ile alay edilebilirdi ama Örümcek’e yapılmazdı bu. Zaten Allah ona vurmuştu. Loulou, Olivier’nin biryantinli saçlarının aksine, karmakarışık olan siyah saçlarını sıvazlayıp Capdeverre’in omuzuna bir yumruk patlattı.</p>

  <p>— Kaçık mısın ne? Moraracak şimdi.</p>

  <p>Ama Loulou; «gözünün üstüne bir kondurdum mu, dünyanın kaç bucak olduğunu anlarsın,» dedi.</p>

  <p>Olivier,</p>

  <p>— Örümcek benim dostumdur, diye ekledi.</p>

  <p>Capdeverre,</p>

  <p>— Güleyim bari, Örümcek senin dostun, Prenses aftosun, iyi be... dedi.</p>

  <p>Sonra yere tükürdü, pantolonunu yukarıya çekti. Başını sallaya sallaya gitti. Loulou,</p>

  <p>— N’olacak, aynasızın oğlu, dedi.</p>

  <p>— Bu ona bir ders olsun, diye karşılık verdi Olivier.</p>

  <p>Saçları yer yer dökülmüş kafasına bigudiler takmış Madam Audouard’ı kibarca selâmladılar. Albertine’in kızıl köpeğini okşadılar. Susta dursun diye şeker verir gibi yaptılar. Loulou:</p>

  <p>— Örümcekle konuşalım mı? diye sordu.</p>

  <p>— Çıldırdın mı sen?</p>

  <p>— N’olurmuş yani?</p>

  <p>Loulou, Örümcek’e yaklaştı:</p>

  <p>— Günaydın efendim, dedi.</p>

  <p>Sakat adam hemen karşılık vermedi. O ana kadar hareketsiz duran organları yavaşça kımıldadı, belli belirsiz açılan gözleri gitgide kocaman oldu. Çocuklara baktı ve kırık bir sesle:</p>

  <p>— Merhaba Serge, merhaba Olivier! dedi.</p>

  <p>Loulou şaşırmıştı:</p>

  <p>— Nasıl olur? Adımı da biliyorsunuz diye sordu,</p>

  <p>Örümcek, mahzun bir gülüşle:</p>

  <p>— Evet Serge, arkadaşların sana Loulou der, diye ekledi..</p>

  <p>İki çocuk onun karşısında ne söyleyeceklerini bilemiyorlardı. Sevimli görünmeye çalışıyorlardı. Konuşsana der gibi birbirlerine <i>göz</i> ucuyla, bakıyorlardı. Olivier, «nasılsın?» diye sordu. Örümcek, «iyiyim» dedi. Sonra, çenesiyle mavi ceketinin bir cebini işaret ederek:</p>

  <p>— Orda bir sigara var, dedi. Ağzıma verebilirsen... Ama kibrit de isterim.</p>

  <p>Olivier, elini adamın cebine soktu, bükülmüş bir sigara çıkardı. Mümkün olduğu kadar düzelterek dudaklarının arasına koydu, sonra, gururla, İsveç kibritini çıkardı, Örümcek, teşekkür ederim, dedi ve gözlerine duman kaçmasın diye başını kaldırıp keyifle içmeye başladı. Dudaklarını oynatarak sigarayı ağzının kenarına kaydırdı ve sanki özür diler gibi:</p>

  <p>— Adım Daniel, dedi.</p>

  <p>Loulou ile Olivier hayretten donakaldılar. Örümcek denmesine o kadar alışmışlardı ki, onun da herkes gibi bir adı olabileceğini düşünmemişlerdi. Loulou aptal aptal:</p>

  <p>— Memnun oldum, dedi.</p>

  <p>Olivier hafifçe gülümseyerek, alçak sesle;</p>

  <p>— Daniel, Daniel, diye tekrarladı.</p>

  <p>Sonra kısa bir sessizlik oldu. Daniel-Örümcek sigarasının külünü silkmek için çenesini sallarken «hadi hoşça kal» deyip uzaklaştılar.</p>

  <p>Ama sokakta görülecek o kadar çok şey vardı ki. Sıçana benzeyen ufacık yüzü kirazlarla süslü kocaman bir şapkanın altında kaybolan Yunanlı Madam Papa, sapı camlı şemsiyesini koluna takmış, kareli bir beze sardığı tepsisini firma götürüyordu, ikide bir duruyor, rastladıklarına «yarın torunum geliyor da» diye anlatmaya çalışıyordu.</p>

  <p><i>Transatlantique</i>’in sahibi palabıyıklı Ernest «çiftleşirken birbirine kenetlenmiş» ve ordan oraya seğirten iki köpeğe ayrılsınlar diye su sıkıyordu. Terzinin en küçük oğlu Jack, odasının penceresinden karşıdaki çamaşırcı kadının yüzüne ayna tutuyordu. Saçları kızlarınki gibi uzun boylu bir oğlan çocuğu, bir pilicin ayağındaki siniri çekerek koparmaya çalışıyordu.</p>

  <p>Olivier ile Loulou bütün bunları alışkın gözlerle seyrediyorlar, sonra da birbirlerine bakarak beğenip beğenmediklerini belirtiyorlardı. Batan güneş binaları mor ışınlara boğuyordu. Sıcak hava sanki titreşiyordu. Bazen bir sinek dokunurcasına geçiyordu. Loulou hissettiklerini kendince dile getirdi:</p>

  <p>— Sokak ne kadar güzel! Dedi.</p>

  <p>— Evet, çok güzel!</p>

  <p>Gezmeye çıkmış emekliler gibi, çevrelerine bakındılar. Her şey sanki yeni bir ritme, akşamın ritmine uyar gibiydi. Albertine’in penceresindeki saksıda bir latin çiçeği en canlı renklerine bürünüyordu. Elbisesi dal dal, bahar yüzlü bir genç kız geçti. 75 numaranın odalarından birinde bir adam Josephin Baker’in sesini taklit ederek <i>İki Sevgilim Var</i>’ı söylüyordu. Madam Chamignon saksılarını suluyor, penceresinden sular damlıyordu. Erkekler işlerinden dönüyorlardı.</p>

  <p>Olivier’nin gözlerinde bir hüzün belirdi. Sanki ona bir korkuyu anlatmak istiyormuş gibi arkadaşına derin derin baktı. Başı bitli Loulou anlamıştı. Çünkü omuzuna dostça vurarak:</p>

  <p>— Aldırma Olivier, boş ver. Ya sokakta kalsaydın! dedi.</p>

  <p>Olivier, hafifçe içini çekti ve evrenin sorunları karşısında düşünceye dalmış filozoflar gibi ikisi birlikte sokağın yolunu tuttular.</p>
</body>
</html>