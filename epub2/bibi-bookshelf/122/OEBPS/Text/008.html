<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p8"><span class="t0"><b><i>Dört</i></b></span></p></h4>

  <p class="p9"><span class="t8"><b>M</b></span>utfaktaki küçük masanın üzerinde duran yarı açık gazete kâğıdında bir marul vardı. Marulun göbek kısmından çıkan minnacık bir tırtıl daha yumuşak yeşil bir yaprak üzerinde inatla dolaşıyordu. Yaprağın ucuna gelince kenardan gitmeye kalkıştı ve muşambaya düştü. Böylece, daha da hızla ilerledi, masanın kenarına gelince durakladı, tekrar yola koyuldu ama marula ulaşamadığı için kendini yerde buldu. Hiçbir zaman kelebek olamayacaktı, büyük şehrin tuzağına düşmüştü.</p>

  <p>Olivier yan beline kadar soyunmuştu; incecik omuzları, kalçalarına değen pantolon askısıyla banyoyu tamamen dolduruyor gibiydi. Eline çok büyük gelen <i>le Chat</i> sabununu, hafif ıslak sünger keseye, iyice köpürtünceye kadar sürüyordu.</p>

  <p>Gri taş lavabo erişemeyeceği kadar yüksekti. Bu yüzden ayak parmaklarının ucuna basarak uzandı, eğilip yüzünü musluktan akan suya tuttu. Ağzını zıvananın deliğine dayayıp emdi, duvara su fışkırtmak için kısa lastik borunun ucunu sıktı. Duvarda su damlaları kaldı. Sonra hoşuna gitmemiş gibi yüzünü buruşturdu ve ensesini ovalamaya başladı.</p>

  <p>Pazar sabahı sokaktan yükselen şarkı aynı değildi artık. Sokak sakinleri esneyip gerinir, yataklarından kalkmak istemezlerdi. Sıcak ay çörekleri yenirdi. <i>Savoyarde</i> çanı Pazar günü daha tantanalı çalar, çöp tenekeleri daha az tıkırdar, tokuşan süt güğümlerinin sesleri daha seyrek duyulur, eskici arabasını iterek «eski elbiseler, eski ayakkabılar alırım» diye bağırır, bütün sokağı sırtında yansıtan camcı ise (ı) ları uzatarak «camcıııı» derdi.</p>

  <p>Olivier gürültüleri, kuzenlerinin evinden tuhafiye dükkanındaki gibi duyamıyordu. Bir başka uzaklık giriyordu araya, gürültüleri azaltıyor ve Olivier sesleri ayırdedemeyişine şaşıyordu.</p>

  <p>Pazar sabahı Virginie, dükkânın tahta kanatlarını açar fakat camlı kapının üzerine yaldızlı demir bir zincire bağlı <i>kapalı</i> levhasını asardı. Öğleye doğru, çile yünü ya da ipliği tükenmiş birkaç kadın müşterisini içeri alırdı. Erkenden kalkar, mor renkli pamuklu sabahlığını giyer, saçlarını toplamadan camları alkolle siler; sebzeleri ayıklar, puf böreğini hazırlar, çamaşırları yıkar ya da ütülerdi. Ve sokaktan yükselen şarkı bu bildik gürültülere bir fon oluştururdu sadece.</p>

  <p>Ve de o gün, herkes ağırdan alır, her şey daha yavaş, daha hazırlıklı, daha iyi yapılırdı. Virginie bir ızgarada ekmek dilimleri kızartırdı. Hele nar gibi kızarmış dilimlerin üzerine krema ve fındık tadında halis tereyağı da sürüldü mü nefis bir koku yayılır ve bu koku bütün bir sabah devam ederdi.</p>

  <p>Daha sonra, küvet yerine kullanılan geniş bir leğen, suyla doldurulurdu. Olivier çırılçıplak soyunur, leğene girmeden önce ılık suyu ayağıyla korka, korka yoklar, hafifçe çömelip doğrulur, üzerinden sular damlar ve annesi onu yıkamaya başlardı. Leğenin dibindeki bir çıkıntıya tabanlarıyla basarak gong vuruluyormuş gibi bir ses çıkartır, ikisi de güler, birbirlerine su sıçratır, bağrışırlar, hafif çığlıklar atarlardı. Olivier «gözlerime kaçırma anne» diye bağırır, Virginie de «tuvalet sabununun köpüğü gözü yakmaz» der, fakat annesi yüzünü ovarken çocuk sızlanır, huysuzluk ederdi.</p>

  <p>Ona bu kadar uzak görünen bu sahneleri şimdi bölük pörçük hatırlıyordu. Virginie’nin öğrettiği gibi birdenbire «oralarını» daha kuvvetli ovmaya başladı. Yalnızdı. Vakti boldu. Élodie, Saint-Pierre Kilisesi’nde pazar âyinindeydi. Jean onu kilisenin kapısına kadar götürmüş, ordan da At Yarışlarına gitmişti. Acele etmemesi, köpükle ve suyla oyalanması bundandı. Ellerini bir bezle, yüzünü de havluyla iyice kuruladıktan sonra fırçasına Gibbs diş macunundan koydu, hoş bir koku yayıldı ve dişlerini Virginie’nin öğrettiği gibi dikine fırçaladı. Sonra taranmaya başladı ama saçları tarağa takılıyor, canı yandıkça «ay, ay» diyordu. Birdenbire durdu, su sayacının tahtasına asılı aynada kendini gördü. Bir şeyi unutmak ihtiyacını duyuyordu.</p>

  <p>Yıkandıktan sonra, Virginie onun saçlarını fırçayla tararken:</p>

  <p>— Anneciğim, bana güzel kokular sürecek misin? diye sorardı.</p>

  <p>Bunu hatırlayınca içi bir tuhaf oldu. Ama çabuk toparladı kendini. Nemli havluyla dizlerini ve ayak bileklerini hafifçe kuruladıktan sonra düğmelerini çözüp şortunu çıkardı; donunu, <i>Lacost</i> gömleğini ve kısa çoraplarını giydi. Pantolonunu ve deri sandallarını da giydikten sonra odaya gidip boy aynasının karşısına geçti. Dik duran bir perçemi eliyle bastırarak kırıtır gibi yaptı, bir kayak pantolonuna benzesin diye kabarık külotunun lastiklerini indirdi.</p>

  <p>Élodie gideceği sırada tatsız bir durum yaşanmıştı: Olivier’ye «âyine sen de gel» deyince «gitmem» diye diretmişti. Élodie öfkelenmiş:</p>

  <p>— Sen iyice azdın artık, hiçbir zaman adam olamayacaksın, demişti.</p>

  <p>Aslında, bu konuda kesin fikirleri olan Jean için de söylemişti bunu. Jean da Olivier’nin yerine:</p>

  <p>— Daha önünde çok vakti var, büyüyünce kararını kendi verir, demişti.</p>

  <p>Ama Élodie memnun değildi. Jean da onu gücendirmiş olmaktan korktu. Tam o sırada Olivier, Bougras’dan işittiği sözü hatırlayarak «hem ben papazları sevmem ki» dedi.</p>

  <p>Jean, Élodie’den yana çıkmış olmak için:</p>

  <p>— Bilmediğin şeylerden söz etme, diye payladı.</p>

  <p>Oysa çocuk başka sebeplerden ötürü böyle söylemişti. Labat sokağındaki arkadaşları Loulou, Toudjourian ve Capdeverre’le birlikte çoğu zaman Sacré-Coeur’e girmişti. Buranın gizemli görünüşünden hoşlanıyordu. Mumları yakıp yağını akıtmak, kutsal suya şap şap vurmak, dua sıralarının üzerinden aşmak, Saint-Pierre heykelinin aşınmış ayağını öpen sofuları seyretmek çok eğlenceliydi. Fakat annesi öldüğünden beri loş kubbelerle, papazların kara cübbeleriyle, mırıl mırıl dualarla, buhur kokularıyla karşılaşmaktan korkuyordu. Bütün bunlar öylesine hüzün verici, öylesine kasvetliydi ki onda bir ölüm duygusu uyandırıyor, gördüğü kâbuslarla bunlar arasında bir ilişki kuruyordu.</p>

  <p>Bir ekmek kabuğu ile bir parça kesme şeker aldı, kemire kemire çıktı. Sokak kımıl kımıldı. Bir gürültüdür gidiyordu. Sanki bütün binalar birdenbire boşalmış gibi sokak insanlarla dolup taşıyordu: Köpek düşkünü babalar, kedi sever analar, mağrur ve bıyıklı kapıcı kadınlar, sarkık memeli başı açık kadınlar, atkılarına sarınmış yaşlı kadınlar, geniş etekliklerine sümüklü oğlanların asıldığı hatunlar, parmaklarını tütün keselerine daldıran emekliler, dudaklarını ciğer gibi boyamış yosmalara baka baka pantolonlarını terbiyesizce yukarı çeken delikanlılar, bahriyeli elbisesi giymiş çocuklar, incecik dudaklı gülünç kadınlar, kazaklı herifler, melon şapkalı şık beyler, üstü başı yırtık pırtık ama saçları hergünkünden biraz daha itinayla taranmış yoksul insanlar, kaldıkları otelin kapısı önünde kendi aralarında konuşan Araplar vardı.</p>

  <p>Kasap dükkânının önünde duran seksenini geçmiş yahudi Samuel Dede gömleğinin kollarındaki siyah lastiği çekiyor ve sakalını düşünceli düşünceli kaşıyordu. Geniş şeritli şapkasını hiç çıkarmaz, bütün vaktini, çok okuduğu için hiçbir zaman, iyi bir kasap olamayacak torununa seslenmekle geçirirdi. Bachelet sokağındaki bakkalda terazinin kefeleri inip kalkar, litreler dolup boşalır, «teşekkür ederiz efendim», «çok mersi hanfendi», «başka bir şey ister miydiniz?», «ekstradır», «nefistir» diye sesler duyulur ve çok taze peynir kokularına gazyağı kokuları karışırdı.</p>

  <p>Bougras bir tahta sandığın üzerine oturmuş, bir gün önceki <i>Paris-Midi</i>’yi okuyordu. Arada bir iş gömleğini aralıyor, bir hind domuzu, burnunu uzatarak ürkek ürkek soluk alıyor, sonra başını içeri çekerek sahibinin sıcak vücuduna yaslanıyordu. Mor şapkalı Madam Chamignon, kolunda siyah kadifeden erzak çantası, elinde körüklü para cüzdanı, salına salına geçiyordu. Kasabın oğlu göbekten frenli bisikletinin teker çubuklarını parlatıyordu. Capdeverre adının baş harflerini onuncu defa bir duvara yazıyor, duvarın dibindeki ızgaralardan bakılınca, bodrum katında, askılı mayo giymiş ve vücudu una bulanmış fırıncıyla çırağının türlü türlü ekmekler pişirilen fırında harıl hani çalıştıkları görülebiliyordu.</p>

  <p>Binalar, dükkânlar, duvarlar sanki keyifli keyifli gülüyordu. Pencerelerden sarımsak, kızarmış soğan, sıcak tereyağı ve haşlanmış et kokuları geliyordu. Pazarları kadınlar mutfaktan çıkmazlardı. «Bugün ne pişiriyorsunuz?» diye birbirlerine sorarlar, insanlığın geleceği âdeta etli fasulyeye, sebzeli sığır haşlamasına, şaraplı sığır etine, bezelyeli pirzolaya, dana buduna ya da koyun yahnisine bağlıymış gibi, ciddi ciddi ve övüngeç bir ifadeyle uzun uzun anlatırlardı.</p>

  <p>Olivier, konuşmalar, kokular, renkler, izlenimler devşirerek kaldırımdan kaldırıma geçiyordu. Herkes bir tür cambaz, sokak da, bir tiyatro sahnesi olmuştu. Uzun boylu zarif bir zenciyle el sıkışan bir sınıf arkadaşını, sonra; <i>Hıçkırık tutar beni/Akıl ermez buna, Tanrı işi</i> tekerlemesini bir solukta söyleyen Riri Chamignon’u, tırnaklarını törpüleyen küçük İtalyan kızını farketti. At yarışı hastaları Bourrasque’ın Rothscild harasından <i>Perruche</i> ve <i>Ligne de Fond’u</i> geçip geçmeyeceğini birbirlerine sorarak <i>Diane Kupası</i>’ndan söz ediyorlardı. Bembeyaz yakasının daha da cazip kıldığı simsiyah kadife bir elbise giymiş Loulou ağzı bağlı bir bilye torbasına vurarak Olivier’ye:</p>

  <p>— Var mısın bir el oynamaya? Ben sana beş bilye ödünç veririm, dedi.</p>

  <p>Seke seke yürüyerek yer değiştirip sokağın ortasında oynamaya başladılar. Attıkları bilyeler kaldırımların arasındaki bodur otlara takılıp kalıyordu. Zaman zaman, iyi nişanlıyan biri «Tamam!» diye bağırıyor, öbürü de «ne tamamı lan, görmüyor musun?» diyordu. O zaman iki bilye arasındaki mesafe karışla ölçülüyor, gerçekten tamam olduğuna karar veriliyordu. Olivier «ütüldü». Oynamaktan bıkmıştı. Üstelik, oynarken büyüklerin baktığını, yas tuttuğu için kendisini kınadıklarını sanıyordu.</p>

  <p>Şişko Albertine âdeta sokağın gözü olan penceresinin yanına oturmuş, yiyecek kuponlarını diliyle yalıyarak yeşil bir karnenin boş hanelerine yapıştırıyordu. Arada bir yemek pişti mi diye mutfağa gidecek ya da Alain Gerbaut’nun yatına, Profesör Picard’ın stratosferine ya da Graf Zeppelin’e hayran hayran bakmak için <i>le Miroir du Monde</i>’u karıştıracaktı. Sevecen bir sesle Olivier’ye:</p>

  <p>— Yine sokaklarda sürtüyorsun, pis çocuk! diye bağırdı.</p>

  <p>Daracık tezgâhlı <i>Au Bois et Charbons</i>’da aceleci birkaç kişi tezgâh başında kendilerine yer açmaya çalışıyorlardı. Bachelet sokağının köşesindeki <i>Transatlantique</i> kahvesi tıklım tıklım doluydu, içki kadehleri ellerinde, kapının önünde yudumlayanlar bile vardı. Mandalina-küraso likörü, limonlu kantaron likörü (Suze-citron), kiraz likörü, Dubonnet, Saint-Raphael şarabı ve frenküzümü rakısı içiliyordu. Pontarlier’nin Pernod’su, içine nar suyu ya da yeşil nane katılarak, <i>Papağan</i> denilen «domates içkisine» dönüştürülmüştü. Ernest, küçük kadehlere az miktarda «sert», büyük bardaklara da «sulandırılmış» aperitifler koyuyordu. Bu büyük bardaklardan içmek ve soda karıştırılmasını önlemek için, «su katılmamış» aperitifler tercih ediliyordu.</p>

  <p>Sabık «başçavuş» Gastounet’nin genizden gelen tiz sesi diğer bütün sesleri bastırıyordu. Göğsündeki bir düzine nişanı başparmağıyla okşayarak komut verir gibi konuşuyordu. Pazarları beyaz şaraba yumulur ama çok günaha girmemek için bir parça Vichy suyu ilâve ederdi. Üçüncü bardakta Marne savaşını anlatır, altıncısında coşar, kollarını bando şefi gibi sallardı. Bir süre sonra «mütecaviz» olur, çevresindekileri suçlayan bakışlarla, askerlikte «kaytaranlardan» söz ederdi. Bacağından yaralanmış olduğu için büsbütün topallamaya başlar, bir sonraki hafta Levazım Âmirliği’ne giderek eski muhariplere verilen ve pek kullanmadığı bastonun ucuna geçirmek için kauçuk bir halka alacağını tekrarlardı.</p>

  <p>Saçlarını arkadan öne doğru sıvazladıktan sonra, – çünkü dazlaklığını belli etmemek için, alnına doğru yatırıyordu – elini yanında duran Olivier’nin başına koydu ve çocuğu bir kazık gibi yere çakmak istiyormuşçasına, bastırdı.</p>

  <p>Çocuğun kafasını bir bastonmuş gibi tutarak çıktı ve onu önüne katıp Lambert sokağındaki <i>Au Bon Picolo</i> meyhanesine kadar gitti. Orada, ufacık terastaki tek masanın önünde duran hasır iskemleye çöktü. Garson Auvergnat’ya kendisine beyaz şarap, genç arkadaşına da limonata getirmesini söyledi.</p>

  <p>Olivier iskemlesinde dimdik duruyor, bardağına dudaklarını değdirmeye cesaret edemiyordu. Gastounet bıyıklarını elinin tersiyle silmeden önce içkisini yudumladı. Asker ocağına ilk gelenlere vaktiyle yaptığı gibi, Olivier’yi tepeden tırnağa süzerek babacan bir tavırla asıl konuya girdi:</p>

  <p>— Bak evlât, dedi. Geleceğin bakımından en iyisi Kuzeydeki dayının seni yanına almasıdır. Her şeyden önce, takdir ettiğim birisidir o. Çünkü adam zengin, para babası. Jean’la Élodie n’apabilir ki? Onlar daha çocuk sayılır. Babanı tanırdım, yiğit adamdı. Savaşta yararlık gösterdiği için madalya vermişlerdi kendisine. Eğer becerebilirlerse, Devlet’ten yardım alan asker yetimi olursun. Üstelik (kollarıyla hayali bir altın küpünü kucaklıyormuş gibiydi), başına gelenlere rağmen şanslısın. Ne de olsa...</p>

  <p>Olivier başını yana eğmişti. Bütün bu boş sözleri uslu uslu dinliyordu. Bazen bir kelime, bir deyim dikkatini çekiyor fakat iki konuşma arasında çok uzun bir zaman geçtiği için zihni dağılıyordu. Kendini toparlayınca Gastounet’nin hâlâ konuştuğunu görüyor ve buna şaşıyordu. Olivier, büyüklerin şişine şişine konuşmaktan, öğüt vermekten, aynı şeyleri tekrar ve tekrar anlatmaktan, çocukların yanaklarını okşamaktan ve onlarla yakınlık kurmaktan hoşlandıklarını biliyordu. Bir süre sonra, artık Gastounet’nin yüzüne bakmaya cesaret edemedi ama kafayı iyice bulan ihtiyar, yeşil gözlerindeki bu hüznü ve saklayamadığı can sıkıntısını fark etmiş miydi acaba? Sonunda Gastounet:</p>

  <p>— Hadi bakalım, şimdi gidip çorbamızı içelim, dedi ve «ileri, marş!» diye ekledi.</p>

  <p>Olivier, kalkarken, Gastounet’nin masada bıraktığı İsveç kibritini cebine atıverdi. Ayrılırken, adam Olivier’nin omuzuna acıtmasına vurarak asker yetimlerinin mutluluğu hakkında bir şeyler daha söyledi.</p>

  <p class="p10"><b>*</b></p>

  <p>Taşra geleneklerine uyan güzel Élodie, kocasının kuzeni için üç ay yas tutmaya karar verdi. Teninin parlaklığını daha iyi gösterdiği ve içindeki yaşama sevinciyle çeliştiği için siyah ona çok yakışıyordu. Üstelik, kuru temizleyicilerin ve kumaş boyayanların fiyatları, <i>sürekli matem tutanlar için,</i> sadece cazip olmakla kalmıyor, kullanılmış kumaşlar boyanınca yeniymiş gibi görünüyordu,</p>

  <p>Yemek bitince, Élodie – beş zarf ve beş kâğıtlık – <i>Germinal </i>marka ucuz bir desteden çizgili bir kâğıt çekerek annesine mektup yazmaya koyuldu. Saint-Chely-d’Apcher’deki ailesi Paris’in yaşanacak bir yer olmadığını sanıyorsa yüreklerini ferah tutsunlardı. Aslında, Labat sokağı, köyündeki sokağa benziyordu. Paris’te yaşamasına rağmen, dudaklarını bir kere bile boyamamıştı (Jean böyle istiyordu). Gözleri güzelliğini, yanakları kadife yumuşaklığını hiç yitirmemişti. Örnek bir ev kadınıydı, para sıkıntısına kocası kadar aldırmıyor, üstelik tutumluluğunu değerlendirmesini biliyordu. Mobilyalar, parkeler pırıl pırıl parlıyordu ve her gün bir şişenin içine 50 kuruş atıyordu: Şişe ağzına kadar dolunca zenginlik başlar denmiyor muydu?</p>

  <p>Kestane rengi bir perçemin sağ gözünün önüne düştüğü genç kadın, güzel dudaklarının arasından pembe dilinin ucunu çıkartarak ince ve sık bir yazıyla mektubunu tamamlarken, Jean, sabahki oyununun bütçe açığını kapatacak kadar para vermesini dileyerek <i>La Veine</i>’i okuyordu. Evlenince uslanan kumarbazın eski alışkanlıklarından kalan tek şey at yarışlarıydı.</p>

  <p>Olivier tıkırdayan bir parke taşına basmamaya dikkat ederek bu sessizlik içinde bir odadan bir odaya gidip geliyordu. Élodie, âyinle ilgili olayı unutmuş görünüyordu ama, sözlerinin arasında «dalgın» geçtiğinden, Olivier, bunun ne anlama geldiğini öğrenmek istiyordu. Çoğu zaman ona, sen zaten hep «dalar gidersin» diye çıkışırlardı. Ama «dalgın» ona daha sevimsiz geliyor ve anlamlarını pek iyi bilmediği aynı türden kelimelerle karıştırıyordu. Bir münasebetsizlik ederim korkusuyla:</p>

  <p>— Dalgın ne demektir? diye bir türlü soramıyordu.</p>

  <p>Olivier, üzerinde <i>Lourdes anısı</i> yazılı ve birbirlerine incecik bir keçi boynuzuyla tutturulmuş kemikten tuzlukla biberliğe dalgın dalgın bakarken tahta havaneliyle iyice ezilmiş patates püresi tabağında soğumuştu. Kuzenlerinin önündeki tabakların çoktan boşalmış olduğunu gördüğünde, Gastounet’nin sözleri aklına geliyor, acı acı düşünüyordu... İştahı olmadığı için tabaktaki pürenin üzerine çatalının sivri uçlarıyla yatay ve dikey çizgiler çizmiş, sonra da püreden bir adam yapmaya kalkışmış ama yaptığı adam hoşuna gitmediğinden gözüm görmesin diye, koluyla bacağının tekini ve kafasını bir çırpıda yiyivermişti.</p>

  <p>Sıra domuz kızartmasına gelince konuşma canlandı. Élodie ile Jean bir tatil cenneti olarak düşündükleri Saint-Chely’den, şelale yanında yüzme yeri bulunan Truyere’den, Tour Kulesi’nin mimarı Eiffel’in bir şaheseri olan kemerli Garabit köprüsünden, söz ettiler.</p>

  <p>Bir ara sustular; Olivier konuşmuş olmak için:</p>

  <p>— Gastounet ile bir tek attık, dedi. Élodie:</p>

  <p>— Bir bu eksikti, diye çıkıştı.</p>

  <p>Olivier niçin kınandığını anlamadı. Demek ki söylememesi gereken bir şeydi bu.</p>

  <p>Bu kadar dar bir yerde dolaşmaktan yorulduğu için sonunda sarı çivili kırmızı meşin koltuğa gömülmüştü. Jean elindeki kalemi tükrüğüne bana bana atların, at sahiplerinin, antrenörlerin, jokeylerin adlarını ve atların kilolarını, daha önce hangi yarışları kazanmış olduklarını işaretliyordu. Olivier birden soruverdi</p>

  <p>— Jean, Pierroz’a gitmiyor musun artık?</p>

  <p>Pierroz, Ramey sokağının ve Jean’ın evlenmeden önce genel karargâhı olan Pers çıkmazının köşesindeki bir meyhaneydi. Her akşam orda kafa dengi arkadaşlarla buluşurdu; çıraklar, külhanbeyler, müzmin işsizler, mahallenin yakışıklı oğlanları bir araya gelirdi. Jean, çaktırmadan Élodie’ye baktıktan sonra:</p>

  <p>— Hiç gitmiyorum, eskidendi o, gençken... diye karşılık verdi.</p>

  <p><i>Pierroz</i>’un meyhanesinin bambaşka bir havası vardı. Paris’teki meyhanelerin birbirine hiç benzemediğini erbabı bilir. Gürültüleri, kokuları, nitelikleri, kolaylıkları ve sahiplerinin kişilikleri daima farklıdır. <i>Pierroz</i>’un meyhanesi’nde siyah pli etekli, parlak seten bluzlu iri memeli sokak satıcısı şişko karılar, burunları kıpkırmızı ayyaşlar, kilimlere sarınmış fesli Araplar, beyaz gömlekli bariton ya da tenor ressamlar, önlükleri kanla lekelenmiş yüzlerinden kan damlayan kasaplar, iş tulumuyla gelmiş makinistler, üniformalı havagazı memurları gürültü patırtı arasında demlenirlerdi. Sütlü kahve, kırmızı şarap, rom ve bira kokuları, fokur fokur kaynayan kahve pişirme makinelerinin çevresini saran buğu tabakası, şerefe kalkan kadehler, bardak tabak gürültüsü, ağız dalaşları, argo konuşmalar, java dansları, boğuk ve kalın sesli kadınlarla baygın sesli erkeklerin söyledikleri Damia ve Berthe Sylva tarzında yanık türküler; yani, her şey insanlarla kaynaşmak, dilediği gibi yaşamak, düşündüklerini herkesin yüzüne karşı söylemek imkânını sağlardı. Savoy’lu patron, burada birkaç akşam devam eden muazzam bilardo ve iskambil partileri düzenler, kazananlara da, göze daha güzel görünsün diye kıç tarafında birkaç uzun tüy bırakarak iyice yolduğu ve meyhanenin en iyi yerinde teşhir ettiği yağlı tavukları ödül olarak verirdi. Gırgır geçmek için tavukların her birine bir ad verirdi: Mistinguett. Cécile Sorel ya da Joséphine Baker gibi... Meyhanenin camlarına kaba üstübeçle: <i>Burada tavuk tüyleri yolma yarışı var</i> diye yazardı. Monmartre’da gelenek haline gelmiş bu yarışmalar özellikle onun meyhanesinde yapılır ve adı kara tahtada yazılı yarışmacılar arasında yer almış olmak büyük bir şeref sayılırdı.</p>

  <p>Ama Olivier, Pierroz’la ilgili soruyu sorarken bir başka sevinci de düşünüyordu. Virginie sağken, pazar günleri bazı sabahlar, Jean gelir, ıslık çalarak küçük Olivier’yi çağırırdı. Olivier elinde sünger kese ve bir parça sabunla tuhafiye dükkânından fırlardı. Jean onu Amiraller sokağındaki Belediye yüzme havuzuna götürürdü. Erkenden yola çıkmak gerekirdi. Çünkü müthiş kalabalık olur ve sekizden sonra bir kabin ayırtmak için saatlerce beklemek gerekirdi. Kasadar kız, kaba kumaştan yapılmış, üzeri markalı ve bele bir kordonla bağlanan mayoları kiraya verirdi. Yüzme havuzunun üst katındaki soyunma yerlerine çıkarlar, çok hızlı yürüyen ve dönüşte, bir yanlışlık olmaması için kapının arkasındaki taş tahtaya tebeşirle adlarının baş harflerini yazan atletli ve beyaz pantolonlu bir oğlanın peşinden giderlerdi.</p>

  <p>Jean, Olivier’ye, «sakın kabinin numarasını unutma» der ve büyük bir sorumluluk duyan çocuk banyo süresince boyuna rakamları tekrarlardı. Bu pazar eğlenceleri söz konusu olunca 83 numaralı gün, 117 numaralı gün, 22 numaralı gün derdi.</p>

  <p>«Kim daha önce soyunacak» diye yarışırlar, sabunlu ılık bir duştan ve buz gibi akan bir suyun altından geçtikten sonra klor kokulu mavi suya doğru giderler, basamaklardan yavaş yavaş inerlerdi. Olivier için yüzmek, ayakların yerden kesildiği tehlikeli sınırlara kadar küçük havuzda çırpınmaktan, bir eliyle çenesinin öbürüyle de karnının altından tutan Jean’dan ders almaktan, parmaklarıyla burnunu sıkıp başını suya sokmaktan, sonra da fok balığı gibi silkinmekten ibaret değildi sadece. Yüzmek, Olivier için, kaygılardan arınma, vücutların rahatlaması, suya dalanların mermer taşlara ve camlı çatıya bir uğultu gibi yayılan «plof»ları, yıkanma odalarından gelen şarkılar, öğrencilerini ince bir sırıkla gemiler gibi idare eden yüzme öğretmenlerinin öğütleri, ihtiyatsızları ve şamatacıları uyarmak için çalınan düdükler, yüzlerine su sıçratılan kızların çığlıkları... ve anlatılması imkânsız binlerce şey demekti. Yüzme adları – kulaçlama, sırtüstü, serbest, kurbağalama, köpekleme – ders programlarını hatırlatırdı. Olivier hepsini birden öğrenmek, hatta yenilerini icat etmek isterdi.</p>

  <p>— Hey, su yuttum! diye bağırırdı.</p>

  <p>Bazen Jean mayolu güzel bir kızla konuşur, bacakları sarkıtarak havuzun kenarına otururlardı. Olivier göz kırpar ve Jean, kızı «araklamışsa», «öhö! öhö!» derdi. Bazen de suda bir sınıf arkadaşına rastlar, merdivenlere ilk kim varacak, suya korkmadan kim dalacak diye oyun oynarlardı.</p>

  <p>Fakat suda eğlenirken vakit çabucak geçerdi ve daha fazla gecikmeden duşun altına girmek – bu defa sabunsuz – kabinlere bakan oğlanı beklemek, adının baş harflerini söylemek, giyinmek için koşmak, ıslak ıslak taranmak, buğulu aynanın önünde sıra beklemek ve serinlemiş, hafiflemiş olarak sokağa çıkmak gerekirdi. O zaman Pierroz’a girerler, büyük fincanlardan sütlü kahveler içerler, inanılmayacak kadar çok çörek yerlerdi. Çoğu zaman Jean’ın arkadaşları gelir ve saçları hâlâ nemli olan çocuk, onların şakalarına katılmaktan gurur duyardı.</p>

  <p>Bütün bunlar şimdi uzakta kalmıştı. Jean evlendiğinden beri Pierroz’a ve yüzme havuzuna gitmiyordu.</p>

  <p>Sonunda kalemini bıraktı, «hiç belli olmaz» dedi. Rothschild’in atları tehlikeliydi. Mektubunu özenle saklayan Élodie’ye baktı. Cüzdanını çıkardı, saydığı paraları Olivier’ye uzattı.</p>

  <p>— Al, pazar harçlığın bu, istersen sinemaya git. Ama dikkatli ol, dedi.</p>

  <p>Çocuk paraları avucunda sıktı. Bougras’ın bunlardan güzel yüzükler yapabileceğini ama parmaklarına bol geleceğini düşündü. Jean’ı ardından da Élodie’yi Auvergne’deki gibi yanaklarından üç defa şapur şupur öptü, ikisi de duygulandı. Çocuğa gülümsediler. Jean «Yaramazlık etme sakın» dedi. Élodie de filme ara verildiğinde kendine eğlencelik alırsın diye 50 kuruş verdi.</p>

  <p class="p10"><b>*</b></p>

  <p>Olivier saçını taramaya gitti. Ceketini giyip çıktı. Mutluydu. Hangi filmin oynadığını umursamadan <i>Marcadet-Palace</i>’ın yolunu tuttu. Duvarları afişlerle ve (Maurice Chevalier ve Jeanette Macdonald, Jean Murat ve Annabelle, Sacha Guitry ve Yvonne Printemps gibi) artistlerin yanyana duran fotoğraflarıyla kaplı salona girdi hemen: Ve filmlere göre asılmış fotoğrafları da vardı: Jules Berry, Larquey, Aimos, Raimu, Fernandel, Harry Baur, Adolph Menju, Rolain Toutain, André Roanne, Saturnin Fabre, Huguette ex-Duflos, Marcel Vallée, Pierre Brasseur, Clark Gable... Camlı gişeye erişebilmek için parmaklarının ucuna basarak yükseldi, bilet dedi ve tahta kanepeli salonda yer gösteren kadına vereceği bahşişi hazırladı. Dışarda müşterileri çağıran ince bir zil sesi duyuluyordu.</p>

  <p>Sahnenin önünde geniş bir reklâm panosu vardı. Olivier çeşit çeşit ticarî reklâmları firma unvanlarına, Miki Fare’nin ve rakibi Felix-le-Chat’nın berbat resimleriyle çevrili sloganlara varıncaya dek tekrar tekrar okuyordu. Seansın başlamasına tam onbeş dakika vardı. Ucuz tarife uygulanan – ilk beş sıradaki – koltuklardan birine oturmuştu ve çarpık görüntüleri seyredebilmek için başını hep yukarıya kaldırması gerekecekti.</p>

  <p>Art arda çalan plaklara rağmen beklemek uzun sürüyordu. Filmin oynatılmasına karışık birçok işlem de dahildi: bezden reklâm panosunun ve paslanmış bir demir perdenin kaldırılması, tiyatrolarda olduğu gibi sırmalı kırmızı perdenin açılması – bu sırada yer gösteren kadın püsküllü iri kordonları bağlamaya geliyordu – son olarak bir ikinci perdenin dönerken tıkırdayan demir bir kolla – bu sefer dikine – kaldırılması ve bir matem mektubu gibi siyah çerçeveli beyaz perdenin görünmesi. Kısacası, yer gösteren kadın elektrik düğmelerini kapayarak lambaları birer birer söndürmeden ve radyo spikerinin tumturaklı bir sesle <i>geniş karlı düzlükler, şiddetli fırtınalar, asırlık meşeler, uçsuz bucaksız ormanlar, derin uçurumlar</i> diye anlattığı beylik manzaralarla dolu «sesli ve sözlü» belgesel bir film başlamadan önce, beklemek işkencesi... Sonra, bir horoz ötüşüyle başlayan haber filmi: Korkunç bir kaza, açılış törenleri, silindir şapkalı Cumhurbaşkanı, bisiklet yarışları, geçit törenleri ve pinpon ihtiyarlardan, kapıcı kadınlardan, gürültücü çocuklardan ibaret seyircileri kahkahalarla güldüren defileler. Ardından, kısa bir güldürü filmi, bir çizgi film ya da orta uzunlukta bir film. Ve seyircileri beklenen büyük filme kavuşturacak olan bitmek bilmeyen bir antrakt (eğlencelikler, nane şekerleri, karamelalar).</p>

  <p>Olivier’nin önündeki sırada oturan çocuklar pis izmaritleri içiyorlar – her kanepenin arkasında kenarları yanık izleriyle dolu bir kül tablası vardı – ya da «tam alnının ortasından vurmaya çalıştıkları» kauçuk vantuzlu oklu tabancalarla «trak, trak, trak» diyerek perdeye nişan alıyorlar, kanepeleri gıcırdatıyorlar, kendilerini azarlamaya ya da «dışarı atarız» diye gözdağı vermeye hazır beyaz önlüklü yergöstericilere dönüp bakıyorlardı. Olivier, uslu olduğundan değil, gördükleri onu ilgilendirdiği, heyecanlandırdığı için bu gürültücü çocuklara katılmıyordu. Kendini görüntülere ve seslere kaptırıyor, hayatının önemli bir anını yaşadığını bilerek, hüzünlü bir hayranlık içinde dimdik duruyordu.</p>

  <p>O pazar <i>Don Kişot</i> oynuyordu. İlerde bu filmin büyük bir Alman rejisörünün, Pabst’ın eseri olduğunu öğrenecekti. Tanıtma yazılarındaki isimlere dikkat etmedi. Filmin kahramanı Manche’lı (Manche’ın deniz olduğunu sanıyordu) Don Kişot hakkında, uzun boylu zayıf bir adam olduğundan ve daima kısa boylu şişko arkadaşı Şanso Pansa ile beraber dolaştığından başka bir şey bilmiyordu. Onları Double Patte’la Patachon’a ve Laurel ile Hardy’ye benzetmesi bundandı.</p>

  <p>Daha ilk görüntülerden itibaren büyülenmiş gibi oldu. Bu efsanevî kahramanları Rus bas Şalyapin’le Fransız komedyen Dorville canlandırıyorlardı. Başına traş leğenini geçirmiş Mahzun Yüzlü Şövalye’nin serüvenleri çocukta o ana kadar bilmediği bir coşkunluk yarattı. Bu hikâyenin akışından pek bir şey anlamadı; ama şarkıları, müziği dinlerken ürperdi. Her görüntü duyarlığını deşiyor, onu sarsıyordu. Konuyu anlamanın ötesinde yalnızlığı, kimsesizliği yeniden hissediyordu. Ve İspanyol asilzadesinin kitapları ateşe atılınca öylesine heyecanlandı ki artık kendini tutamadı. Don Kişot acısını şarkılarla dile getiriyor ve hüzünlerle dolu çocuk bu acıyı onunla birlikte duyuyordu. Kitaplar çıtırdıyarak yanarken annesinin tabutuna bağlanmış ipler gözlerinin önüne geldi. Işıklar yandığında sanki Don Kişot ondan ayrılamıyormuş gibi bomboş perdenin karşısında uzun bir süre öylece kaldı.</p>

  <p class="p10"><b>*</b></p>

  <p>Marcadet-Palace’dan allak bullak çıktı. Geçenleri görmemek için sokaklarda gözleri yarı-kapalı yürüyor ama yanan kitapların herkesin ihanetine uğramış kahramanın bakışlarında yansıyan alevleri yüreğini dağlıyordu. Filmin verdiği bu coşkunluk, bu hayranlıkla Becquerel merdivenlerine, saklandığı yere doğru gitti. Ancak burada kendi içine kapanabilir, sessizliği ve karanlığı ancak burada bulabilirdi. Kitapların yakılması gözlerinin önünden gitmiyordu. Sayfalar kendilerini birer birer yutan alevde döne döne kavruluyor, bükülen kâğıtlar kül olmadan önce sanki çığlık çığlığa bağırıyorlardı.</p>

  <p>Olivier barakanın sürgüsünü çekti. En kuytu yere saklandı. Bir kere daha süpürgelerin ve çöp tenekelerinin arasında dimdik durdu. Niçin ağladığını bilmeden boşanıyordu. Ama ağlamak iyi geldi. Hatta bir hayvan kokusuyla karışık bu toz ve cila kokusundan hoşlanmaya bile başlamıştı.</p>

  <p>Olivier yerini bulmuştu. Herkesten, her şeyden uzaktaydı. Benliğinin ötesindeki bir başka dünyada düşünceleri, görüntüleri toparlayabiliyor, kendi kendisiyle kaynaşmak imkânını buluyordu. Belki de kendi bağlarından koptuğunu sandığı için çok yakından bir iniltinin geldiğini hemen algılayamadı. Ancak inilti gittikçe artmaya başlayınca karanlıkta bir hayvanın parlayan gözlerini farketti. Elini pantolonunun cebine soktu. Gastounet’nin İsveç kibritleri kutusu delik cebinden bacağına doğru kaymış ve kumaşın kıvrıntısına takılıp kalmıştı. Kolunu daldırdı, deliği genişletti, kutuyu çekip bir kibrit yaktı.</p>

  <p>Yanıbaşmda iri bir tekir kedi vardı. Kedi bir an tırmalayacakmış gibi açtı pençelerini ama bir tehlike olmadığını görünce ön ayaklarını uzatıp yan yattı ve sütlü memelerini gösterdi. Kabuksuz sümüklüböceğe benzeyen cansız, küçük bir şeyi memelerine doğru çekmeye çalışıyordu. Çocuğa sanki onu tanık tutmak istermişçesine bakarak belli ki canlandırmaya uğraştığı ölü yavrusunu yalıyordu.</p>

  <p>Olivier art arda birçok kibrit yaktı. Alev bir çiçek gibi fışkırarak kibrit çöpünü sarıyor ve parmaklarını yakıyordu. Gözlerini kapıyor, yanı başındaki kedi durmadan inlerken Don Kişot’u yeniden görür gibi oluyordu..</p>

  <p>Tuhafiye dükkânının arka odasında, soba nar gibi yandığı halde, Virginie, kışın tadını çıkarmak için şöminede odun kömürü yakardı. Başlangıçta gözlerine duman kaçardı. Ama kor haline gelen kömürlerin üzerine kesekâğıdındaki kömürlerden birer ikişer daha atıldı mı, unutulmaz bir ses çıkar ve şöminenin yanındaki yastıklarda oturan çocukla annesi tatlı anlar yaşarlardı. Alev yüzlerini yalar, dayanılmaz bir uyuşukluk çöker, duydukları mutluluğu bakışlarla birbirlerine anlatarak kırmızı-mavi alevleri kımıldamadan ve sessizce seyrederlerdi.</p>

  <p>Olivier dükkândaki dolaşık ipleri toplayıp ateşe atar, bunların tutuştuğunu görmekten, tam ortalarında meydana gelen siyah bir dantelin yana yana kül oluşunu seyretmekten hoşlanırdı.</p>

  <p>Saklandığı yerde kibritleri birer birer yakarken bu anları yeniden yaşıyordu. Boşalmaya başlayan kutuyu salladı. Gastounet’ye geri veremeyeceğini düşündü. Hep böyle kalmayı, yanan kibritleri seyretmeyi istiyordu. Sonuncu kibritin sönmek üzere olduğunu görünce, ateşin devamını sağlamak için önünde duran bir ambalaj kâğıdını tutuşturdu. Kedi kırılacak eşya paketlerine konulan talaşların üzerine büzülmüştü. Bunlardan bir tutam alıp ateşe attı. Tuhafiye dükkanındaki iplikler yanıyor sanıyordu. Don Kişot’un aleviydi bu ve de onun önünde alevler içinde dans eden bir dosttu.</p>

  <p>Kendini hayalindeki aleve kaptırdığı için, öbür alevin, somut, gerçek alevin yayılıp genişlediğini, «hırr, hrrr» diye sesler çıkaran kedinin, ölü yavrusunu kaptığı gibi, aralık duran kapıya doğru fırladığını görmedi. Olivier bu alevi söndürebilirdi. Ama büyülenmiş gibiydi, gözlerini alevden ayıramıyordu. Derken alevler parlatıcı maddelere bulanmış paçavraları da sardı, ortalığı kalın bir duman tabakası kapladı.</p>

  <p>Öksüre öksüre ağlayan çocuk uyuşukluktan kurtuldu ve alevleri söndürmeye kalkıştı ama okulda, eşya dersinde öğrendikleri pek işine yaramadı. Başarısız birkaç denemeden sonra gözleri kıpkırmızı ve yarı boğulmuş halde kendini dışarıya attığında kapıcı kadınla kiracılar avluya doluşuyordu. Kaçmaya çalıştı fakat yüzü sivilceli, kara kuru bir adam Olivier’yi kolundan yakaladı.</p>

  <p>— Sakın kaçmaya kalkışayım deme, hesap ver bakalım! diye bağırdı.</p>

  <p>Olivier, şaşkınlığından elindeki kibrit kutusunu işaret ederek «ben bir şey yapmadım efendim, hiçbir şey yapmadım» dedi. Bu “saygın” binada oturan rahatı yerinde, bencil küçük burjuvaların, nefret dolu bir sesle «manyak, kundakçı!» diye konuştuklarını duyuyor, ama bu sözlerden bir şey anlamıyordu.</p>

  <p>Neye uğradığını bilemeyen Olivier, kaderin bu yeni sillesinin etkisiyle başını önüne eğdi. Direnmekten vaz geçti. Zaten, kolunu koparacakmış gibi sıkan bu mengeneden nasıl kurtulabilirdi ki. Golf pantolonunun paçalarından biri sandalının ökçesine sarkıyordu. Ve üstü başı toz içindeydi. Bir baca temizleyicisine dönmüştü, yanakları kapkaraydı, sarı saçlarında bile siyah lekeler vardı.</p>

  <p>Yangın, avludaki çeşmeden doldurulan kovalarla söndürülürken, kiracılardan birinin telefonla haber vermesi üzerine yetişen itfaiye arabalarının «dan, dan»ları merdivenlerin aşağısından duyuldu ve çok geçmeden, çizmeli ve miğferli yarım düzine kadar itfaiyeci upuzun bir hortumu çekerek geldiler. Bol bol su sıktılar ve akan simsiyah bir su yangını seyredenlerin bulundukları yere kadar geldi. Sonra itfaiye çavuşu cebinden bir not defteri çıkardı ve kapıcı kadınla konuşmaya başladı. Suçlayıcı parmaklar Olivier’ye yönelince paniğe kapılan çocuk kapana sıkıştırılmış bir hayvan gibi silkinerek adamın elinden kurtuldu, kaçmak istedi. Fakat önünü kestiler ve avlunun ortasına götürdüler. Orada tepinmeye başladı. Kriz geçiriyordu. Bunun üzerine itfaiyecilerden biri ıslak bir bezle yüzüne vurdu. Bir pencereden kadının biri:</p>

  <p>— Bırakın çocukcağızı! diye bağırdı.</p>

  <p>Anababaların sorumlu olduğu, sokak çocuklarının büyük bir tehlike haline geldikleri belirtildi. Herkesin tanıdığı bir ses:</p>

  <p>— Ne var yani, kıyamet mi koptu? diye gürlemeseydi bütün bu konuşmalar uzayıp gidecekti.</p>

  <p>Bougras iki itfaiyecinin arasından geçti; en ön sırada, Olivier’nin karşısında durdu ve çocuğa dostça baktı. Dişlerinin arasından «sanki kıyamet kopacak» diye tekrarladı. Elini Olivier’nin omuzuna koyarak devam etti:</p>

  <p>— Ne sıkılmaz adamlarsınız siz!</p>

  <p>Kıllı yüzü, geniş omuzları ve ayı pençesi gibi kocaman ayaklarıyla herkese bir korku salıyordu. Yine de, çocuğu yakalayan adam şikâyetçi bir sesle:</p>

  <p>— İyi ama bayım, bu serseri çocuk namuslu insanların evinde yangın çıkardı, dedi. Bougras’ın tepesi attı:</p>

  <p>— Namuslu insanlar ha? Başlarım şimdi sizin namuslu insanlarınızdan, dedi.</p>

  <p>Birbirlerini dirsekleriyle dürten genç itfaiyecilere döndü ve bütün orada bulunanları işaret ederek:</p>

  <p>— Şunlara bakın! Şu ikiyüzlü, dalavereci, ödlek, işgüzar adamlara bakın, dedi.</p>

  <p>— Ama bayım...</p>

  <p>— Siz, ömrünüzde hiç enayilik etmediniz mi?</p>

  <p>Kiracılar ciddi bir tavır takınıp hayır der gibi başlarını salladılar. Böyle bir adamla mesele çıkarmak istemiyorlar, «n’olacak komünistin biri» diye düşünüyorlardı. Ama Bougras’ın gözleri sevinçten parlıyordu. Olivier’yi omuzuna bindirdi, yarı yumuşak, yarı sert bir sesle:</p>

  <p>— Demek canınız sıkıldı? Öyle ya, bugün pazar. Sizi eğlendirecek bir şey oluyor: Çöp tenekelerinde yangın. Ve de ahkâm kesiyorsunuz. Dağılın hadi, diye çıkıştı.</p>

  <p>İtfaiye çavuşuna döndü, nazik bir sesle:</p>

  <p>— Adresimi not edin, şanlı kumandan, ödenmesi gereken bir şey varsa bildirin, dedi.</p>

  <p>«Tabi, ödemeyeceğiz» diye ekledi usulca. Ama bunu sadece Olivier duydu. Adresini yazdırdıktan sonra, Bougras «eyvallah dostlar» deyip binadan çıktı. Olivier omuzlarındaydı. Çocuk, nedir bu başıma gelenler diye kendi kendine sorarken Bougras, sanki hiçbir şey olmamış gibi Becquerel merdivenlerini ıslık çala çala iniyordu.</p>

  <p>Bachelet sokağının köşesinde Olivier’yi yere indirdi, kıçına hafifçe vurarak:</p>

  <p>— Aldırma, üzülmeye değmez, dedi. Sonra kendi kendine söylüyormuş gibi:</p>

  <p>— Aslında, hiçbir şey üzülmeye değmez, diye ekledi.</p>

  <p>Olivier teşekkür etmeyi unutmuştu. Koşarak uzaklaştı.</p>

  <p>Ama Labat sokağına varmadan önce, iki kere dönüp baktı: Bougras, ağzında piposu, elleriyle baldırlarına vurarak keyifli keyifli gülüyordu.</p>
</body>
</html>