<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <p class="Standard" style="page-break-before:always;margin-left:0;margin-right:0;text-indent:0;font-weight:bold;font-size:117%">yeni bir yaşam</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Kütüphaneye döndüğümüzde gözümüze çarpan ilk şey geleneksel tişörtüyle dışarıda, basamaklarda oturan Foster oldu. Artık karanlık çökmüş ve hava soğumuş olduğu halde.</p>

  <p class="Standard" style="margin-left:0;margin-right:0;text-indent:18.859844px">Kütüphanenin ışıklan yanıyordu ve Foster'ın dışarıda ne yaptığını merak ettim. Kütüphaneye göz kulak olmak için pek iyi bir yol değildi bu.</p>

  <p class="Standard" style="margin-left:0;margin-right:0;text-indent:18.859844px">Foster ayağa kalktı ve o kocaman, sıcakkanlı el sallamasıyla bizi selamladı.</p>

  <p class="Standard" style="margin-left:0;margin-right:0;text-indent:18.859844px">"Selam size yabancılar," dedi. "Nasıl gitti?"</p>

  <p class="Standard" style="margin-left:0;margin-right:0;text-indent:18.859844px">"İyi," dedim vandan inerken. "Orada ne yapıyorsun?"</p>

  <p class="Standard" style="margin-left:0;margin-right:0;text-indent:18.859844px">"Güzelim nasıl?" dedi Foster, Vida'ya.</p>

  <p class="Standard" style="margin-left:0;margin-right:0;text-indent:18.859844px">"İyi," dedi.</p>

  <p class="Standard" style="margin-left:0;margin-right:0;text-indent:18.859844px">"Niye içeride değilsin," dedim.</p>

  <p class="Standard" style="margin-left:0;margin-right:0;text-indent:18.859844px">"Yorgun musun, tatlım?" dedi Foster Vida'ya. Kolunu yavaşça ona sararak.</p>

  <p class="Standard" style="margin-left:0;margin-right:0;text-indent:18.859844px">"Biraz," dedi Vida.</p>

  <p class="Standard" style="margin-left:0;margin-right:0;text-indent:18.859844px">"Güzel, zaten öyle olması gerek, ama uzun sürmez."</p>

  <p class="Standard" style="margin-left:0;margin-right:0;text-indent:18.859844px">"Kütüphane?" dedim.</p>

  <p class="Standard" style="margin-left:0;margin-right:0;text-indent:18.859844px">"Cici kız," dedi Foster Vida'ya. "Seni gördüğüme ne kadar sevindim bilemezsin! Bir milyon dolar kadar çekici bir çeyreklik gibisin. Ne görüntü!" dedi onu yanağından öperken.</p>

  <p class="Standard" style="margin-left:0;margin-right:0;text-indent:18.859844px">"Kütüphane?" dedim.</p>

  <p class="Standard" style="margin-left:0;margin-right:0;text-indent:18.859844px">Foster bana döndü. "Onun için üzgünüm," dedi ve tekrar Vida'ya döndü. "Ah, ne kız!"</p>

  <p class="Standard" style="margin-left:0;margin-right:0;text-indent:18.859844px">"Ne için üzgünsün?" dedim.</p>

  <p class="Standard" style="margin-left:0;margin-right:0;text-indent:18.859844px">"Tasalanma," dedi Foster. "En iyisi oldu. Dinlenmeye, mekân değişikliğine ihtiyacın var. Şimdi çok daha mutlu olacaksın."</p>

  <p class="Standard" style="margin-left:0;margin-right:0;text-indent:18.859844px">"Nasıl daha mutlu? Neler oluyor?"</p>

  <p class="Standard" style="margin-left:0;margin-right:0;text-indent:18.859844px">"Pekala," dedi Foster. Kolunu Vida'nın beline doladı. Neler olup bittiğini açıklamaya çabalarken Vida da ona bakıyordu.</p>

  <p class="Standard" style="margin-left:0;margin-right:0;text-indent:18.859844px">Foster açıklamasını sürdürdükçe yüzündeki hafif tebessüm giderek genişliyordu. "Pekala, olay şöyle gelişti: Ben orada oturmuş sizin kaçıklar yuvasına göz kulak olurken bu hanım bir kitapla geldi ve..."</p>

  <p class="Standard" style="margin-left:0;margin-right:0;text-indent:18.859844px">Foster'ın omuzu üzerinden ışığı dostça parıldayan kütüphaneye doğru baktım ve cam kapının ardında, masanın başında oturan bir kadın gördüm.</p>

  <p class="Standard" style="margin-left:0;margin-right:0;text-indent:18.859844px">Yüzünü göremiyordum ama bir kadın olduğunu ve evindeymiş gibi davrandığını görebiliyordum. Kalbim ve midem bedenimin içinde garip şeyler yapmaya başladılar.</p>

  <p class="Standard" style="margin-left:0;margin-right:0;text-indent:18.859844px">"Yani sen demek istiyorsun ki..." dedim uygun sözcükleri bulamayarak.</p>

  <p class="Standard" style="margin-left:0;margin-right:0;text-indent:18.859844px">"Doğru," dedi Foster, "Kütüphaneyi rezalet bir şekilde idare ettiğimi, pis bir serseri olduğumu ve işi kendisinin üstleneceğini söyleyip teşekkür etti."</p>

  <p class="Standard" style="margin-left:0;margin-right:0;text-indent:18.859844px">"Senin yıllardan beri burada olduğunu, kütüphane işlerini başarıyla yürüttüğünü ve benim de acil bir durum yüzünden burada olduğumu anlattım. Bunun hiçbir şeyi değiştirmeyeceğini, bir gün için bile olsa bu kütüphaneyi bana emanet etmişsen kütüphanedeki görevini artık hak etmediğini söyledi."</p>

  <p class="Standard" style="margin-left:0;margin-right:0;text-indent:18.859844px">"Ona mağaralarda çalıştığımı söyledim, o da bana bundan böyle orada çalışmayacağımı, erkek kardeşinin bu görevi üstleneceğini söyledi. Ben de iş aramak gibi yeni bir uğraş edinmeliymişim."</p>

  <p class="Standard" style="margin-left:0;margin-right:0;text-indent:18.859844px">"Sonra kütüphanenin yaşanılan bölümünün nerede olduğunu sordu, ben de yolu gösterdim. İçeri girip senin bütün eşyanı topladı. Vida'nın eşyalarını bulduğunda 'Buraya tam zamanında gelmişim!' dedi. Sonra da eşyalarınızı alıp dışarı çıkarmamı söyledi ve o zamandan beri burada oturuyorum."</p>

  <p class="Standard" style="margin-left:0;margin-right:0;text-indent:18.859844px">Aşağıya, basamakların üzerine yığılmış birkaç parçadan oluşan eşyama baktım. Daha önce orada olduklarına dikkat etmemiştim.</p>

  <p class="Standard" style="margin-left:0;margin-right:0;text-indent:18.859844px">"Buna inanamıyorum," dedim. "Gidip tüm bunların bir hata olduğunu söyleyeceğim ve..."</p>

  <p class="Standard" style="margin-left:0;margin-right:0;text-indent:18.859844px">Tam o sırada kadın masadan kalkıp sinirli sinirli ön kapıya doğru yürüdü ve kapıyı açıp dışarı adımını atmadan bana bağırdı: "Lanet olası eşyalarını toplayıp buradan defol ve koltuğunun altında bir kitap olmadan buraya geri döneyim deme!"</p>

  <p class="Standard" style="margin-left:0;margin-right:0;text-indent:18.859844px">"Bir yanlışlık olmuş," dedim.</p>

  <p class="Standard" style="margin-left:0;margin-right:0;text-indent:18.859844px">"Evet," dedi. "Biliyorum, yanlış olan sensin. Elveda, sürüngen!"</p>

  <p class="Standard" style="margin-left:0;margin-right:0;text-indent:18.859844px">Geri döndü ve ön kapı ona itaat ediyormuşçasına arkasından kapandı.</p>

  <p class="Standard" style="margin-left:0;margin-right:0;text-indent:18.859844px">Lot'un kötü bir gününde olan karısı gibi orada öylece kalakaldım.</p>

  <p class="Standard" style="margin-left:0;margin-right:0;text-indent:18.859844px">Vida deli gibi gülüyordu, Foster da. Kaldırımın üstünde, etrafımda dans etmeye başladılar.</p>

  <p class="Standard" style="margin-left:0;margin-right:0;text-indent:18.859844px">"Bir yanlışlık olmalı!" diye bağırdım onca vahşiliğin içinde.</p>

  <p class="Standard" style="margin-left:0;margin-right:0;text-indent:18.859844px">"Hanımefendiyi duydun,' dedi Foster. "Lanet! Lanet! Lanet! Mağara işinden kurtulduğuma ne kadar sevindiğimi anlatamam. Verem olacağımı sanıyordum."</p>

  <p class="Standard" style="margin-left:0;margin-right:0;text-indent:18.859844px">"Ah, sevgilim,''dedi Vida dansı yarıda bırakıp kollarını boynuma dolayarak. Foster da eşyalarımızı vana yüklemeye koyuldu. "İşinden kovuldun. Normal bir insan gibi yaşamak zorundasın artık."</p>

  <p class="Standard" style="margin-left:0;margin-right:0;text-indent:18.859844px">"İnanmıyorum," diye iç geçirdim. Sonra beni de vana yüklediler.</p>

  <p class="Standard" style="margin-left:0;margin-right:0;text-indent:18.859844px">"Evet, şimdi ne yapacağız?" dedi Foster.</p>

  <p class="Standard" style="margin-left:0;margin-right:0;text-indent:18.859844px">"Bana gidelim," dedi Vida. "Sadece bir blok ötede oturuyorum, Lyon Caddesi'nde."</p>

  <p class="Standard" style="margin-left:0;margin-right:0;text-indent:18.859844px">"Ben her zaman vanda uyuyabilirim," dedi Foster.</p>

  <p class="Standard" style="margin-left:0;margin-right:0;text-indent:18.859844px">"Hayır. Evde hepimize yetecek kadar yer var," dedi Vida.</p>

  <p class="Standard" style="margin-left:0;margin-right:0;text-indent:18.859844px">Her nasıl olduysa Vida vanı durdurdu ve eski demir parmaklıklarla çevrili, kocaman kırmızı damlı bir evin önünde park etti. Parmaklıklar oldukça zararsız görünüyordu. Zaman içinde vahşiliklerini yitirmişlerdi ve Vida çatı katında oturuyordu.</p>

  <p class="Standard" style="margin-left:0;margin-right:0;text-indent:18.859844px">Evi hoş ve sadeydi. Neredeyse hiç mobilya yoktu. Duvarlar beyaz badanalı ve çıplaktılar.</p>

  <p class="Standard" style="margin-left:0;margin-right:0;text-indent:18.859844px">Ortasında alçak, mermer bir masa olan kalın beyaz halının üzerine oturduk.</p>

  <p class="Standard" style="margin-left:0;margin-right:0;text-indent:18.859844px">"Bir şey içmek ister misiniz?" dedi Vida. "Sanırım hepimizin bir kadeh içkiye ihtiyacı var."</p>

  <p class="Standard" style="margin-left:0;margin-right:0;text-indent:18.859844px">Foster gülümsedi.</p>

  <p class="Standard" style="margin-left:0;margin-right:0;text-indent:18.859844px">Vida buz dolu bardaklarda votka martini getirdi. Hiç vermut katmamıştı. Limon kabuğunu bükerek bardakları süslemişti. Limon bardağın içinde buzdaki çiçekler gibi duruyordu.</p>

  <p class="Standard" style="margin-left:0;margin-right:0;text-indent:18.859844px">"Pikaba bir şey koyayım," dedi Vida. "Sonra da akşam yemeğini hazırlamaya girişeceğim."</p>

  <p class="Standard" style="margin-left:0;margin-right:0;text-indent:18.859844px">Kütüphaneyi kaybetmenin şokunu yaşıyordum ve yeniden gerçek bir evde bulunmanın şaşkınlığı içindeydim. Her iki duygu da gece geçen gemiler gibiydi.</p>

  <p class="Standard" style="margin-left:0;margin-right:0;text-indent:18.859844px">"Lanet olsun, votka muhteşem," dedi Foster.</p>

  <p class="Standard" style="margin-left:0;margin-right:0;text-indent:18.859844px">"Hayır, hayatım," dedim. "Senin dinlenmen gerek. Ben atıştıracak bir şeyler hazırlarım."</p>

  <p class="Standard" style="margin-left:0;margin-right:0;text-indent:18.859844px">"Olmaz," dedi Foster. "Hepimizin biraz kuvvetli bir kahvaltıya ihtiyacı var. Biraz kızarmış patates, soğan ve yumurta, hepsi birlikte pişirilir, üzerine de bir galon ketçap. Malzemeler var mı?"</p>

  <p class="Standard" style="margin-left:0;margin-right:0;text-indent:18.859844px">"Hayır," dedi Vida. "California ve Divisadero'da açık bir yer var."</p>

  <p class="Standard" style="margin-left:0;margin-right:0;text-indent:18.859844px">"Tamam," dedi Foster.</p>

  <p class="Standard" style="margin-left:0;margin-right:0;text-indent:18.859844px">Votkasından bir yudum daha aldı.</p>

  <p class="Standard" style="margin-left:0;margin-right:0;text-indent:18.859844px">"Ah, hiç paranız kaldı mı çocuklar? Ben sıfırım."</p>

  <p class="Standard" style="margin-left:0;margin-right:0;text-indent:18.859844px">Foster'a geri kalan birkaç doları uzattım. Parayı alıp alışverişe gitti.</p>

  <p class="Standard" style="margin-left:0;margin-right:0;text-indent:18.859844px">Vida pikaba bir plak koydu. Beatles'ın Rubber Soul albümüydü. Beatles'ı daha önce hiç duymamıştım. Kütüphaneye gireli ne kadar uzun zaman olmuş!</p>

  <p class="Standard" style="margin-left:0;margin-right:0;text-indent:18.859844px">"İlk önce bunu dinlemeni istiyorum," dedi Vida.</p>

  <p class="Standard" style="margin-left:0;margin-right:0;text-indent:18.859844px">Plağı dinleyerek sessizce oturduk.</p>

  <p class="Standard" style="margin-left:0;margin-right:0;text-indent:18.859844px">"Kim söylüyor?" dedim.</p>

  <p class="Standard" style="margin-left:0;margin-right:0;text-indent:18.859844px">"John Lennon," dedi.</p>

  <p class="Standard" style="margin-left:0;margin-right:0;text-indent:18.859844px">Foster yiyeceklerle geri döndü ve akşam kahvaltımızı hazırlamaya girişti. Çok geçmeden tüm çatı katı soğan kokusuyla doldu.</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Bu aylar önceydi.</p>

  <p class="Standard" style="margin-left:0;margin-right:0;text-indent:18.859844px">Şimdi Mayıs sonu ve hep birlikte Berkeley'de küçük bir evde oturuyoruz. Arka tarafta küçük bir avlusu var. Vida, North Beach'te üstsüz bir yerde çalışıyor, böylece gelecek sonbaharda okula geri dönmek için parası olacak. İngilizceyi bir kez daha deneyecek. Foster'ın Pakistanlı bir kız arkadaşı var. Yirmi yaşında ve sosyoloji eğitimi görüyor.</p>

  <p class="Standard" style="margin-left:0;margin-right:0;text-indent:18.859844px">Şimdi içeride kocaman bir Pakistan yemeği hazırlıyor. Foster da elinde bira kutusuyla onu seyrediyor. San Francisco'da Bethlehem Çelik'te bir gece işi buldu. Tersanede bakıma alınmış bir uçak gemisinin onarımında çalışıyor. Bugün Foster'ın izin günü.</p>

  <p class="Standard" style="margin-left:0;margin-right:0;text-indent:18.859844px">Vida bir iş için dışarı çıktı. Birazdan burada olacak. O da bu gece çalışmıyor. Bütün öğleden sonramı, 1964'te Konuşma Özgürlüğü çocuklarının yüzlercesinin tutuklandığı Sproul Hall'ün karşısında, masamın başında geçirdim. American Forever Etc.'ya katkıda bulunuyorum.</p>

  <p class="Standard" style="margin-left:0;margin-right:0;text-indent:18.859844px">Masamı öğle yemeği saatinde çeşmenin yanına kurmaktan hoşlanıyorum, böylece öğrencileri, binlerce renk çiçeğin taç yaprakları gibi akın akın Sather Gate'e dökülürken görebiliyorum. Sproul Hall'ün basamaklarından öğlen vakti giriştikleri politik toplantıları ve entelektüel parfümlerin neşesini seviyorum.</p>

  <p class="Standard" style="margin-left:0;margin-right:0;text-indent:18.859844px">Etrafım yeşil ağaçlarla, tuğlalarla ve bana ihtiyaç duyan insanlarla çevrili olarak bu çeşmenin yanında olmak hoş bir şey. Meydanda ortalıkta dolanan bir sürü köpek bile var. Biçim biçim ve renk renk. Sanırım California Üniversitesi'nde buna benzer şeylere rastlamak önemli.</p>

  <p class="Standard" style="margin-left:0;margin-right:0;text-indent:18.859844px">Vida, Berkeley'de bir kahraman olacağımı söylerken haklıymış.</p>
</body>
</html>
