<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <p class="Standard" style="page-break-before:always;margin-left:0;margin-right:0;text-indent:0;font-weight:bold;font-size:117%">johnny cash</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Foster'ın geceyi vanında geçirmek üzere dışarı çıkmasından sonra ertesi gün için hazırlanmaya koyulduk Sabah uyandığımızda fazla zamanımız olmayacaktı.</p>

  <p class="Standard" style="margin-left:0;margin-right:0;text-indent:18.859844px">Vida'nın kütüphanede yeterince eşyası vardı, eve gitmesi gerekmeyecekti. Bir blok ötede oturduğu halde ben, kuşkusuz, oraya hiç gitmemiştim. Önceleri zaman zaman oturduğu yeri merak ederdim, o da bana nasıl bir yer olduğunu anlatmıştı bir keresinde.</p>

  <p class="Standard" style="margin-left:0;margin-right:0;text-indent:18.859844px"><span style="font-style:italic">"Çok sade,"</span> demişti. <span style="font-style:italic">"Fazla bir şeyim yok. Tüm eşyam şunlardan ibaret; kitaplıkta birkaç kitap, beyaz bir halı, halının üstünde küçük bir mermer masa ve pikabım için birkaç plak: Beatles, Bach, Rolling Stones, Byrds, Vivaldi, Wanda Landowska, Johnny Cash. Beatnik değilim. Yalnızca bedenimin sonsuza dek ihtiyacım olandan çok daha fazlasına sahip olduğunu düşündüğümden diğer şeylerin sade ve basit olmasını istedim."</span></p>

  <p class="Standard" style="margin-left:0;margin-right:0;text-indent:18.859844px">Eski bir KLM torbası bulup birkaç parça eşyamızı içine yerleştirdik San Diego'da bir gece kalmamız gerekebilir diye Vida diş fırçalarımızı ve tıraş makinemi de torbaya koydu.</p>

  <p class="Standard" style="margin-left:0;margin-right:0;text-indent:18.859844px">"Daha önce hiç kürtaj olmamıştım," dedi Vida. "Umarım geceyi San Diego'da geçirmemiz gerekmez. Bir kere oraya gitmiştim ve hiç hoşlanmamıştım. Bir sürü ipsiz sapsız denizci vardı ortalıkta ve her şey ya taş gibi çıplaktı ya da ucuz neonlarla süslüydü. Güzel bir kent değil."</p>

  <p class="Standard" style="margin-left:0;margin-right:0;text-indent:18.859844px">"Tasalanma," dedim. "Yalnızca havayı şöyle bir koklayacağız ve her şey yolunda giderse yarın akşam burada olacağız."</p>

  <p class="Standard" style="margin-left:0;margin-right:0;text-indent:18.859844px">"Bu akla yatkın görünüyor," dedi Vida basit ve sade hazırlığımızı tamamlayarak.</p>

  <p class="Standard" style="margin-left:0;margin-right:0;text-indent:18.859844px">"Pekala, hadi tatlım, artık öpüşelim ve yatalım. Biraz uyusak iyi olur." dedim. "İkimiz de yorgunuz ve sabah erken kalkmamız gerekiyor."</p>

  <p class="Standard" style="margin-left:0;margin-right:0;text-indent:18.859844px">"Kalkınca duş almalıyım," dedi Vida. "Biraz da kulaklarımın arkasına parfüm sıkacağım."</p>

  <p class="Standard" style="margin-left:0;margin-right:0;text-indent:18.859844px">Vida’yı kollarımın arasına alıp, bana doğru çevrilen narin, bukete benzeyen çehrenin, o minik avlunun, yapraklarını ve çiçeklerini topladım.</p>

  <p class="Standard" style="margin-left:0;margin-right:0;text-indent:18.859844px">Ardından soyunup yatağa uzandık. Işığı söndürdüğümde "Saati kurdun mu hayatım?" diye sordu.</p>

  <p class="Standard" style="margin-left:0;margin-right:0;text-indent:18.859844px">"Ah, unuttum," dedim. "Kalkıyorum."</p>

  <p class="Standard" style="margin-left:0;margin-right:0;text-indent:18.859844px">"Üzgünüm," dedi.</p>

  <p class="Standard" style="margin-left:0;margin-right:0;text-indent:18.859844px">"Hayır," dedim. "Saati kurmayı ben akıl etmeliydim. Kaçta kalkmak istersin? Altı iyi mi?"</p>

  <p class="Standard" style="margin-left:0;margin-right:0;text-indent:18.859844px">"Hayır, sanırım 5:30'a kursan daha iyi olur. Foster uyanmadan önce bazı 'kadınca sorunlarımı' halletmek istiyorum, böylece üçümüz için güzel bir kahvaltı hazırlayabilirim. Uzun bir gün olacak ve güne sıkı başlamamız gerek."</p>

  <p class="Standard" style="margin-left:0;margin-right:0;text-indent:18.859844px">"Hanımefendiye kahvaltı yasak," dedim. "Foster'ın dediğini unuttun mu?"</p>

  <p class="Standard" style="margin-left:0;margin-right:0;text-indent:18.859844px">"Ah, doğru ya. Unutmuşum," dedi Vida.</p>

  <p class="Standard" style="margin-left:0;margin-right:0;text-indent:18.859844px">Bu zor dakikayı atlattıktan sonra ikimiz de yapmakta olduğumuz şeye karanlığın içinde gülümsedik. Birbirimizin tebessümlerini göremiyorduk ama orada olduklarını biliyorduk ve bu da bizi, binlerce yıldan beri karanlık gecelerdeki tebessümler, yeryüzünün dertli insanları nasıl rahatlattıysa öyle rahatlattı.</p>

  <p class="Standard" style="margin-left:0;margin-right:0;text-indent:18.859844px">Kalkıp ışığı yaktım. Ben saati 5:30'a kurarken Vida hâlâ hafifçe gülümsüyordu. Artık vicdan azabı duymak ya da Kader Tanrıçalarının önünde ağlamak için çok geçti. Geri dönüş yoktu, Meksika'nın tıbbi ellerine düşmüştük bir kere.</p>
</body>
</html>
