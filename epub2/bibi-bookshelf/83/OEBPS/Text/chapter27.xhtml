<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <p class="Standard" style="page-break-before:always;margin-left:0;margin-right:0;text-indent:0;font-weight:bold;font-size:117%">foster'ın zili</p>

  <p class="Standard" style="margin-left:0;margin-right:0;text-indent:18.859844px">&nbsp;</p>

  <p class="Standard" style="margin-left:0;margin-right:0;text-indent:18.859844px">Vida, sade ama hayli albenili beyaz bir bluzla kısa mavi bir etek giydi -dizlerinin üstünü rahat rahat görebiliyordunuz- ve bluzun üzerine de yarı süveter minik bir şey geçirdi. Giysileri hiçbir zaman doğru dürüst tanımlayamasam da herkes neden söz ettiğimi anlar.</p>

  <p class="Standard" style="margin-left:0;margin-right:0;text-indent:18.859844px">Gözleri hariç yüzüne hiç makyaj yapmadı. Yirminci yüzyılın ve altmışlı yıl sonlarının genel beğenisine uygun bir biçimde koyu ve mavi görünüyordu gözleri.</p>

  <p class="Standard" style="margin-left:0;margin-right:0;text-indent:18.859844px">Kapıdaki gümüş zilin çaldığını duydum. Zil şok geçiriyormuş gibi hızlı hızlı çalıyordu. Adeta korkuya kapılmıştı ve yardım çığlıkları atıyordu.</p>

  <p class="Standard" style="margin-left:0;margin-right:0;text-indent:18.859844px">Gelen Foster'dı.</p>

  <p class="Standard" style="margin-left:0;margin-right:0;text-indent:18.859844px">Foster bu zilden oldu olası hoşlanmamıştı. Hanım evladı bir zil olduğu konusunda diretiyordu ve sürekli olarak kapıya başka bir zil takmayı öneriyordu. Bu sefer kapıyı açtığımda da aynı şeyleri söyleyip duruyordu. Kapıyı açtığım halde olduğu yerde durup zilin ipini tutmaya devam etti. Ama artık zili çalmıyordu.</p>

  <p class="Standard" style="margin-left:0;margin-right:0;text-indent:18.859844px">Dışarısı hâlâ karanlıktı. Foster'ın üzerinde o ölümsüz tişörtü vardı ve bizon yelesi gibi gür sarı saçları omuzlarına dökülüyordu.</p>

  <p class="Standard" style="margin-left:0;margin-right:0;text-indent:18.859844px">"Öğüdümü dinlemelisin," dedi. "Şu lanet olası zili at gitsin ben de sana gerçek bir zil takayım."</p>

  <p class="Standard" style="margin-left:0;margin-right:0;text-indent:18.859844px">"İnsanları ürkütecek bir zil istemiyoruz," dedim.</p>

  <p class="Standard" style="margin-left:0;margin-right:0;text-indent:18.859844px">"İnsanları ürkütmek de ne demek? Bir zilin insanı ürküttüğü hangi cehennemde görülmüştür?"</p>

  <p class="Standard" style="margin-left:0;margin-right:0;text-indent:18.859844px">"Sunduğumuz hizmete uygun bir zile ihtiyacımız var, kütüphaneyle uyum sağlayacak bir zile. Kibar bir zil gerek buraya."</p>

  <p class="Standard" style="margin-left:0;margin-right:0;text-indent:18.859844px">"Kaba saba heriflere göre ziliniz yok ha?" dedi Foster.</p>

  <p class="Standard" style="margin-left:0;margin-right:0;text-indent:18.859844px">"Ben öyle demek istemedim," dedim.</p>

  <p class="Standard" style="margin-left:0;margin-right:0;text-indent:18.859844px">"Canına yandığım," dedi Foster. "Bu zil Market Caddesi'ndeki dönmeler gibi çalıyor. Burada ne işletiyorsunuz siz?"</p>

  <p class="Standard" style="margin-left:0;margin-right:0;text-indent:18.859844px">"Bu konuda hiç tasan olmasın," dedim.</p>

  <p class="Standard" style="margin-left:0;margin-right:0;text-indent:18.859844px">"Pekala, sadece senin iyiliğin için bunları düşünüyorum. Hepsi bu ufaklık." Uzanıp zilin kıçına hafif bir fiske vurdu.</p>

  <p class="Standard" style="margin-left:0;margin-right:0;text-indent:18.859844px">"Foster!" dedim.</p>

  <p class="Standard" style="margin-left:0;margin-right:0;text-indent:18.859844px">"Canına yandığım ufaklık, bir konserve kutusu ve kaşıkla müthiş bir zil yapabilirdim."</p>

  <p class="Standard" style="margin-left:0;margin-right:0;text-indent:18.859844px">"Yanına da çatal bıçak ve bir kase çorbaya ne dersin Foster? Biraz da patates püresi ve et suyu ya da bir hindi budu. Ne dersin? Bunlardan daha iyi bir zil yapılmaz mı?"</p>

  <p class="Standard" style="margin-left:0;margin-right:0;text-indent:18.859844px">"Unut bunu," dedi Foster. Tekrar uzanıp zilin gümüş kıçına hafif bir fiske vurdu ve "Hoşça kal cicim," dedi.</p>
</body>
</html>
