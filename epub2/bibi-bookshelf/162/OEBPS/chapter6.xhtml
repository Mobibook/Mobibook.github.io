<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gökdelen</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="chapter-container html5_section">
		<h1 class="chapter-header">VI</h1>
		<p>23 nisan 2073’te, saat on altıya bir kala, Kızılcahamam’daki beyaz köşkün görkemli girişinde, özel kılıklı beş altı görevlinin önünde bekleyen orta yaşlı ve bıyıklı bir adam, sanki kendisini her gün burada ve hep böyle karşılarmış gibi, “Hoş geldiniz, Can bey, hoş geldiniz, lütfen şöyle buyurun, sayın başbakanımız sizi bekliyor,” dedi ve nerdeyse yüzü hep arkaya dönük ilerleyerek yedi sekiz basamaklı bir mermer mersectionenden çıkardı, içinde bir yuvarlak masayla birkaç kırmızı koltuktan başka hiçbir şey bulunmayan, çok geniş bir salonun kapısını açtı, “Buyurun, efendim,” diyerek tuhaf bir biçimde gülümsedi. Can Tezcan oyuna getirilmiş gibi bir duyguya kapıldı birden, tepeden tırnağa titredi: başbakandan iz bile yoktu ortalıkta. Bereket, nerdeyse aynı anda, kır saçlı, lacivert takımlı, bıyıklı bir ufak tefek adam belirdi önünde, yüzünde içten mi içten, dost mu dost bir gülümseme, “Hoş geldiniz, Can bey; ben özel kalem müdürü Hasan Berberoğlu, sayın başbakanım Mevlüt Doğan şu anda namaz kılıyor, kaza namazı. Anlarsınız ya, sık sık kaçırıyor namazlarını, boş bir zaman bulunca da hemen kaza namazına duruyor, ama fazla beklemezsiniz, beş dakikaya kadar burada olur,” dedi. Yer gösterdi, kendisi de gelip karşısına, başbakan için ayrıldığı anlaşılan biraz daha büyük ve daha yüksek bir koltuğun solundaki koltuğa ilişti. Böylesine büyük bir iş ve düşünce adamıyla tanışmaktan onur duyduğunu söyledi. Sonra bir de avukatlık alanındaki başarılarını saymaya başlayınca, Can Tezcan beklenmedik bir yakınlık duydu adama, bunca övgüyü hak etmediğini, belki de tüm erdeminin, buna bir erdem denilebilirse, her işin hakkını vermeye çalışmak olduğunu, bunun da fazla abartılacak bir yanı bulunmadığını söyledi. Ama özel kalem müdürü “Abartmıyorum, efendim, ben de hukuk okudum, alanımızda neyin övülüp neyin yerilmesi gerektiğini bildiğimi sanıyorum. Ayrıca, sayın başbakanım Mevlüt Doğan da benimle aynı görüşte,” deyince, yakınlık duygusu daha bir güçlendi, hemen arkasından da sık sık kapıldığı bir izlenim bir kez daha boy gösterdi bilincinde: ünlü ve önemli adamların yakın çevrelerindeki kişiler genellikle onlardan daha içten, daha canayakın, hatta daha bilgili ve daha deneyimli oluyorlardı, bu Hasan Berberoğlu da böyle olsa gerekti. “Ama başbakanından söz ederken ne diye her seferinde adını ve soyadını da ekliyor ki herifin? Bilmediğimi mi sanıyor?” dedi içinden. Belki de izleniminde yanıldığını, ne olursa olsun, daha başbakanla tanışmamış olduğuna göre, bir karara varabilmek için bir iki rekat daha beklemesi gerektiğini düşündü. Adama doğru eğildi.</p>
		<p>“Hasan bey, izniniz olursa, size çok kişisel bir soru soracağım,” dedi: “Siz sayın başbakanımızı beğeniyor musunuz, beğenmiyor musunuz?”</p>
		<p>Özel kalem müdürü şaşırdı, hatta hafiften titredi.</p>
		<p>“Bunu neden soruyorsunuz?” dedi.</p>
		<p>Can Tezcan bir an düşündü.</p>
		<p>“Yanıtınız kendisiyle yapacağım görüşmede bana ışık tutar diye düşündüm,” dedi. “Evet, beğeniyor musunuz?”</p>
		<p>Özel kalem müdürü gülümsedi o zaman.</p>
		<p>“Elbette, Can bey, elbette,” diye yanıtladı. “Beğenmek de söz mü? Ben sayın başbakanım Mevlüt Doğan’ın hayranıyım. Yoksa siz beğenmiyor musunuz kendisini?”</p>
		<p>Can Tezcan yanıttan fazla etkilenmiş gibi görünmedi.</p>
		<p>“Ben mi? Bilmiyorum daha,” dedi. “Ben kendileriyle ilk kez bugün karşılaşacağım, ama beğeneceğimi umuyorum.”</p>
		<p>Tam bu sırada, başbakan Mevlüt Doğan gülümseyerek salona girdi. Özel kalem müdürü, elleri pantolon dikişlerinin üzerinde, nerdeyse iki büklüm uzaklaşırken, o som bir duyarsızlık dışında hiçbir anlatım içermeyen bir yüzle, ama hep gülümseyerek kendisine doğru gelirken, Can Tezcan da yüzünde varla yok arası bir gülümsemeyle kendisine doğru ilerledi. Uzattığı elin başbakanın kocaman elinde bir an görünmez olmasına şaşırdı: elleri olmayacak gibi büyüktü başbakanın. Ama adam “Özel kalem müdürümle öyle fıs fıs ne konuşuyordunuz?” diye sorunca, şaşkınlığı uçup gitti.</p>
		<p>“Hasan bey size ne denli hayran olduğunu anlatıyordu, efendim,” dedi.</p>
		<p>Mevlüt Doğan gevrek bir kahkaha attı.</p>
		<p>“Öyledir, sağ olsun, yere göğe sığdıramaz başbakanını, bana çok bağlıdır,” diye yanıtladı.</p>
		<p>Konumunu açıklıkla belirtmek istercesine, kararlı adımlarla gelip büyük koltuğa yerleşti, sonra da, son gelen kendisi değilmiş gibi, “Buyur, şöyle buyur,” diyerek Can Tezcan’a da az önce oturmakta olduğu koltuğu gösterdi. “Seni buraya kadar yorduğum için özür dilerim. Ama ben önemli randevularımı hep burada veririm. Neden dersen, burası her açıdan güvenli bir yer. Sürekli olarak en etkili ürünlerle ilaçlanır. Tüm bu çevre bir tür seradır; ne kene, ne kuş, ne sinek, ne mikrop, ne virüs vardır burada, bahçede güvenle dolaşılabilir. Kısacası, senin gibi değerli bir adamı çağırırsam, adam da bir hafta içinde cızlamı çekerse, hiç günahım yokken adım kötüye çıkar. Ben de işlerimi sağlam tutmayı severim, önlemimi alırım böyle, konuklarımı temiz ve güvenli yerlere çağırırım,” dedi. Hemen arkasından da konuya girdi. Ancak, çoğu yöneticiler gibi o da her şeyi başından almayı yeğler gibiydi: öteden beri özelleştirme “sevdalısı” olduğunu, çünkü bu edimi ülke için bir “can simidi”, bir “kurtuluş penceresi” olarak gördüğünü, seksen, doksan yıl önce bu ülkenin ulusunu ve Allah’ını seven insanlarının köktenci bir özelleştirme seferberliğine girişmiş olduklarını, onların bu hayırlı girişimi alınlarının akıyla bitirmiş olmamaları durumunda bugün bulunduğumuz noktanın “çok, ama gerilerinde” kalmış olacağımızı anlattı bir süre. Arkasından zile bastı, saniyesinde içeriye dalıp hazırola geçen özel kılıklı adama, Can Tezcan’ın ne istediğini sormadan, iki koka-kola getirmesini söyledi. Sonra, sanki yakıtı bitmiş gibi, gözleri boşlukta, öyle durup bekledi. Bereket, kolasından bir iki yudum içtikten sonra, yeniden canlanıp gülümsemeye başladı, gözlerini konuğunun gözlerine dikip dost dost baktı bir süre.</p>
		<p>“Biliyor musun, Can bey, sen benim önümde yepyeni bir çevren açtın,” dedi. “Nasıl, biliyor musun? Şu 2073 yılında, ülkede her şey özelleştirilmiş ve kendi elinde özelleştirip de ülkene katkıda bulunmanı sağlayacak hiçbir şey kalmamış sanıyor, ister istemez umutsuzluğa düşüyorsun, ne büyük devletlerin gözüne giriyor, ne yurttaşı da sevindirebiliyorsun. Başbakanlığının tadını da çıkaramıyorsun bu yüzden; sonra birden senin gibi bir akıllı adam çıkıyor, ‘Durun bakalım, arkadaşlar, her şey bitmiş değil daha, şunlar, şunlar, şunlar da var!’ diyor. Anlıyorsun ki satıp kurtulacağın çok şey var daha; bir güzel rahatlıyorsun. Evet, işin gerçeğine bakarsan, uyanık bir devlet adamı her zaman satacak bir şeyler bulur, çünkü her zaman satılacak bir şeyler vardır,” diye sürdürüp kristal bardağındaki kolasından bir fırt daha çekti, Can Tezcan’a da kendi bardağını gösterdi, sonra kocaman elini onun küçücük elinin üstüne koydu. “Ama daha dünyada hiçbir ülke böyle bir girişimde bulunmamışken, yargıyı özelleştirmek Şeytan’ın aklına gelmez, böyle bir şeyi düşünebilmek için anasının... anasının gözü olmak gerekir,” diye ekledi. Bu konuda kamuoyunu olumlu biçimde yönlendirip devrimin kaçınılmaz zorunluluğunu birkaç hafta içinde tüm Türkiye’ye benimsettiği için konuğunu kutladı, sonra birden kalktı, yanına geldi, “Can aga, üstadım, seni öpeceğim,” dedi, “evet, öpeceğim seni!” Elinden tutup çekerek onu da kaldırdı, sarılıp yanaklarını da öptü, sonra da “Teşekkür ederim, çok teşekkür ederim, buyur, otur!” deyip az önce oturmakta olduğu koltuğu gösterdi bir kez daha.</p>
		<p>Can Tezcan başbakanın sert bir tahtadan çakıyla oyulmuş izlenimini veren köşeli yüzü ve her şeye karşın insanı yiyecekmiş gibi bakan iri gözleri ve kocaman elleri karşısında beklenmedik bir sevgi duydu, sonra, gülümseyerek birbirlerini süzdükleri bir anda, beyninde bir şimşek çaktı, “Ben bu yüzü ve bu elleri çok, ama çok gördüm!” diye geçirdi içinden. “Çok eskiden, daha onun ünlenmediği zamanlarda... Bu yüzü ve bu elleri biliyorum. Kesinlikle. Benzerlikse, ancak bu kadar olur!”</p>
		<p>Oturdular.</p>
		<p>Mevlüt Doğan şimdi yargıyı özelleştirme düşüncesini Cüneyt Ender’in o insanın önünde çevrenler açan yazısını okur okumaz nasıl benimsediğini, yaşlı cumhurbaşkanından az önce şurada oturmakta olan özel kalem müdürüne dek, çevresindeki herkesin bu ilginç öneriye nasıl karşı çıktığını ve kendisinin nasıl savunduğunu anlatıyor, sanki bunu kanıtlamak zorundaymış gibi ayrıntılara giriyor, eleştirileri nasıl bastırdığı konusunda örnekler veriyor, Can Tezcan’a da dinlemek düşüyordu. Ancak, bir yandan dinlerken, bir yandan da gözlerini gözlerinde, ellerinde, çenesinde, burnunda, alnında, saçlarında, omuzlarında dolaştırıyor, bu yüzü, bu bedeni, bu elleri, bu bakışı ve bu devinileri daha önce nerede ve kimde gördüğünü anımsamaya çalışıyor, bir türlü bulamıyordu. Sonra, birden, adamın tam da cumhurbaşkanıyla giriştiği kim bilir kaçıncı tartışmayı anlattığı sırada, “Yumruğumu masaya vurdum ve dedim ki, dedim ki sayın cumhurbaşkanım, benim adım Mevlüt Doğan dedim!” dediği anda, “Smerdiakof! Evet, tamam, Smerdiakof!” diye haykırmamak için zor tuttu kendini. “Evet, tamam, Smerdiakof!” dedi içinden. Mevlüt Doğan öyküsünü sürdürürken, o, kafası allak bullak olmuş durumda, “O zamanlar böyle bir surata <em>Karamazov kardeşler</em>’den başka hiçbir yerde rastlanamayacağını düşünmüştüm, oysa herif burada işte, tam karşımda!” diye düşünüyor, dikkatini başbakanın yüzünde değil de söylediklerinde yoğunlaştırmayı bir türlü başaramıyordu. Bu da yetmiyormuş gibi düşüncesi ikide bir Gül Tezcan’la birlikte sürekli Dostoyevski okuyup Dostoyevski konuştukları gençlik günlerine doğru kayıyordu. O günlerde Smerdiakof bir saplantı olmuştu onun için, sürekli düşlerine girer, hep işlenmesi zor bir ağaçtan yontulmuş izlenimini uyandıran bu yüzle, bu içinden pazarlıklı bakışla, bu kocaman ellerle, bu sarsak devinimlerle belirirdi karşısında. Bir kez daha, tüm dikkatini toplayarak baktı Mevlüt Doğan’a. “Evet, bu yüz!” dedi içinden. “Evet, tam böyle.” Smerdiakof Can Tezcan’ın düşlerinde öyle tuhaf, öyle uzun ve kalın, öyle tahtamsıydı ki tüm dünyada bir benzeri daha bulunamayacağını düşünürdü, ama işte yıllardan sonra gene karşısındaydı, tek ayrım bu Smerdiakof’un durmadan konuşmasıydı. Durmadan konuşuyor, bir de karşısındakini Smerdiakof olmadığına inandırmak istercesine, ikide bir “Benim adım Mevlüt Doğan!” diye yineleyip duruyordu.</p>
		<p>Derken, başbakanın sözlerini dinlemekten çok, devinimlerini izlerken, birden bıyığına takıldı gözleri. Tepeden tırnağa titredi, “Smerdiakof’un bıyığı var mıydı?” diye sordu kendi kendine. Bir süre her şeyden koptu, gözleri çevresini görmez oldu nerdeyse, tüm benliğini Smerdiakof’un gençlik düşlerindeki görüntüsünü yeniden canlandırma çabasında topladı, “Bıyığı var mıydı, yoksa yok muydu?” diye yineledi durdu içinden, bir karara varamadı. Eşine telefon etmeyi düşündü, ama, hemen arkasından, “Ben iyice saçmalamaya başladım, uykusuzluğun sonu bu işte,” diye geçirdi içinden. Smerdiakof’u tümden unutup Mevlüt Doğan’ı dinlemeye çalıştı. Şimdi yargının özelleştirilmesini bırakmış, kendi etkinliklerine geçmişti. Göründüğü kadarıyla, tek amacı görüşlerinin doğruluğunu onaylatmaktı. Bunu da hemen her zaman başarıyor, karşısındakini şöyle bir süzdükten sonra, “Benim adım Mevlüt Doğan,” diye bağlıyordu. Öyle anlaşılıyordu ki “Benim adım Mevlüt Doğan!” demek “Ben yanılmam!” demek değildi yalnızca, daha nice üstünlüklerin anlatımıydı. Ama o, Mevlüt Doğan’ı Smerdiakof’la özdeşleştirdikten sonra, kendini daha bir rahat buluyor, övünmelerini gülümseyerek dinliyordu. Başbakan bir kez daha “Benim adım Mevlüt Doğan!” deyince, “Bu durum aynı zamanda Smerdiakof olmanızı önlemiyor,” demek geldi içinden, ama avukat içgüdüsü daha ağır bastı, “Sizi kim tanımaz ki, efendim!” demeyi yeğledi. Bununla birlikte, öyküsünün sonuna doğru, tam adının Mevlüt Doğan olduğunu söylemek üzereyken, Can Tezcan bir kez daha Smerdiakof’u gördü, “Bıyıklı bir Smerdiakof!” diye geçirdi içinden, “Elbette, sayın başbakanım, sizin adınız Mevlüt Doğan!” dedi. Mevlüt Doğan bu onaylamada bir alay sezmedi, yalnızca sözünün ağzından alınmasına bozuldu, ama belli etmemeye çalıştı.</p>
		<p>“Her neyse, biz konumuza gelelim,” dedi.</p>
		<p>“Nasıl isterseniz, sayın başbakanım,” dedi Can Tezcan.</p>
		<p>Başbakanın duraladığını gördü, gözlerini yüzüne dikti: hep aynı bıyıklı Smerdiakof’tu, ama değişmişti sanki, televizyonda görmeye alıştığı o kurumlu, o her şeye ve herkese yukarıdan bakan, güven dolu adam değildi, az önce, başarılarını anlatırken, ikide bir, nerdeyse bir güç gösterisi olarak “Benim adım Mevlüt Doğan!” diyen adam da değildi, kendisinden daha zengin bir işadamıyla konuşan bir işadamıydı daha çok, sanki bir çekingenlik çökmüştü üstüne; “Biz konumuza gelelim,” demiş olmasına karşın, en az bir dakikadır susmaktaydı. Can Tezcan son anda görüş değiştirmiş olmasından kuşkulandı.</p>
		<p>“Sayın başbakanım, bir sorun mu takıldı kafanıza?” diye sormaktan kendini alamadı.</p>
		<p>Başbakan güldü o zaman.</p>
		<p>“Hayır, düşünüyorum; başbakanınızın kafası her zaman bir şeylere takılır ve sık sık böyle dalıverir, ama yalnız bir an için,” dedi. “Düşünüyordum ki...”</p>
		<p>Can Tezcan başbakana şaşkınlıkla baktı, “Yalnız bir an için!” Yalnız bir an için bile değil: “Smerdiakof düşünmez hiçbir zaman, dünyayı ve insanları gözlemler durur, ama düşünmez,” dedi içinden. “Fiodor Pavloviç de bu düşüncededir.” O anda başbakanın sarası tutsa da yerde çırpınmaya başlasa, hiç mi hiç şaşmazdı. Gene de oldukça çabuk topladı kendini.</p>
		<p>“Ne düşünüyordunuz ki, efendim?” diye sordu.</p>
		<p>Mevlüt Doğan kaşlarını çattı.</p>
		<p>“Geçen hafta iktidarda iki buçuk yılımızı doldurduk,” diye yanıtladı.</p>
		<p>Can Tezcan gene Smerdiakof’u gördü karşısında, ama o da Mevlüt Doğan gibi benliğinde iki kişilik birden taşıyordu sanki.</p>
		<p>“Öyle mi? Bu çok güzel bir şey, sayın başbakanım, sizi kutlarım,” dedi Can Tezcan.</p>
		<p>Başbakan yüzünü buruşturdu.</p>
		<p>“O gün bu gün kafama takılan şeyler öylesine çoğaldı ki uykularım kaçıyor,” dedi.</p>
		<p>Can Tezcan kendisinden bir pohpohlama beklendiğini düşündü.</p>
		<p>“Çok başarılı bir iki buçuk yıl! Bunda uyku kaçıracak ne olabilir ki, sayın başbakanım?” diye sordu.</p>
		<p>“Ne olacak? Dördüncü yılın sonunda seçim var.”</p>
		<p>“Evet, ikinci bir dört yıl için başbakan seçilmenizi sağlayacak bir seçim.”</p>
		<p>Başbakan gizemli bir biçimde gülümsedi.</p>
		<p>“İşte orası hiç belli olmaz,” dedi. “Neden dersen, yüzyılın başından beri hiçbir parti iki kez üst üste seçim kazanmadı, dolayısıyla hiç kimse iki dönem üst üste başbakan olamadı. Biz de palas pandıras gidebiliriz senin anlayacağın. Bu da başımıza tatsız sorunlar çıkarır ister istemez.”</p>
		<p>“Ne gibi sorunlar, sayın başbakanım?”</p>
		<p>Başbakanın yüzü umutsuz bir Smerdiakof yüzüne dönüştü.</p>
		<p>“Bir kez düşmeyegör, akşam sabah önünde iki büklüm olanlar tepene binmeye kalkar, olmadık suçlarla, haksızlıkla, hırsızlıkla suçlarlar seni. Öyle de kalabalıktırlar ki hangisine ne yanıt vereceğini bilemezsin. Hele bir de milletvekili bile seçilememişsen, ömrün kodeste olmasa da mahkemelerde geçer.”</p>
		<p>Can Tezcan bu kez de suçlu Smerdiakof’u gördü karşısında, içinden güldü, sonra evrensel bir gerçeği dile getirmek üzereymiş gibi öksürdü.</p>
		<p>“Haklısınız, sayın başbakanım, büyük başın derdi de büyük olur,” dedi.</p>
		<p>Bu kez de başbakan öksürdü.</p>
		<p>“Gerçekte düşeceğimizi pek sanmıyorum, çünkü biz ötekiler gibi değiliz,” dedi. “Gene de şu senin özelleştirme dalgasını bir an önce sonuçlandırmak istiyorum. Ülke için olduğu kadar benim için de, arkadaşlarım için de çok önemli: ikinci kez başbakan olmamı sağlayabilir.”</p>
		<p>“Yasa gecikebilir mi diyorsunuz, sayın başbakanım?”</p>
		<p>“Hayır, yasa sorun değil, istedik mi bir günde de çıkarırız. Ama önce bu işi seninle sağlam kazığa bağlamamız gerek: bana Mevlüt Doğan demişler, kendimi ve arkadaşlarımı sıkı korurum.”</p>
		<p>“Biz de size yardımcı oluruz, sayın başbakanım, yasaların elverdiği ölçüde...”</p>
		<p>Birden sustu, Smerdiakof şimdi o televizyonda gördüğü, o hep kendi kendisiyle dolu başbakana dönüşmekteydi, konuşmasıyla da doğruladı bunu:</p>
		<p>“Benim adım Mevlüt Doğan, Can aga: hiçbir şeyi rastlantıya bırakmam,” dedi. “Yasaların elverdiği ölçüyle de yetinmem. Seninle ikili bir anlaşma yapacağız, ikili, yani yalnız ikimiz arasında, tanıksız manıksız; yazılı bir sözleşme, sen imzalayıp bana vereceksin, ben imzalayıp sana vereceğim. Başka bir kopya olmayacak, tamam mı?”</p>
		<p>Can Tezcan donup kalmıştı.</p>
		<p>“Bu anlaşmayı şimdi mi imzalayacağız?” diye sordu.</p>
		<p>Mevlüt Doğan iyice güvene gelmişti artık, ikide bir yumruğunu masaya vurarak “Benim adım Mevlüt Doğan!” diyen başbakandı.</p>
		<p>“Hayır, o kadar aceleye gerek yok, bol bol zamanımız var daha,” diye yanıtladı. “Önce biz her türlü tehlikeyi göze alarak yasayı çıkaracağız. Sonra, ülkenin tüm mahkemelerini sana bırakmak üzere güzel bir sözleşme yapacağız, satış ya da devir sözleşmesi, her neyse; orada, senin şirketten bir yetkili benim adalet bakanımla sözleşmeyi imzalarken, biz de seninle aynı yapının bir başka odasında kendi özel sözleşmelerimizi imzalayıp birbirimize vereceğiz; ama her şey ikimiz arasında kalacak, yalnız ikimiz arasında.”</p>
		<p>Can Tezcan şaşkınlıkla Mevlüt Doğan’a bakıyordu.</p>
		<p>“Koşullar konusunda karar vermek için tam bir hafta zamanımız olacak, tam bir hafta,” dedi Mevlüt Doğan. “Bir hafta sonra özel telefonumdan arayacaksın beni, tamam mı?”</p>
		<p>Can Tezcan başını önüne eğip bir süre düşündü. Şaşkındı, kararlı görünmeye çalışıyordu, ama şaşkınlığının gözden kaçmadığının da ayrımındaydı.</p>
		<p>“Bu işi ben başlattım, siz de bitiriyorsunuz, sayın başbakanım; dönmeye kalkarsam, arkadaşlarımın güveni kalmaz bana,” dedi. “Ancak koşullarınızın ne olduğunu şimdiden bilmek isterim.”</p>
		<p>Başbakan güldü.</p>
		<p>“Ben de seni bunları konuşmak için çağırdım, hepsini öğreneceksin şimdi. Ama korkma, koşullarım fazla değil: bize, yani bana, partime ve hükümetime karşı açılan davaları kesinlikle geri çevireceksin; bizim kimi kurum ve kişilere açtığımız ve açacağımız davaları da istediğimiz sürede ve istediğimiz biçimde sonuçlandıracaksın,” dedi bir solukta, sonra durdu, gözlerini Can Tezcan’ın gözlerine dikti. “Suratın bir tuhaf oldu: koşullarımı beğenmedin mi?” diye sordu.</p>
		<p>Can Tezcan birkaç kez yutkundu, çıkıp gitmeyi düşündü, sonra hemen pes etmenin yanlış olacağını düşündü.</p>
		<p>“Böyle bir tutum her ikimizin de saygınlığına gölge düşürür, sayın başbakanım, halkın adalet duygusunu yaralar ve size duyulan güveni sıfıra indirebilir,” dedi. “Bence bu kadar katı olmayalım, yargıçlarımızın sağduyusuna da güvenelim.”</p>
		<p>Mevlüt Doğan bir kahkaha attı.</p>
		<p>“Haklısın, ben biraz ileri gittim, ama yargının her zaman iktidarı kollaması gerekir bence, her zaman da öyle olmuştur,” dedi.</p>
		<p>Can Tezcan bir süre düşündü gene.</p>
		<p>“Haklısınız, sayın başbakanım, ama bu konuda ölçüyü kaçırmanın da iktidarın ömrünü kısaltabileceğini unutmamak gerekir,” diye yanıtladı. Bir süre düşündü. “Benim içten görüşümü isterseniz, açtığınız kimi davalar size zarar veriyor,” diye ekledi. “Örneğin bu davalardan biri nedeniyle benim en iyi arkadaşım iki yıldır tutuklu, ama neyle suçlandığı hâlâ belli olmadı. Bunun kamuoyu üzerinde olumsuz etkileri olacağı kesin.”</p>
		<p>Mevlüt Doğan bir kahkaha attı.</p>
		<p>“Demek öyle, senin arkadaşı da içeri almışız, adı neydi bu arkadaşının?”</p>
		<p>“Varol Korkmaz, efendim.”</p>
		<p>“Varol Korkmaz, Varol Korkmaz,” diye yineledi Mevlüt Doğan. “Onun için duruşmada, bütün milletin önünde öyle kötü fırçalamıştın bizim Cahit Güven başkanı.” Birden kalktı, Can Tezcan’ın yanına geldi, elini omzuna koydu. “Can aga, sen çok büyük bir avukatsın, ülkemizde bu tür durumların yaygın olduğunu, zaman zaman da zorunlu duruma geldiğini benden iyi bilirsin, ama, sana erkek sözü, yargı özelleştirilir özelleştirilmez çıkarabilirsin arkadaşını,” dedi, bir an düşündü, “Yok, hayır, o kadar uzatmayalım bu işi, sana bir kıyak yapalım, önümüzdeki ilk duruşmada ipini koyversinler adamın, seninle anlaşsak da, anlaşmasak da koyversinler, buraya yazıyorum işte!” diyerek sağ eliyle alnını gösterdi, gözlerini tavana dikip bir süre düşündü ya da düşünür gibi görünmek istedi, sonra Can Tezcan’a doğru eğildi, söyleyeceğini başkalarının da işitmesinden korkarmış gibi, alçak sesle, “Sana bir kıyak daha,” dedi: “Bu davayı gönlünün dilediği gibi sonuçlandırabilirsin, ama en az bir yıl sonra.”</p>
		<p>Can Tezcan kendini tutmak istedi ya tutamadı.</p>
		<p>“Neden en az bir yıl sonra, efendim?” diye sordu.</p>
		<p>Mevlüt Doğan bir kahkaha attı.</p>
		<p>“Hadi, altı ay diyelim, senin güzel hatırın için,” dedi. “Nasıl olsa, şimdiden okuduk heriflerin canlarına, bundan böyle bir daha doğrultamazlar bellerini. İstersen, daha ilk oturumda patronları alıkoyup müdürleri ve uzmanları koyverebilirsin. Bir sonraki duruşmada da patronu çıkarırsın. Nasıl olsa, bunu usturuplu bir biçimde yapacağından kuşkum yok.”</p>
		<p>Can Tezcan “Sayın başbakanım, siz yargıyı çoktan özelleştirmişsiniz,” demeyi düşündü, ama vazgeçti.</p>
		<p>“Teşekkür ederim, sayın başbakanım, çok teşekkür ederim,” dedi.</p>
		<p>“Benim adım Mevlüt Doğan, dostlar için elimden gelen her şeyi yaparım,” diye yanıtladı başbakan. “Nasıl olsa, tek davamız bu değil, ötekileri benim istediğim gibi sonuçlandırırsın, olur biter. Özel bir çaba harcaman da gerekmez: önem verdiğimiz davaların hepsi bize candan bağlı yargıçların elinde, onları görevde bırakman yeter.”</p>
		<p>Can Tezcan dostunun çok yakında bırakılacağını öğreneli beri daha bir rahatlamıştı, bir süre susup düşünmeyi göze aldı.</p>
		<p>“Sayın başbakanım, siz benden de iyi bilirsiniz ki bu tür bağlılıklar iktidarların ömrünü aşmaz genellikle. Bırakın da gerektikçe değiştirelim onları, yerlerine daha sağlam adamlar koyalım, böylesi sizin için de daha iyi olur, bizim için de. Ama hepsini uzaklaştıracak değiliz elbette, her şey bir oran sorunu.”</p>
		<p>Mevlüt Doğan gülümsedi.</p>
		<p>“Suratını görür görmez anlamıştım: sen akıllı bir adamsın, Can aga, önerini düşüneceğim,” dedi, sonra, dudaklarında tuhaf bir gülümseme, oldukça uzun bir süre süzdü konuğunu, “Ama isteklerimin hepsi bu değil,” diye ekledi. “Bir de... bir de şu senin dostunun Maçka’daki yeni gökdelenlerinden birinde partim tarafından kullanılacak, ama tapuları eşimin kız kardeşinin üzerine çıkarılacak iki büyük daire istiyorum.”</p>
		<p>Can Tezcan rahatlayıverdi birden, işin içine pazarlık girince adalet aradan çekiliyordu sanki.</p>
		<p>“Temel bey bunu bir onur sayacaktır, sayın başbakanım,” dedi hemen.</p>
		<p>“Bir de, gene partim için, ama senetsiz sepetsiz, bir milyar dolar isterim.”</p>
		<p>Can Tezcan bu kez gözlerini tavana dikerek epey bir süre düşündü, sonra içini çekti.</p>
		<p>“Bu çok yüksek bir rakam, sayın başbakanım,” dedi: “Şu anda bu parayı bulabileceğimizi hiç sanmıyorum.”</p>
		<p> “Peki, yarım milyar diyelim, bunu da özelleştirme bedelinden düşelim,” dedi.</p>
		<p>“Yarım milyar da çok, efendim.”</p>
		<p>“Peki, iki yüz elli milyon dolar diyelim.”</p>
		<p>“O da çok, sayın başbakanım.”</p>
		<p> Başbakan hiç beklemediği bir yanıt verdi o zaman:</p>
		<p>“Peki, yüz elli milyon dolar olsun,” dedi.</p>
		<p>Can Tezcan bir süre düşündü.</p>
		<p>“Bu da özelleştirme bedelinden düşülecek mi, sayın başbakanım?” diye sordu.</p>
		<p>Bu kez de Mevlüt Doğan düşündü.</p>
		<p>“Yalnız yüzde ellisi,” dedi, Can Tezcan’ın başını önüne eğmesi üzerine de derin bir soluk aldı, “Şimdi birer Türk kahvesi içelim ve çok yakında yeniden buluşmak üzere ayrılalım, tamam mı, Can kardeşim?” diye sordu.</p>
		<p>“Tamam, sayın başbakanım.”</p>
		<p>“Bu arada, kahvelerimizi beklerken, senin benden istediğin şeyler varsa, çekinmeden söyleyebilirsin. Var mı bir istediğin?”</p>
		<p>Can Tezcan derin bir soluk aldı.</p>
		<p>“Kendim için hiçbir şey isteyecek değilim, efendim, ama Temel Diker beyin birtakım sorunları var,” dedi.</p>
		<p>“Söyle bakalım.”</p>
		<p>Önce Cihangir’deki bahçeli ev geldi Can Tezcan’ın usuna, ama bundan hiç söz etmemeyi yeğledi.</p>
		<p>“Belediye çok sorun çıkarıyor kendisine, Cihangir’de, Taksim’de, Sultanahmet’te, Fatih’te olmayacak nedenlerle yokuşa sürüyorlar adamı, kimi yolumu değiştirtmem diyor, kimi ağaçlarımı kestirtmem diye dayatıyor, işleri geciktiriyorlar, ya da işin astarı yüzünden pahalıya geliyor.”</p>
		<p>“Tamam, kısa açıklamalarla bir dosya içinde bizim Hasan beye gönder hepsini.”</p>
		<p>“Çok teşekkür ederim, sayın başbakanım. Temel arkadaşımızın bir de heykel sorunu var: tüm masraflarını kendi cebinden ödeyerek Sarayburnu’na tıpkı New York’taki gibi, ama ondan üç kat büyük bir <em>Özgürlük Anıtı </em>dikmek istiyor, İstanbul’umuzun ve Amerika sevgimizin simgesi olacak bir anıt. Bunun için Saray’ın bahçesinin azıcık kırpılması, denizin azıcık doldurulması, yolun bir bölümünün de tünele dönüştürülmesi gerekecek, ama Koruma Kurulu...”</p>
		<p>“Anladım, Temel bey çok iyi düşünmüş; umarım, Amerikalı dostlarımız da bundan mutluluk duyarlar; bize gelince, dindarsak da güzel heykellere karşı değiliz.”</p>
		<p>“Ama Koruma Kurulu tasarıya kesinlikle karşı çıkıyor, efendim.”</p>
		<p>Başbakan zorlu bir kahkaha attı.</p>
		<p>“Arkadaşım, benim adım Mevlüt Doğan,” dedi, “Gerekirse, saniyesinde dağıtırım o Koruma Kurulu’nu, beş dakika sonra da yerine yenisini kurarım. <em>Özgürlük Anıtı</em>’nı da koy dosyaya!”</p>
		<p>Bu sırada kahveler geldi. İçip ayağa kalktılar. Mevlüt Doğan Can Tezcan’ın elini kocaman avucunda sıktı. Tam ayrılacakları sırada, Can Tezcan Rıza Koç’tan dinlediklerini anımsadı.</p>
		<p>“Sayın başbakanım, siz hiç yılkı adamları diye bir şey işittiniz mi?” diye sordu.</p>
		<p>Başbakan bir kahkaha daha attı.</p>
		<p>“Sen beni kim sandın, Can aga? Benim adım Mevlüt Doğan, bu ülkede sinek uçsa, saniyesinde duyarım,” diye yanıtladı. “O dediklerini duymakla da kalmadım, gözlerimle gördüm: dağda taşta çakal sürüleri gibi dolaşıp duruyorlar. Oldukça eski bir olay bu, benim dönemimde başlamadı.”</p>
		<p>“Sayıları ne kadar, sayın başbakanım?”</p>
		<p>“İki buçuk, üç milyon, bilemedin dört.”</p>
		<p>“İnsanın tüylerini ürpertiyor.”</p>
		<p>“Yok canım, o kadar da değil, Afrika’dakilerin sayısı çok daha fazla. Hatta oralarda sık sık kentlere indikleri ve ne bulurlarsa yağmaladıkları söyleniyor.”</p>
		<p>“Ama Türkiye’de hiç kimse bundan söz etmiyor, sayın başbakanım. Hiçbir gazete bunu yazmıyor, hiçbir televizyon göstermiyor.”</p>
		<p>“Evet, böyle bir anlaşma var, hem ulusal, hem uluslararası düzlemde, sessiz bir anlaşma: durumun açığa vurulması tehlikeli çünkü, ekonomiyi altüst edebilir.”</p>
		<p>“Peki, bu konuda herhangi bir çözüm düşünüyor musunuz, efendim?”</p>
		<p>Başbakan bir süre düşündü.</p>
		<p>“Benim adım Mevlüt Doğan dediysem, ben Tanrı’ yım da demedim,” diye yanıt verdi. “Ne çözümü düşüneyim istiyorsun ki? Olay benim dönemimde başlamadı, bayağı eski sayılır. Adamların sayısı da her gün artıyor. Evet, böyle. Ot, ağaç, börtü böcek, ayı, kurt, tilki, hepsi tükenme yolunda, onlar azaldıkça bunlar çoğalıyor. Çok sağlam bir türden oldukları belli, senin, benim türümden,” dedi, bir kahkaha attı, sonra Can Tezcan’ın öyle donmuş gibi dikildiğini gördü. “Ancak bizim dönemimizde durumlarının biraz daha iyi olduğu söylenebilir,” diye ekledi. “Belediyelerimiz çöpleri onların sık uğradıkları yerlere boşaltıyor, eski giysileri toplatıp onların uğrak yerlerine bıraktıran belediyelerimiz bile var. Senin anlayacağın, hiç ilgilenmiyor değiliz.”</p>
		<p>Can Tezcan, ağzı açık, gözleri büyümüş, şaşkınlık içinde başbakana bakıyordu. Başbakan konuğunun şaşkınlığına güldü, elini omzuna koydu.</p>
		<p>“Geçenlerde bir gece uykum kaçtı, bir tarih kitabı alıp karıştırmaya başladım, geçen yüzyılın ikinci yarısında, yani yüz yıldan bile az bir zaman önce, bir sağcı partimizin başlıca sloganının ‘Yüz milyonluk Türkiye’ olduğunu gördüm, bir gülmedir aldı beni. Yüz milyonluk Türkiye! Düşünebiliyor musun? Zamanla bayağı yaklaşmışlardı da bu rakama. Bizse, şu sırada ülke insan sayısını Cumhuriyet’in ilk yıllarındaki sayıya getirelim diye kıçımızı yırtıyoruz. Sen bu işe ne diyorsun, avukat bey?”</p>
		<p>Can Tezcan daha da afallamış gibiydi.</p>
		<p>“Bilemiyorum, sayın başbakanım,” dedi. “Dedikleri gibi, her dönemin kendi ölçütleri, kendi ilkeleri, kendi ülküleri oluyor.”</p>
		<p>Başbakan bir kahkaha daha attı.</p>
		<p>“Olabilir, ama ben Mevlüt Doğan olarak bu ülküyü gülünç buluyorum. Haksız mıyım?”</p>
		<p>“Haklısınız, efendim, siz 2073 yılında yaşıyorsunuz.”</p>
		<p>Mevlüt Doğan yanıt vermedi.</p>
		<p>Kapıya doğru yürüdüler. Köşkün küçük uçak parkında kırk yıllık dostlar gibi el sıkıştılar. Ama tam ayrılacakları sırada, başbakan durdu.</p>
		<p> “Can aga, ben seni çok sevdim,” dedi. “Arkadaşlar ‘Komünistin biridir o, güvenilmez,’ deyip duruyorlardı. Ama ben birkaç kez televizyonda dinledim seni, ‘Bu herifte iş var,’ dedim. Bugün de gördüm ki haklıymışım.”</p>
		<p>Öyle durup gülümsediler birbirlerine, sonra Mevlüt Doğan konuğunun kulağına doğru eğildi.</p>
		<p>“Peki, sen komünist misin?” diye sordu.</p>
		<p>Can Tezcan da Mevlüt Doğan’ın kulağına eğildi.</p>
		<p>“En az sizin kadar, sayın başbakanım,” diye fısıldadı.</p>
		<p>Bu kez kahkahalarla güldüler.</p>
		<p>Mevlüt Doğan Can Tezcan’ı öptü.</p>
		<p>“Hadi, gene görüşmek üzere,” dedi. Sonra birden gözlerini Can Tezcan’ın uçağına dikti, “Vay vay vay! Senin mekik benimkinden de kıyakmış. Hem de gerçek bir uçak yavrusu. Bu da gösteriyor ki adaleti benim değil, senin dağıtman daha uygun olacak,” diye ekledi.</p>
		<p>Can Tezcan uçağına binip pilotuna “Gidelim,” dedikten sonra, “Çok tuhaf bir herif, pek yontulmamış, ama tümden boş bir herif de sayılmaz,” diye düşündü. “Yalnız gözlemlerini sonuna dek götürmüyor ya da götürmek istemiyor. Yarım yüzyıldır hiçbir partinin iki dönem üst üste iktidara gelmediğini söylüyor, ama değişik adlar ve değişik adamlarla bir bakıma hep aynı partinin, yani aynı ilkelerin iktidarda kaldığını, bu yüzden her şeyin kötü gittiğini, yılkı adamlarını da bu yüz elli yıllık partinin yarattığını görmüyor.” Kendisini pilot bölümünden ayıran cama doğru okkalı bir tükürük atmak geldi içinden, ama kendini tuttu. “Ben de böyle bir herifle işbirliği yapıyorum, gizli anlaşmalar imzalamaya hazırlanıyorum,” diye söylendi.</p>
		<p>Uçak yavrusu mekik otuz dakika sonra, B-164 sayılı gökdelenin tepesine kırlangıç gibi inip kanatlarını topladığında, güneş batmıştı. Aşağıda insanlar, kimileri kaldırımlarda yaya, kimileri küçücük arabalarında, işlerinden dönüyor ya da işlerine gidiyorlardı. Güvenli, kuşkudan uzak, ağır ağır ilerlemekteydiler. Alabildiğine indirgenmiş, soyut ve değişmez bir düzenin her an, kolaylıkla değiştirilebilen, sıradan öğeleri olduklarının ayrımında bile değildi hiçbiri. “Peki, yukarıdakiler? Bu düzeni yürütenler, onlar çok mu bilinçli sanki?” dedi kendi kendine. Smerdiakof’u karşısında gördü birden, bıyıklı, saçları dümdüz taranmış, güvenli, mutlu mu mutlu, ötekinin hiç olmadığı kadar. “Onlar çok mu bilinçli sanki? Ben çok mu bilinçliyim? Bilinçli olsam da ne yazar ayrıca?” Nerdeyse tek bir tutkunun ardında, birbirlerinin aynı, hep böyle geçip gidiyorlardı, hep böyle kalabalık, hep böyle yalnız, yılkı adamları gibi. “Her birimiz birer yılkı adamıyız bu düzenin içinde, evet, her birimiz, hepimiz,” diye yineledi. “Ben, Mevlüt Doğan, Niyorklu Temel, Cüneyt, Varol, hatta Rıza, hepimiz, hepimiz. Peki, Gül?” Gözleri kararır gibi oldu, başını ellerinin arasına aldı, var gücüyle sıktı. “Gül benden boşanmayı düşünmüyor mudur? Düşünmüyorsa, neden düşünmüyor? Düşünüyorsa, neden susuyor? Kapıdan girer girmez soracağım bunu ona!” diye söylendi.</p>
		<p>Ama sormadı, önce uzun bir yolculuktan dönmüş ya da ikisinden biri korkunç bir kazadan kurtulmuş gibi sımsıkı sarılıp yanaklarını öptü karısının, sonra, özlem gidermek istercesine, bir adım geriye çekilerek uzun uzun yüzüne baktı, onu hâlâ çok sevdiğini düşündü, derin bir soluk aldı.</p>
		<p>“Söylesene, sevgilim, Smerdiakof bıyıklı mıydı, bıyıksız mıydı?” diye sordu.</p>
		<p>Gül Tezcan eşinin tutkulu davranışları karşısında şaşırmıştı, sorusu karşısında büsbütün şaşırdı, gülümsemeye çalıştı.</p>
		<p>“Smerdiakof da nerden çıktı şimdi?” diye sordu.</p>
		<p>Can Tezcan derin bir soluk aldı.</p>
		<p>“Adam, yani Mevlüt Doğan, tıpkı Smerdiakof,” dedi.</p>
		<p>Gül Tezcan gülümsemeye çalıştı.</p>
		<p>“Onun bıyığı var,” dedi.</p>
		<p>“Smerdiakof’un bıyığı yok muydu?”</p>
		<p>“Bilmiyorum, belki de vardı. Romanı yeniden okumak gerek, ama, bilirsin, Dostoyevski insanların dışından çok içini betimler genellikle. Gene de romanı bir daha okumakta yarar var. Belki bizi gençliğimize götürür,” dedi Gül Tezcan, kocasının karşısında, ayakta, öyle durdu bir süre. “O da tüm Rusya’dan nefret mi ediyor?” diye sordu.</p>
		<p>“Hayır, daha doğrusu bilmiyorum, ama Türkiye’den nefret ettiği kesin.”</p>
		<p>“Kendi ülkesinden, kendisini doğuran topraktan, tıpkı Smerdiakof gibi,” dedi Gül Tezcan, kocasının koluna girdi, koltuğuna kadar getirdi onu. “Otur da bir bardak su getireyim, iyi gelir,” dedi. Gidip getirdi. İçmesini bekledi. Sonra karşısına oturdu, ellerini birbiri ardından avuçlarına alıp okşadı. “Sevgilim, bu senin ellerinin küçüklüğü hep şaşırtmıştır beni,” dedi.</p>
		<p>“Evet, ellerim küçüktür, Smerdiakof’un ellerine benzemez,” dedi Can Tezcan.</p>
		<p>Gül Tezcan eşinin yavaş yavaş kendine gelmeye başladığını düşündü, Mevlüt Doğan’la görüşmesine ilişkin birkaç soru sordu. Sonra Rıza Koç’un konuk odasında hâlâ uyumakta olduğunu söyledi, “Kulak verirsen, horlamasını buradan bile işitirsin,” dedi. Can Tezcan da kulak verdi: dostunun kısa boyu ve çökük göğsüyle çelişen güçlü horultusunu o da işitti. Gül Tezcan hastalanmış olmasından kuşkulanıyordu.</p>
		<p>“Ona Rıza Koç demişler, kolay kolay hastalanmaz, ama bunu hep yapar,” dedi Can Tezcan: “kimi zaman kırk sekiz saat gözünü kırpmaz, kimi zaman da kırk sekiz saat boyunca böyle horul horul uyur, hem de deliksiz uyur.”</p>
		<p>Gül Tezcan şaşırdı.</p>
		<p>“Yani bu adam yarın da hep böyle horlayacak mı?” diye sordu.</p>
		<p>“Yok canım, şimdi gidip uyandırırım ben onu,” dedi Can Tezcan, sonra kalktı, dediğini yapmak üzere konuk odasına yöneldi. Kapıyı açıp girdiğinde, Rıza Koç sırtında ceketi, ayaklarında botları, yatağın üstünde uyuyor, kolaylıkla uyanacağa da benzemiyordu. “Deli herif!” diye söylendi Can Tezcan. “Bir gün, bir sokak köşesinde ya da pis bir otel odasında böyle bulacaklar seni işte, sırtında kirli ceketin, ayaklarında çamurlu postallarınla.” Yaklaştı, elini alnına bastırdı, sonra başını sallamaya başladı, “Uyan artık! Uyan artık, baba Rıza!” diye seslendi. “Sen bu yastığa baş koyalı koca bir gün geçti.” Aynı anda, Rıza Koç’un gözlerini ovuşturduğunu, sonra bir çocuk arılığıyla gülümsediğini, sonra da doğrulup oturduğunu gördü. “Helal olsun sana,” dedi.</p>
		<p>“Peki, o iş nasıl gitti?” diye sordu Rıza Koç.</p>
		<p>“Ne olacak, bağladım,” dedi Can Tezcan, “Tüm işleri bağladığım gibi.”</p>
		<p>Rıza Koç şaşırdı ya da şaşırmış gibi görünmek istedi.</p>
		<p>“Hayır, olamaz!” diye homurdandı. “Bu saçmalığı da yapmış olamazsın, o dangalak bile yapmış olamaz.”</p>
		<p>“Ben bir şeyi kafaya koydum mu yaparım, arkadaş,” dedi Can Tezcan. “Yaptım, o dangalağı da kendi dediğime getirdim.”</p>
		<p>Rıza Koç umutsuzca başını salladı.</p>
		<p>“Bana kalırsa, korkunç bir şey,” diye üsteledi, “Adaletin sonu sanki.”</p>
		<p>“Hayır, bu bir devrim,” dedi Can Tezcan, arkadaşının yüzünü okşadı. “Kansız bir devrim, yirmi birinci yüzyıl adaletinin kendi özüne dönmesi...”</p>
		<p>Rıza Koç doğrulup kalktı bir anda, dostuna düşmanca baktı.</p>
		<p>“Ben kanlı bir devrimi senin bu paralı devrimine yeğ tutarım,” diye gürledi. “Paralı devrime, bu en güçlünün adaletine...”</p>
		<p>Can Tezcan kalktı, elini dostunun omzuna koydu.</p>
		<p>“Bakıyorum, dün akşam söylediklerim bir kulağından girip öbüründen çıkmış,” dedi. “Hadi, toparlan da sofraya oturalım, o zaman anımsarsın belki.”</p>
		<p> “Tamam, beş dakika sonra oradayım,” dedi Rıza Koç.</p>
		<p>On dakika sonra geldi, ama nerede bulunduğunun ayrımında değil gibiydi, elindeki fotoğrafa dikmişti gözlerini, hep bu fotoğrafa bakıyordu, bu fotoğraf dışında hiçbir şey görmez gibiydi. Masaya, Gül Tezcan’ın önüne bıraktı sonunda, ama gözleri hep üzerine dikiliydi gene.</p>
		<p>“Bunu şu soldaki sehpanın üstünde buldum,” diye başladı. “Elime alıp da bakar bakmaz donakaldım. ‘Olamaz,’ dedim, ‘hayır, olamaz böyle bir şey! En azından, ben böylesini görmedim!’ Haksız mıyım? Bu güzellik, bu arılık, bu uyum, bu bakış, bu gülümseme. La Joconde hiç kalır bu yüzün yanında, bence bu... bence bu yüz olsa olsa...”</p>
		<p>“Evet,” dedi Can Tezcan, “Evet, sence bu yüz...”</p>
		<p>“Bence bu yüz olsa olsa Havva’nın yüzü olabilir diyordum. Evet, olsa olsa... Alıp odama gittim, önüme koydum, iki saat baktım belki. Sonra sızmışım.”</p>
		<p>Can Tezcan da bir tuhaf olmuştu, eşi de.</p>
		<p>“Haklısın, gerçekten çok güzel,” dedi Gül Tezcan.</p>
		<p>“Peki, kim bu kadın?”</p>
		<p>Gül Tezcan kocasına baktı, o da bir süre öyle durup gülümsedi, sonra, büyük bir giz verir gibi, dostunun kulağıma eğildi.</p>
		<p>“Nokta Diker,” diye fısıldadı. “Bizim Niyorklu’nun anası, öleli elli beş yıl olmuş.”</p>
		<p>Rıza Koç tüm bedeninden güçlü bir elektrik akımı geçmiş gibi titredi, sonra, gözle izlenebilecek kadar ağır bir biçimde, yüzünde tuhaf bir gülümseme biçimlendi.</p>
		<p>“Yaşamın anlamsızlığının ve saçmanın egemenliğinin bundan daha somut bir göstergesi olamaz,” dedi: “Böyle bir kadın Niyorklu Temel gibi bir herif doğursun! Saçma, her şey saçma, her şey, her şey, her şey...”</p>
		<p>“Abartma, dostum,” dedi Can Tezcan, elini omzuna koydu. “Temel bizim <em>Özgürlük Anıtı</em>’ndaki kadına bu yüzü verecek, anasının yüzünü.”</p>
		<p>Rıza Koç en yakın koltuğa bıraktı kendini.</p>
		<p>“Olamaz!” diye söylendi. “Bu yüz o nesnenin üstüne nasıl konulur? Gebertmeli bu herifi! O herif tam bir dangalak!”</p>
		<p>Can Tezcan bir kahkaha attı.</p>
		<p>“Beğenemedin mi? Adam İstanbul’u yeniden kuruyor.”</p>
		<p>Rıza Koç yüzünü buruşturdu.</p>
		<p>“Evet, kurar,” dedi. “Birileri hep yeniden kurar bu zavallı İstanbul’u, kimi Aydın’dan gelir, kimi Trabzon’dan, kimi Urfa’dan, ülkenin en güzel kentini yeniden kurmaya soyunurlar. Bu ülkenin çelişkisi tükenmez.”</p>
		<p>“Sen, Türkiye’nin son komünisti, en güzel kadının Havva olduğunu söyledikten sonra,” dedi Can Tezcan, kolundan tutup sofraya getirdi dostunu, ama Nokta hanım ve İstanbul <em>Özgürlük Anıtı </em>konusunu ancak üçüncü kadehin sonunda kapatabildi. Sonra, çekine çekine, Gül Tezcan’ın sabırsızlıkla beklediği görüşme konusuna geldi. Ancak, korktuğunun tersine, o başbakanla görüşmesinin ayrıntılarını, özellikle de adamın ikide bir Smerdiakof’a dönüşmesini anlatırken ya da “Benim adım Mevlüt Doğan” deyişine öykünürken, Gül Tezcan gibi Rıza Koç da kahkahalarla güldü. Bununla birlikte, her üçünün de içinde bir sıkıntı, bir kaygı, çok önemli bir şeyi yitirmişler ya da nicedir sürdürdükleri bir çaba başarısızlıkla sonuçlanmış gibi bir duygu vardı. Can Tezcan öyküsünü “İşte böyle, kim kimi kafese koydu, hangimiz kazançlı çıktık, bilmiyorum,” diye bitirip de susunca, Rıza Koç “Son bir soru daha sorayım,” dedi: “Bu senin Smerdiakof yılkı adamlarını biliyor mu?”</p>
		<p>“Evet, biliyor.”</p>
		<p>“Bu konuda bir çözüm önerisi var mı acaba?”</p>
		<p>“Evet, var: bilmezlikten gelmek, ama çöpleri ve eski giysileri onların sık geçtikleri yerlere attırtmak, partilerine bağlı belediyeler aracılığıyla.”</p>
		<p>“Ben kıyak başbakan diye buna derim işte; ama Smerdiakof’u yüz Mevlüt’e yeğ tutarım.”</p>
		<p>Gül Tezcan bir kocasına, bir konuğuna bakıyordu, sonra kocasında karar kıldı, “Tam yüz tane Mevlüt Doğan, aman Tanrım!” diye söylendi, arkasından da nerdeyse sert bir sesle “Benim düşüncemi sorarsan, sen bu adamlarla hiçbir biçimde ilişkiye girmemeliydin,” dedi.</p>
		<p>Can Tezcan omuz silkti.</p>
		<p>“Ben bu işi uğraş gereği, büyük müşterim için, bir bakıma, onun adına yapıyorum,” dedi.</p>
		<p>“Smerdiakof’u da onun adına mı gördün?” diye sordu Rıza Koç.</p>
		<p>Havayı yumuşatmaya mı çalışıyordu, yoksa alay mı ediyordu, belli değildi, ama buna ne Can Tezcan’ın aldırdığı vardı, ne eşinin.</p>
		<p>“Bence senin en büyük yanlışın o adamın avukatı olman,” dedi Gül Tezcan, gözlerini tavanda bir noktaya dikti, bir süre düşündü, “Sonra... sonra...” diye sürdürdü, “Sonra, ben bunu bilirim, bunu söylerim, küçücük bir ev için tüm bu özelleştirme çabaları gülünç mü gülünç.”</p>
		<p>Can Tezcan gözlerinin içine kadar kızardı nerdeyse.</p>
		<p>“Saçmalama, ben avukatım, Temel Diker de en iyi müşterim,” dedi. “Ayrıca, kaç kez anlattım sana, ben bu işin ülke için yararlı olacağına, adaleti bu heriflerin elinden kurtarmamızı sağlayacağına inanıyorum. Çabam da, bedeli ne olursa olsun, sonuçlarını şimdiden vermeye başladı: Varol on beş, yirmi gün sonra dışarıda. İkiniz de biliyorsunuz ki onun için yapmadığım kalmamıştı. Öte yandan...”</p>
		<p>Rıza Koç sözünü kesti:</p>
		<p>“Sen de çok iyi biliyorsun ki bunun gerçek adalet saygısıyla ilgisi yok,” dedi. “Bu bir sapma, bir bencillik, ilişkiyi çıkar için kullanma...”</p>
		<p>“Ne yapsaydım yani? Bıraksam da Varol yıllar yılı tekkede mi kalsaydı? Kendi kişisel çıkarım da, kendi kişisel onurum da söz konusu değil burada, öncelikle bir dostumun özgürlüğü söz konusu. Övünmek gibi olmasın, senin için de çok yaptım bunu.”</p>
		<p>“Doğru, benim için de çok uğraştın, ama şimdi yanlış yoldasın, tutumun kesinlikle öznel.”</p>
		<p>Can Tezcan eşinin Rıza Koç’u başıyla onayladığını gördü.</p>
		<p>“İkiniz de körsünüz!” diye gürledi. “Görmüyor musunuz, Varol gibi bir insanı hiçbir suçu yokken ve hiçbir gerekçe göstermeden iki yıldır içeride tutan, ormandan denize, ilkokuldan üniversiteye, varımızı yoğumuzu hepsi birbirinden düzenbaz yabancılara satan bir yönetimin elinden yargıyı kurtarmaya çalışıyorum. Dün akşam da söylemiştim, halkayı tamamlamak istiyorum, ama iyi tamamlamak istiyorum.”</p>
		<p>Rıza Koç gülümsemekle yetindi, yani pek de etkilenmiş gibi görünmedi, Gül Tezcan’dan yana döndü.</p>
		<p>“Senin kocan bir tuhaf oldu,” dedi. “Heriflerin korkunç eylemlerine bir yenisini daha ekletmek, yargıyı da özelleştirterek özelleştirmelerin en kötüsünü yaptırmak istiyor, bu amaçla heriflere rüşvet veriyor, sonra da kendisini alkışlamamızı istiyor bizden.”</p>
		<p>“Benim ona buna rüşvet dağıtacak kadar param yok.”</p>
		<p>“Senin yok belki, ama adamının var.”</p>
		<p>“Hangi adamımın?”</p>
		<p>“Hangi adamının olacak, Niyorklu Temel’in, şu beş altı yıllık bir sürede İstanbul’u korkunç bir <em>phallus </em>ormanına dönüştüren Karadeniz uşağının.”</p>
		<p>Can Tezcan bu kez bayağı sinirlenmiş gibi göründü.</p>
		<p>“Dostum, sen her şeye yanlış bir noktadan bakıyorsun, çünkü yaşadığın dönemi göz önüne almıyorsun,” dedi. “Bu adam kendini İstanbul’a adamış, ona birliğini ve kimliğini vermeye çalışıyor, çağcıl birliğini ve çağcıl kimliğini.”</p>
		<p>Rıza Koç kahkahalarla güldü.</p>
		<p>“Sevgili Can, sen bizimle dalga geçiyorsun!” dedi. “Adam İstanbul’un altını üstüne getiriyor, taş üstünde taş bırakmıyor nerdeyse, yıkıyor da yıkıyor, önüne ne çıkarsa yıkıyor. Kentin çevresinde kendinden de yüksek moloz dağları oluşuyor böylece, eski yapılar, eski eşyalar, eski kaldırımlar moloza dönüşüyor ve her şeyi kuruyor. Bunu görmemek için kör olmak gerek. Adamın elinden gelse, Ayasofya’yı da, Topkapı’yı da, Süleymaniye’yi de yıkacak. Bir gökdelendir tutturmuş, gökdelen de gökdelen, ama yalnız göğü değil, yeri de, tarihi de, geleceği de deliyor.”</p>
		<p>“Sen havadan konuşuyorsun, Rıza’cığım, Temel Diker tam tersini yapıyor bu dediklerinin, çirkin ve uyumsuz yapıları yıkıp yerlerinde kendi gökdelenlerini yükselterek düzen getiriyor bu kente, uyum, sağlık getiriyor, ama sen anlamak istemiyorsun,” dedi Can Tezcan, sonra gizemli bir biçimde gülümsedi, “Anlamıyorsun, çünkü artsüremlilik ve eşsüremlilik kavramlarını bilmiyorsun,” diye ekledi.</p>
		<p>“Onlar da ne? Ben Marx’ta bu kavramlara hiç rastlamadım.”</p>
		<p>“Rastlamadın, çünkü Marx’ta yoktur,” diye atıldı Can Tezcan, sonra, sesini alçaltarak artsüremlilikleri, yani tarihsel gelişimleri içinde görebildiğimiz kentler bulunduğunu, ama İstanbul’un bu özelliğini çoktan yitirdiğini, birkaç tarihsel kalıntı bir yana, son yüzyıl içinde açgözlü insanlarca altı üstüne getirilerek bir bayağılık, çirkinlik ve karmaşa çöplüğüne dönüştürüldüğünü, bu nedenle en doğru ve en kestirme çözümün onu eşsüremlilik içinde, yani bugünde, kendi içinde tutarlı bir kent olarak yeniden kurmak, yani bir baştan bir başa aynı nitelikte, aynı biçimde ve aynı boyutta yapılar, yollar ve sokaklarla, çağımızın yolları, sokakları ve yapılarıyla donatmak olduğunu anlattı. Derin bir soluk aldı, “Temel Diker’in yapmak istediği bu işte; belki isteğini sözcüklere gerektiği gibi dökemiyor her zaman, ama İstanbul’u bütüncül bir uzam olarak yeniden kurmayı amaçladığı, amacına ulaşmak için de hiçbir özveriden kaçınmadığı ortada,” diye başladı.</p>
		<p>Rıza Koç Gül Tezcan’a döndü.</p>
		<p>“İşte senin kocan budur,” dedi: “Ne zaman sıkışacak olsa, ayaküstü bir kuram üretir sana, ürettiği kurama da herkesten önce kendisi inanır.”</p>
		<p>Gül Tezcan güldü.</p>
		<p>“Bilmez miyim? Üretir benim kocam, çok da güzel üretir; üstelik, her zaman tutarlı bir yanı da vardır kocamın kuramlarının,” dedi.</p>
		<p>Can Tezcan içini çekti.</p>
		<p>“Düşüncemi bir türlü anlatamıyorum size,” dedi. “En iyisi, kapatalım bu konuyu, ne gökdelenlerden söz edelim, ne yargıdan, ne başbakandan.”</p>
		<p>“Tamam, kapatalım,” dedi Rıza Koç.</p>
		<p>Gül Tezcan da başıyla onayladı. Devrim, yani gençlik anılarına daldılar bir kez daha. Sonra, çok geç bir saatte, Rıza Koç Can Tezcan’ı kolundan tutup durdurdu.</p>
		<p>“Sormayı unuttum,” dedi: “Dün, Kızılcahamam’a giderken ya da gelirken, mekiğini biraz alçaktan uçurtup dağlara baktın mı?”</p>
		<p>“Hayır, bakmadım,” dedi Can Tezcan, “Giderken yapacağım görüşmeyi düşünüyordum, gelirken de yaptığım anlaşmayı.”</p>
		<p>“Çok yazık! Bir dahaki sefer bak!” dedi Rıza Koç. “Çıplak dağların güzelliğine hayran kalacaksın, sanki dünya yeniden kendisi oluyormuş gibi gelecek sana, kendine ya da... ya da... Nokta hanımın yüzüne dönüşüyormuş gibi...”</p>
	</div>
</body>
</html>