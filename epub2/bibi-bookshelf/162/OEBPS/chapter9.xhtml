<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gökdelen</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="chapter-container html5_section">
		<h1 class="chapter-header">IX</h1>
		<p>TTHO’nun genel kurul toplantısı basına kapalıydı. Ama ülkede demokrasi vardı, toplantıda yapılan konuşmaları ve alınan kararları televizyonlar ve gazeteler tüm ayrıntılarıyla açıkladı. Ayrıca, sonraki günlerde, gerek başkan Can Tezcan, gerek genel yazman Sabri Serin, birbirini izleyen demeçlerinde, kararların nasıl uygulanacağı, yaklaşık üç ay sonra, ülkenin Anayasa Mahkemesi ve Danıştay dışındaki tüm yargı kurumları kendi ellerine, yani TTHO’ya geçtiğinde, işlerin hiçbir aksaklık, hiçbir karışıklık olmadan nasıl sürdürüleceği konusunda olabildiğince ayrıntılı bilgiler verdiler. Ancak, kamuoyunun, dolayısıyla basının en çok ilgilendiği konu ünlü işadamı Ergin Çipa’nın oybirliğiyle benimsenen önerisinin nasıl uygulanacağı, yani mahkeme, bunun sonucu olarak da yargıç, memur ve hizmetli sayısının nasıl azaltılacağıydı. Sabri Serin “Akıl için yol birdir, yönetim kurulumuz da değerli başkanımızın önerisiyle bu tek yolu, ‘bölge mahkemeleri’ni seçti,” diyor, hemen arkasından da ayrıntılara geçiyordu: İstanbul ve Ankara’da ilçe mahkemeleri kapatılarak yalnızca il mahkemeleri bırakılacak, ülke bağlamındaysa, en az yirmi, en çok yirmi beş bölge mahkemesi kurulacak, Kayseri, Erzincan, Van gibi birtakım büyük illerin bile kendi mahkemeleri bulunmayacak, örneğin Çukurova Bölge Mahkemesi Adana iliyle birlikte Mersin, Gaziantep, Hatay ve Kahramanmaraş illerinde oturan yurttaşların da davalarına bakacak, Balıkesir’den Muğla’ya tüm batı illerinin yargı görevlerini İzmir Bölge Mahkemesi üstlenecek, ancak her ilde ve kimi büyük ilçelerde yargı konularında yurttaşları yönlendirmek ve gereğinde dosyalarını düzenlemekle görevli birer yargıç bulundurulacak, bunun sonucu olarak ülkede yargıç ve öteki yargı görevlilerinin sayısı büyük ölçüde azalırken, görevde kalanların ücret düzeyleri yükselecekti. Genel yazman Sabri Serin zaman zaman bu konuda yaklaşık rakamlar da veriyor, rakamlar karşısında şaşkına dönen gazeteciler “Peki, buna neden gerek görüldü?” ya da “Bu durumda yargı görevi nasıl yürütülecek? İnsanlarımızın ömrü bir davayı bitirmeye yetecek mi? Sonra, önemsiz bir tanıklık için bir yurttaşın Muğla’dan İzmir’e ya da Elbistan’dan Adana’ya yolculuk etmek zorunda bırakılması sizce onaylanacak bir şey mi?” türünden sorular yağdırmaya başladıkları zaman da bıyık altından gülüyor, “Hemen açıklayayım, arkadaşlar,” diyordu: “Özel girişimin her alanda olduğu gibi bu alanda da çok hızlı ve çok etkin olacağını hiçbir zaman unutmayalım, bu bir; bugün, yargıyı özel kesimin sorumluluğuna bırakan yasamızın da kanıtladığı gibi, Türk toplumu dünyanın en uygar toplumlarından biri durumuna gelmiş bulunmaktadır, bu durum, bizim de katkılarımızla, yurttaşlar arasındaki davaların büyük ölçüde azalmasını sağlayacaktır, bu iki; günümüzde kentler arası yolculuklar çok kolaylaşmış bulunmakta ve uçakla yapılmaktadır, böylece bu yeni koşullar aynı zamanda hem ülke turizmine katkı sağlayacak, hem yurttaşın bilgi ve görgüsünü artıracaktır, bu da üç.”</p>
		<p>Bu düzenin en belirgin üstünlüğüyse, her şey kararlaştırıldıktan sonra ortaya çıkan, ancak kamuoyuyla paylaşılmayan bir üstünlüktü: TTHO birdenbire ülkenin büyüklü küçüklü tüm kentlerinde ve hemen her zaman en iyi yerlerinde bulunan yüzlerce adliye binasının iyesi durumuna geliyor ve, kaşla göz arasında, çok büyük bir servete konmuş oluyordu. Kuruluşun kullanım dışında kalacak bu çağcıl ya da tarihsel yapıları satarak ya da kiraya vererek baş döndürücü kazançlar sağlayacağı açıktı. Öte yandan, kurumun en büyük paydaşı Temel Diker’in de söylediği gibi, İstanbul, Ankara, İzmir, Adana ve başka birkaç büyük kentte bulunan Adalet Sarayı ve eklentilerinin yerinde yükseltilecek gökdelenler bir yandan kuruluşun gereksinimlerini sağlarken, bir yandan da ona büyük kazançlar sağlayabilecekti. Böylece, yalnız kuruluşun çok önemli parasal sorunlarına katkıda bulunulmuş olmayacak, kentlerimizin gelişip güzelleşmesine de katkı sağlanacaktı. Son günlerde yönetim kurulunun en çok konuşan üyesi durumuna gelen Ergin Çipa bir kazanç kapısı daha gösteriyordu arkadaşlarına: hem yargının daha rahat işlemesi, hem de önemsiz davalarla zaman yitirmemesi için yurttaşlardan alınacak yargı masraflarının en az iki katına çıkarılması. “Nasıl olur? Ya bu parayı ödeyemeyen yurttaşlar ne yapar o zaman?” diye soranlara da yanıtı hazırdı: bu ülkede ömrünün yarısını mahkeme kapısında geçiren hastalar vardı, her fırsatta, ellerinde bir dilekçe, soluğu savcılıkta alırlardı. Ona göre, önüne gelen mahkemeye dalmamalı, dalmak isteyince de önünde caydırıcı engeller bulmalıydı. Yargının saygınlığı biraz da buna bağlıydı. Sabri Serin’in söz alarak polisin yargı önüne getirdiği birtakım öldürme, yaralama, devlet güçlerine karşı koyma gibi bireysel ya da toplumsal suçlara ve yakınmalara bakmakla da yükümlü bulunduğunu, böyle durumlarda da çoğu kez beş parasız kişiler söz konusu olduğunu anlattıktan sonra, “O zaman bu adamları geri mi yollayacağız?” diye sorması da geriletmedi Ergin Çipa’yı: kendine özgü gülümsemesiyle gülümseyerek “Hayır,” dedi. “Onlardan para almayız gerekirse, bu da, özel bir kuruluş olarak, saygınlığımızın bir başka göstergesi olur.”</p>
		<p>Birkaç kişi alkışladı, başkan Can Tezcan da bayağı yüksek sesle “Öyle görünüyor ki hukuk bizim Ergin bey için bir iççağrı olup çıktı: ülkemize böyle bir hukukçu kazandırdığı için TTHO ne kadar övünse az,” dedi.</p>
		<p>Tüm üyelerle birlikte Ergin Çipa da güldü.</p>
		<p>Onlar böyle gülerken, ülkenin tüm yargıçları kara kara düşünüyorlardı. En çok üzerinde durdukları, en çok tartıştıkları sorunsa, sayılarının büyük oranda azaltılacak olması, yani birçok yargıcın çok yakın bir gelecekte işsiz kalmaya yargılı bulunmasıydı. Bu nedenle, ülkenin yargıçlarının çok önemli bir bölümü, yaşam düzeylerinin fazlasıyla yükseleceği konusunda yaratılan uzak umuda bel bağlayıp beklemektense, şimdiden başlarının çaresine bakmayı seçtiler. Yargıtay üyelerinin yaklaşık onda dokuzu emekliliğini istedi; öteki yargıçlar arasında da büyük çoğunluk onları izledi. Emeklilik yaşı gelmemiş yargıç ve savcıların önemli bir bölümü de görevi bırakıp avukatlar arasına katılmayı yeğledi. Böyle bir ortam içinde, TTHO başkanı Can Tezcan’ın, odasında beş on dakika yalnız kaldığı bir sırada, Temel Diker’le evini yıktırtmamak konusunda direnen öğretmen arasındaki davaya bakmakta olan Halis beye telefon edip çok eski bir dost gibi hatırını sorması, bu arada da kendisinden birbiri ardından görevden ayrılmayı sürdüren yargıç ve savcıların yaptığını yapmaktan geri durmasını rica etmesi, başka herhangi bir şey söylemesine gerek kalmadan, Niyorklu Temel’in bir buçuk yıldır beklemekte olduğu sonucun gerçekleşme yoluna girmesine yetti. Halis bey kılı kırk yarmasıyla ünlü bir yargıçtı, ancak her şeyin bir sınırı vardı, Temel Diker’in saçma davasını ülkenin en ünlü avukatı Can Tezcan açtığı için geri çevirmemişti, yargıyı özelleştirme tasarısının bu davayla ilişkili olduğu söylentisi de kaç kez kulağına gelmişti, bir iki ay içinde Türkiye’de tüm yargının başı olacak adamın kendisini arayıp görevi bırakmamasını rica etmesinin anlamını saniyesinde kavradı: büyük adam Temel Diker’in işinin daha yargı tam anlamıyla kendisine bağlanmadan, yani, en azından görünüşte, bu işi kendi elini kirletmeden sonuçlandırmak istiyordu. Ülkede yargıçların yüzde seksen beşinin açıkta kalmak üzere olduğu, yargının alabildiğine pahalılaştırılması sonucu, avukatlıkla geçinmenin nerdeyse olanaksız duruma geleceği bir dönemde, üstelik, bildiği kadarıyla, yirmi dokuz yıllık yargıçlık yaşamında ilk kez bile bile yanlış bir karar vermenin, ülke koşulları, eşi ve çocukları da göz önüne alınınca, kolaylıkla bağışlanabilecek bir kusur olduğu sonucuna vardı.</p>
		<p>“Sayın başkanım, Temel Diker beyin sorununu nasıl çözebilirim diye epey bir süredir kafa patlatıp duruyordum; sanırım, geçen gün çözümü buldum, artık o işi olumlu biçimde sonuçlanmış sayabilirsiniz,” dedi.</p>
		<p>Can Tezcan telefonu tutan elinin titremeye başladığını, sonra da tüm bedenine yayıldığını ayrımsadı. Halis beye bulduğu çözümün ne olduğunu sormak istedi, birkaç kez yutkundu, ama soruyu oluşturacak sözcükler dilinin ucuna gelmedi bir türlü.</p>
		<p>“Teşekkür ederim, Halis bey, çok teşekkür ederim,” diyebildi yalnızca. “Doğrusunu isterseniz, ben bir türlü bulamamıştım o çözümü. Size başarılar dilerim. Gene görüşmek üzere.”</p>
		<p>Telefonu yerine mi bırakmıştı, yoksa elinden mi düşürmüştü, ayrımında değildi. Elinin ve bedeninin titremesi bir türlü geçmiyor, kafasının içinde birçok şey anlam değiştirmeye, daha da kötüsü, az önce göründüklerinin tam tersiymiş gibi görünmeye başlıyordu. Bu telefon konuşmasına kadar her şey beklediğinden de iyi geçmişti. Şimdi Halis bey daha kendisinin açık bir istekte bulunmasına bile gerek kalmadan tüm bu olup bitenlerin kaynağında yer alan sorunu çözdüğünü ya da çözmek üzere olduğunu bildiriyordu. Ama o, beklenmedik bir dönüşümle, yaptığının doğruluğundan kuşku duymaya başladı.</p>
		<p>Bu sırada, yüzünde mutlu bir gülümseme, elinde kitap büyüklüğünde bir bilgisayar, Sabri Serin kapıda belirince, birden rahatlayıverdi. Sabri Serin “Çok mutlu görünüyorsunuz, efendim: iyi bir haber mi aldınız?” deyince de çeyrek saat önce yargıç Halis beyle yaptığı telefon görüşmesini anlattı.</p>
		<p>“Sen bu işe ne diyorsun?” diye sordu.</p>
		<p>“Bu çok güzel bir haber, efendim, bizi büyük bir dertten kurtarıyor, Temel bey bu işle yatıp şu işle kalkıyordu,” diye yanıtladı Sabri Serin, telefona uzandı, “Temel beye muştuyu verelim hemen, verelim de bayram etsin,” dedi.</p>
		<p>Can Tezcan gene titremeye başladı.</p>
		<p>“Hele dur bakalım, biraz daha bekleyelim; ne olur, ne olmaz, yanlış bir şey yapmayalım, Temel bey bir süre daha bilmesin bu işi,” dedi. “Burası Türkiye, ne olur, ne olmaz.”</p>
		<p>Sabri Serin şaşırdı.</p>
		<p>“Peki, siz bilirsiniz, efendim,” dedi, telefonu gönülsüzce yerine bıraktı, saklanmaya çalışılan bir gizi okumak istercesine gözlerini başkanının gözlerine dikti.</p>
		<p>O da bunu sezmiş gibi gülümsedi.</p>
		<p>“Yahu, Sabri, şu son günlerde bende bir tuhaflık var, inceden inceye düşünerek kotardığımız işler bile bir acayip görünüyor gözüme,” diye başladı. “Arkadaşlarımızın şu her şeye zam üstüne zam yapma önerileri karşısında ne düşüneceğimi bilemiyorum. Sayı kısıtlamasının bu kadar yüksek tutulmasını, yargının bu kadar pahalı duruma getirilmesini de anlamıyorum. Sen ne diyorsun tüm bunlara?”</p>
		<p>“Daha önce de konuşmuştuk, efendim, bence bunun şaşılacak bir yanı yok,” dedi Sabri Serin. “Adamlar bize ortak oldular ve, alışkanlıkları gereği, yargıyı yeni bir iş alanı olarak görmeye başladılar, her iş gibi bu işten de para kazanmak istemeleri doğal.”</p>
		<p>“Ama dün bir, bugün iki; daha geçiş dönemindeyiz.”</p>
		<p>“Daha iyi ya, efendim: burası Türkiye, bizim toplumumuzda en bağlayıcı kararlar geçiş dönemlerinde verilir, en köklü değişiklikler geçiş dönemlerinde yapılır.”</p>
		<p>Can Tezcan içini çekti.</p>
		<p>“Ama ben bu işe daha az yorulup daha çok para kazanmak için girişmedim,” dedi. “Girişimimde bir çıkar payı, bir bencillik yok değildi, tamam, ama, kaç kez tartıştık seninle, ilkeler de söz konusuydu.”</p>
		<p>“Siz benden iyi bilirsiniz, efendim: her işin birtakım ilkeleri vardır, ama her ilkenin soylu olması da, değişmez kalması da gerekmez.”</p>
		<p>“İyi de yargı neden bu kadar pahalı olsun ki? Bunu yeni çıkardılar.”</p>
		<p>“Siz çoktandır kuruluşun ufak işleriyle uğraşmadığınız, rakamlarla fazla ilgilenmediğiniz için böyle sanıyorsunuz, efendim: yargının pahalılığı yeni bir şey değil, son yıllarda gerçekten el yakmaktaydı.”</p>
		<p>“Peki, neden?”</p>
		<p>“Bunları siz benden çok daha iyi bilirsiniz, efendim: yargının artık kodamanlar, yani en büyükler, en zenginler arasındaki uzlaşmazlıkları çözmekte yoğunlaşması istendiği, büyük uzlaşmazlıkları çözmenin ücreti de yüksek olduğu için. Biz şu son yıllarda neden böylesine büyüdük, neden böylesine çok kazandık ki?”</p>
		<p>“İşimizi iyi yaptığımız için.”</p>
		<p>“Biz işimizi her zaman iyi yaptık, efendim; daha doğrusu siz. Ama para sizin için her zaman ikincil bir konu olarak kaldı. Bu konu üzerinde hiçbir zaman fazla oyalanmadınız, bizlere bıraktınız bu ufak işleri. Yargının pahalılığının ayrımına ancak şimdi varmanız doğal.”</p>
		<p>“Peki, amaç, bir özel kuruluş olarak, olabildiğince çok kazanmaksa, Ergin Çipa’nın büyük bir coşkuyla benimsenen önerisi ne oluyor? Bir yandan yargıyı alabildiğine pahalandırırken bir yandan da mahkeme sayısını alabildiğine azaltmak bir çelişki değil mi sence? Bırakınız, yapsınlar; bırakınız geçsinler ilkesi nerede kalıyor?”</p>
		<p>Sabri Serin bir süre başını önüne eğip düşündü öyle; ama çok geçmeden gülümsemeye başladı.</p>
		<p>“Vincent de Gournay’in o ünlü ilkesi: ‘bırakınız yapsınlar, bırakınız geçsinler’ gününü doldurdu artık, belki hiçbir zaman da tam bir geçerlilik kazanmamıştı; çünkü, sizin de sık sık söylediğiniz gibi, anamalcılık her şeyden önce tekelciliktir, öyle her önüne gelene geçit vermez; biz de, bu temel ilkeye uygun olarak, yargının tekelini aldık, tekel bizim elimizde bulunduğuna göre, fazla dağılmamıza gerek yok,” dedi. “O gün de söylemiştim size: bu kadar mahkeme gerçekten fazlaydı. Hükümetler, ülke nüfusu hızla düşerken, mahkeme sayısını yüzyıl başındakinden daha aşağıya düşürmemekte dayattılar, işsiz yargıçlara tıkır tıkır aylık ödediler yıllarca. Oysa, Genel Kurul’da çoğu paydaşlarımızın vurguladığı gibi, yargıya başvuran yurttaş sayısı çok düştü, son yıllarda nerdeyse tek bir sınıf başvuruyor yargıya: kodamanlar.”</p>
		<p>“Peki, neden?”</p>
		<p>“Neden olacak? Yüzyıl başındaki öngörülerin tersine, ülke nüfusu hızla azalmaya başladı, yargı gittikçe pahalanırken, insanların geliri hızla düştü; bu yüzden, sıradan insanlar sorunlarını başka yollardan çözümlemeyi yeğler oldular.”</p>
		<p>“Hangi yollardan?”</p>
		<p>“Size anlatmıştım, efendim: yasadışı yollardan.”</p>
		<p>“Evet, anlatmıştın. Bu durumda, yargı olarak bizim işimiz azalıyor, azalınca da...”</p>
		<p>“Yalnız azalmakla kalsa, her şey yolunda gidebilirdi, efendim; ama azalmakla kalmıyor: başka bir şey var, yasa tasarısını hazırladığımız sırada göremediğimiz, düşünemediğimiz bir şey: kimileri on, kimileri yirmi, kimileri kırk yıl öncesinden, hatta yirminci yüzyıldan kalma, binlerce, on binlerce dava var ülke mahkemelerinde, bunlara da bizim bakmamız gerekiyor, hem de fazla bir ücret almadan. Bunu gözden kaçırdık işte.”</p>
		<p>Can Tezcan’ın tüyleri diken diken oldu birden.</p>
		<p>“Yani boyumuzu aşan işlere giriştik, öyle mi?” dedi. “O zaman... o zaman... o zaman nasıl kalkacağız bu işin altından? Bir de tuttuk, mahkeme sayısını otuzda bire indirmeye karar verdik. Sen o zaman ayrımında değil miydin bu durumun?”</p>
		<p>Sabri Serin gülümsedi.</p>
		<p>“Ayrımındaydım, efendim,” diye yanıtladı. “Yasa hazırlanırken düşünememiştim, ama biraz geç de olsa düşündüm.”</p>
		<p>“Peki, o zaman... o zaman mahkeme sayısının otuzda bire indirilmesine neden karşı çıkmadın?”</p>
		<p>“Karşı çıkmak bir yana, böyle bir öneride bulunmasını Ergin beyden ben rica ettim, efendim.”</p>
		<p>“Neden?”</p>
		<p>“Tek kurtuluş yolumuz buydu da ondan, efendim.”</p>
		<p>“Peki, nasıl?”</p>
		<p>“Sabah akşam bu eski davalarla uğraşmayacağız böylece, bunlara ancak sınırlı olanaklarımız ölçüsünde zaman ayıracağız, efendim. Hiç kuşkusuz, daha da uzayacak bu davalar, bu eski davalar yani, ama bizim masraflarımızda pek bir artış olmayacak. Ne yapalım, hâlâ sürdürmek isteyenler kaldıysa, yirminci yüzyılda başlayıp yirmi birinci yüzyıl sonlarında da süren bir dava yirmi ikinci yüzyıla da sarkabilir.”</p>
		<p>Can Tezcan hiçbir şey söylemeden genel yazmanını süzdü bir süre.</p>
		<p>“Hep söylerim, gerçek bir filozofsun sen,” dedi, bir süre düşündü. “Yalnızca filozof da değilsin, Şeytan’ın tekisin sen bence,” diye ekledi.</p>
		<p>Sabri Serin güldü.</p>
		<p>“Böyle üstün bir sanı hak ettiğimi hiç sanmıyorum, efendim,” dedi. “Ben yalnızca patronunun çıkarını kollamaya çalışan bir emekçiyim.”</p>
		<p>Can Tezcan önce hiçbir şey söylemedi, gözlerini tavana dikti, öyle dalıp gitti bir süre, sonra birden yardımcısına döndü.</p>
		<p>“Peki, tüm bu eski davalar böyle sürüp gidecek mi sence?” diye sordu.</p>
		<p>“Hayır, sürmeyecek, efendim: yavaş yavaş kendileri bırakacaklar, hem de önce davacılar bırakacak,” dedi Sabri Serin. “Ülkenin gidişi de, dünyanın gidişi de bunun böyle olacağını göstermekte.”</p>
		<p>“Nasıl yani?”</p>
		<p>“Bunu sizin herkesten daha iyi bilmeniz gerekir, efendim.”</p>
		<p>“Hayır, bilmiyorum. Neden?”</p>
		<p>“Marx’ı çok iyi bilen biri olarak...”</p>
		<p>“Bunun Marx’la ilgisi ne?”</p>
		<p>Sabri Serin hiçbir şey söylemeden, uzun uzun baktı başkanına, sonra, çekine çekine, “Siz yılkı adamları diye bir şey duymuş muydunuz, efendim?” diye sordu.</p>
		<p>“Evet, duydum, hem de kaç kez! Başbakandan da dinledim. Bizim çılgın Rıza bunlar üzerine bir kitapçık bile yazmış. Bir de resimlisini yayımlayacak. Ama, ben tam olarak inanamıyorum buna, daha doğrusu, önce inanıyorum, sonra ‘Hayır, bu kadar da olamaz, fazla abartıyorlar!’ diyorum, geçen yüzyılın uçan daireleri, ufoları gibi bir şey bu, yani koca bir palavra.”</p>
		<p>“Hayır, yılkı adamları gerçek, efendim. Yılkı adamlarının varlığını benimserseniz, sizin için de her şey daha bir açıklık kazanır.”</p>
		<p>“Anlıyorum, daha doğrusu, anladığımı sanıyorum,” diye yanıtladı Can Tezcan. “Ama bir de senin açıklamanı dinlemek isterim.”</p>
		<p>“Bence açıklanacak fazla bir şey yok, efendim,” dedi Sabri Serin. “Yılkı adamları... Yılkı adamları diyoruz ya bence tek bir yılkı adamı türü yok, en azından yılkı adamlığının belli düzeylerinden, belli basamaklarından söz etmek gerekir. Oysa kimileri bundan yalnızca kentlerin, kasabaların dışında, yarı aç, yarı tok, yarı çıplak insanları, bir zamanların yılkı atları gibi yaşayanları anlıyorlar. Oysa, çok iyi bilindiği gibi, bugün ülkemizde okuryazar oranı yirminci yüzyılın ortalarındakinden daha düşük, nerdeyse yarısı. Neden derseniz, bugün Türkiye’de ilkokulda bir çocuk okutmak bile yurttaşların büyük çoğunluğu için olanaksız bir şey, iyi bir işçinin kazancının iki buçuk katı para gerektiriyor, çünkü tüm okullar özel, özel okulların patronları da tüm patronlar gibi en az çabayla en çok parayı kazanmak istiyorlar, işçi çocuğunun karnını iyi kötü doyurabiliyorsa da okula yollayamıyor onu. Duymuşsunuzdur kuşkusuz, kimileri kendi aralarında örgütlenmişler, çocukları okul dışında eğitmeye çalışıyorlar, okuma yazma, toplama çıkarma öğretiyorlar onlara. Bu kadarı da bu dönemde iş bulmaya yetmiyor, en küçük, en sıradan işler bile hatırı sayılır bir bilgi birikimi istiyor; üstüne üstlük, en ufak işler için bile diploma istiyorlar. Böylece ortada kalıyor insanlar, bir şeyler yapmak, yapamayınca da başka yerlere gitmek istiyorlar. Bu durumda bir de eski davalarla mı uğraşacaklar?”</p>
		<p>Can Tezcan şimdi yarı hayranlık, yarı ürpertiyle bakıyordu yardımcısına.</p>
		<p>“Başka yerlere mi diyorsun?” dedi. “Yani burada bulamadıkları işi Avrupa’da bulacaklarını mı sanıyorlar?”</p>
		<p>“Şimdi göç yönleri tersine döndü, efendim; yoksul insanlar artık Batı’ya değil, Doğu’ya, Afganistan’a, Pakistan’a, Rusya’ya gidiyorlar. Öyle anlaşılıyor ki oralarda iş olmasa da ot bulmak daha kolay. Aramızda yaşamayı sürdürenler de var kuşkusuz, ama toplum yaşamının dışında kalan insanlar bunlar.”</p>
		<p>Can Tezcan aykırı bir düş öyküsü dinler gibi, inanmadan, şaşkın şaşkın dinliyordu yardımcısını.</p>
		<p>“Nasıl yani?” diye sordu.</p>
		<p>“Nasılını siz benden daha iyi bilirsiniz, efendim,” diye sürdürdü Sabri Serin. “Öteki yoksulların, yani hâlâ iyi kötü bir işi ya da ufak bir emekli aylığı bulunanların, yani ananın, babanın, kardeşin sırtından.”</p>
		<p>“Bence biraz abartıyorsun, Sabri’ciğim. Gazeteler, televizyonlar bu tür durumların varlığından bile söz etmiyor.”</p>
		<p>“Evet, doğru, yönetimi ellerinde tutanlar böyle sorunlardan hoşlanmıyor, bilmezlikten gelmeyi yeğliyorlar. Gazeteler de artık sizin gençlik döneminizin gazeteleri değil, efendim.”</p>
		<p>“Ama, göründüğü kadarıyla, çevremizde herkes bolluk içinde yaşamakta, her gün tanık oluyoruz buna. Gökyüzünde mekikten geçilmiyor, bizim Temel New York’takileri bile sollayan gökdelenler dikiyor her yana, alıcısı da aramadığın kadar, kapısında kuyruğa giriyorlar.”</p>
		<p>“Çok doğru, efendim, ama bir yanda da ötekiler var, yani işsiz güçsüz dolaşanlar, bunların en büyük bölümü gün ışığında kentte sokağa bile çıkamıyor.”</p>
		<p>“İyi de bu zenginlik ortamında neden bir iş bulamasınlar ki?”</p>
		<p>Sabri Serin içini çekti.</p>
		<p>“Eski bir marksçı olarak beni şaşırtıyorsunuz, efendim,” dedi. “Her işe uygun makineler aramadığınız kadar, bu yüzden adam gereksinimi her geçen gün biraz daha azalıyor. Makineler geliştikçe, tepelerinde fazla adam istemez oldular; öte yandan, bu çok gelişmiş makinelere göre adam bulmak her geçen gün zorlaşıyor, öyle söylüyorlar.”</p>
		<p>“İyi de neden?”</p>
		<p>“Söylemiştim, efendim: en sıradan temizlik aygıtı belli bir bilgi birikimi gerektiriyor, en sıradan işi yaparken bile birkaç elektronik aygıt kullanmak gerekiyor. Kapıcısından çaycısına, bizim kuruluşta çalışan emekçilerin hepsinin yüksek okul diploması var. Örneğin şu kolluk güçleri için aldığımız adamların bir bölümü hukukçu, bir bölümü mühendis, büyük çoğunluğu da Özel Korumacılık Yüksek Okulu’ndan diplomalı.”</p>
		<p>“Diplomasızlar da doğaya sığınıyor, öyle mi?”</p>
		<p>Sabri Serin bir dakika soluklandı.</p>
		<p>“Diplomalıları da çok, efendim; ama, en kötüsü, doğa kuruyor, üzerindeki canlıları beslemesi her geçen yıl biraz daha zorlaşıyor,” dedi. “Neden derseniz, bugünün insanı her şeyden çok çöp üretiyor. Son yıllarda bir de moloz dağları eklendi bunlara, kentin içinde Temel beyin gökdelenleri yükselmekte, dışında da onlara yer açmak için oluşturduğu moloz dağları. Biliyorsunuz, şimdi moloz dağlarımız gerçek dağlarımıza yukarıdan bakmakta.”</p>
		<p>Can Tezcan hiç gülmedi.</p>
		<p>“Sen ozan olmalıymışsın,” dedi. “Peki, bu gidiş nasıl durdurulur sence? Bir çözüm görüyor musun?”</p>
		<p>Sabri Serin’in yüzünde alaycı bir anlatım belirdi.</p>
		<p>“Evet, bir çözüm var, efendim,” dedi, “Eninde sonunda kaçınılmaz olacak bir çözüm: mahkemeler için yapılanı yapmak.”</p>
		<p>“Yani?”</p>
		<p>“Yani sayıyı azaltmak, efendim.”</p>
		<p>“Ne demek istiyorsun sen? Doğumlar daha sıkı mı denetlenecek?”</p>
		<p>“İnsanları denetleyemeyenler doğumlarını nasıl denetlesin? Hayır, o iş çok zaman ister, hem de, bir bakıma, doğmuş olana dokunmamak gibi bir varsayım içerir, oysa günümüz toplumları ivedi sonuçlar istiyor. Kestirmeden gitmek gerekiyor. Amerika Birleşik Devletleri’nin doğal kaynakları bizimkilerden kat kat fazla; ancak orada bile gizliden gizliye birtakım işlemlere başlandığını, yani Vietnam’da, Irak’ta, İran’da, Suriye ve Libya’da yaptığını şimdi de kendi kıtasında yaptığı söyleniyor, ama saydığım ülkelerdeki gibi açıktan açığa değil. Belki onlar daha kolay yapar bunu, deneyimleri çok fazla, Kızılderililerle başlıyor. Ben geçen gün bir İngiliz gazetesinde Güney Amerika’nın kimi ülkelerinde bu sorunu halkın kendi eliyle çözmeye giriştiğini okudum.”</p>
		<p>“Nasıl yani?”</p>
		<p>“Nasıl olacak? En ufak bir suç işleyeni, örneğin bir ekmek çalmaya kalkanı dakikasında linç ederek.”</p>
		<p>“Sabri, oğlum, sen benimle dalga mı geçiyorsun? Nereden çıkarıyorsun bütün bunları? Ben neden bilmiyorum peki? Gül hanım neden bilmiyor? Temel Diker neden bilmiyor?”</p>
		<p>“Siz ve Gül hanım daha çok roman okuyorsunuz, efendim. Temel bey de gökdelenlerinden ve yaşlı düşmanından başka bir şey düşünmüyor.”</p>
		<p>“Ama Gül de, ben de her gün televizyon izliyoruz, gazete okuyoruz. Arada yabancı televizyonları da izliyoruz.”</p>
		<p>“Televizyonlar bu konulara hiç dokunmuyor, efendim; gazeteler de dokunmuyor, az önce de söylemiştim: dokunmalarına izin verilmiyor. Ama böyle bir sorun bulunduğu kesin, hem de günümüzün en büyük sorunu; bir biçimde çözülmesi gerekiyor.”</p>
		<p>“Korkunç bir şey bu senin söylediğin, böyle bir çözüm düşünebilmen daha da korkunç.”</p>
		<p>“Benim bunda bir günahım yok, efendim. Elimden gelse, engel olurdum. Ama, öyle anlaşılıyor ki güçlülerin gönlünde yatan bu, kendi yaşamlarını sürdürebilmek için bunu zorunlu görüyorlar.”</p>
		<p>“İyi de doğa ne oluyor, dostum, anamız diye bildiğimiz doğa? Çözümü onda, onun yeniden canlandırılmasında aramak gerekmez mi?”</p>
		<p>“Doğa çok fazla kurudu, efendim; üzerinde fazla kalın bir çöp tabakası oluştu, yeniden canlandırılmasının çok zor olduğunda herkes birleşiyor.”</p>
		<p>“Ama bilim hiçbir zaman bu denli ilerlememişti, bence doğayı yeniden canlandırmanın bir yolu bulunabilir.”</p>
		<p>“Söylediklerine göre, o iş bitmiş, efendim, artık çok geç. Dün babam bir zamanlar insanların denizde yüzdüklerini anlatıyordu, yeğenim bizimle dalga geçtiğini sandı.”</p>
		<p>“Haklısın, bizim gençliğimizde de denizde yüzmek dedelerin konuşmalarında geçerdi yalnızca. Gene de şaşırıp kalıyor insan, bütün bunlar nasıl oldu? Binlerce yüzyılın dünyası tek bir yüzyıldan da kısa bir sürede nasıl kurudu?”</p>
		<p>“Anamalcılar çok fazla ileri gittiler, efendim: ağırlığı doğanın en amansız düşmanlarına: makinelere verdiler. Doğadan ve insanlığın geri yanından soyutladılar kendilerini.”</p>
		<p>“Bu yanını bilmezdim senin: tıpkı bizim çılgın Rıza gibi konuşuyorsun.”</p>
		<p>“Rıza bey hep Marx’tan yola çıkar, efendim; siz dönüp dolaşıp Marx’a gelmek istersiniz, ben durduğum yerden çevreme bakıyorum yalnızca. Ama hepsi aynı kapıya çıkıyor: hiçbirimiz bu çöküşün önünde duramıyoruz; tam tersine, hepimiz bu korkunç gidişe katkıda bulunuyoruz.”</p>
		<p>“Nasıl?”</p>
		<p>“Size tek bir örnek vereyim, efendim: doğanın kurumasından yakınıyoruz hep, ama Temel beyi desteklemekten de geri durmuyoruz.”</p>
		<p>“Orada dur, Sabri’ciğim, Temel beyi ötekilerle karıştırma, o uyum, tutarlılık, birlik, eşbiçimlilik ister, Temel bey her şeyden önce bir düzen tutkunudur.”</p>
		<p>“Biliyorum, efendim, kendine özgü bir düzen tutkusu var, dünyanın gidişiyle yüzde yüz uyumlu bir düzen tutkusu. Bu yüzden doğaya katlanamıyor, koca kentte tek ağaç, tek çiçek istemiyor.”</p>
		<p>“Yani onu olumlu bir kişi olarak görmüyor musun?”</p>
		<p>“Göremiyorum, efendim; kitaplar geçtiğimiz yüzyılda hemşerilerinin İstanbul’u tanınmaz duruma getirdiklerini yazıyor, ama ben geçen yüzyılda İstanbul’un canına okumuş olanları kendisine yeğ tutarım. Onların yaptıkları hiç değilse zaman içinde bir çöküşe, bir bozulmaya tanıklık etmekle kalıyordu, her şeyi yerle bir etmiyordu.”</p>
		<p>Can Tezcan güldü.</p>
		<p>“Bu konuda haklısın, bizimki kalfa atalarına benzemez,” dedi. “Bizim Niyorklu’nun defterinde ne geçmiş var, ne gelecek, bir sonsuz şimdiki zamandır onunki, insana bir ölümsüzlük, en azından bir değişmezlik duygusu verecek bir şimdiki zaman, bir duruş. Ama bunca bozulmanın, bunca yozlaşmanın ardından en sonunda durabilmek de güzel.”</p>
		<p>“Bence bunlar sizin düşünceleriniz, efendim.”</p>
		<p>“Hayır, onun düşünceleri, ama Temel bey düşüncelerini sözle değil, eylemle dile getiren bir filozoftur, hep söylerim bunu.”</p>
		<p>“New York’a hayran olduğunu söylüyorlar, kendisi de söylüyor. Ama New York da görece eski bir kenttir, efendim, şu bizim yaşadığımız kentten çok daha eskidir bence. Neden derseniz, New York bile belli bir artsüremliliği yansıtırken...”</p>
		<p>“New York bizim Niyorklu için yalnızca bir çıkış noktası olmuştur, Sabri’ciğim; o şimdi kesinlikle eşsüremlilikte demirlemiş bir İstanbul istiyor.”</p>
		<p>“Tüyler ürpertici bir eşsüremlilik, ortada ne ağaç bırakıyor, ne ot, ne çiçek...”</p>
		<p>“Ama mikrop ve virüs de bırakmıyor. Kendisi de sık sık söyler, bilirsin, ‘Eski yapılar hemen ortadan kaldırılır da kent yalnızca gökdelenlerden oluşursa, çevrede seralar için geniş alanlar açılır, kitle daha sağlıklı bir yaşama kavuşur,’ der. Ona göre, her şeyin ölümcül mikroplar taşıdığı bu ortamda yer düzeyinden ne kadar uzaklaşırsak, yani ne kadar yukarı çıkarsak, o kadar güvende oluruz. Bence doğru bir çözüm bu,” dedi Can Tezcan, Sabri Serin’den herhangi bir yanıt gelmeyince de dalıp gitti bir süre, sonra gülümsemeye başladı, “Görüş sorunu,” diye söylendi, gözlerini yardımcısına dikti, “Peki, ben?” diye sordu. “Sanırım, benim hakkımda da çok iyi şeyler düşünmüyorsun, öyle değil mi, Sabri’ciğim? Bugün özel bir gün oldu. Hadi, söyle, hiç çekinme: benim hakkımda ne düşünüyorsun?”</p>
		<p>“Sizin hakkınızda mı, efendim?” diye kekeledi Sabri Serin, gözlerini başkanının gözlerinden gizlemeye çalışmadan, öyle durup düşündü bir süre. “Kendi hakkımda düşündüğümün daha kötüsünü düşünmüyorum sizin hakkınızda,” dedi.</p>
		<p>“Peki, Temel Diker’i savunan birinin yanında çalışmayı alçaltıcı bulmuyor musun?”</p>
		<p>“Bulmuyorum, efendim, kesinlikle bulmuyorum.”</p>
		<p>“Neden?”</p>
		<p>“Birincisi, sizin geçmişinizi ve gerçek düşüncenizi biliyorum; ikincisi, şu yaşadığımız dönemde herhangi bir iş bulabilmişsek, ona sımsıkı sarılmamız gerekiyor. Sizin beni işten çıkarmanız durumunda, yılkı adamlarına katılmam bile olanaklı. Kimse bana iş vermeyebilir. İş aslan ağzında, hele bizim meslekten olanlar için. Şu bizim özelleştirme sonunda, kim bilir kaç yargıç bu yazgıya katlanmak zorunda kalacak.”</p>
		<p>“Ama doğruluk?”</p>
		<p>“Öyle sanıyorum ki her çağın doğruları kendine göre oluyor, efendim. Bizim çağımızın doğrusu da saltık bencillik.”</p>
		<p>“Bir kitap da sen yazmalıydın bence.”</p>
		<p>“Çağımızın bir gerçeği de temel gerçeklerin söylenmemesi, efendim. Yoksa canına okurlar adamın. Bu durumda her birimiz kendi canımızı kurtarmaya çalışıyoruz. Kimi yılkı topluluklarının ölülerini gömmedikleri söyleniyor. Eskilerin dediği gibi her koyun...”</p>
		<p>“Bence o noktaya gelmedik daha. Ayrıca, ben insanların bu kadar yozlaşabileceklerini de düşünmüyorum. İnsanlığın bunca birikimi varken, bu dünyadan Sokrates, Marx ve Dostoyevski geçmişken, her şey o kadar da kötü olamaz,” dedi Can Tezcan, ama söylediklerinin doğruluğundan kendisi de kuşku duyar gibi görünüyordu.</p>
		<p>“Bana kalırsa, yozlaşma değil, başkalaşım söz konusu, efendim, ikisi arasında büyük fark var,” dedi Sabri Serin, sonra bir söyleyeceği daha varmış da söylemeyi göze alamıyormuş gibi patronuna baktı, “Efendim, taşradan gelen başvurulara bir göz atmaya zamanınız olacak mı?” diye sordu.</p>
		<p>Can Tezcan şaşırdı, kurumun işlerini tümden unutmuştu o sırada.</p>
		<p>“Taşradan gelen başvurular mı dedin? Ne başvuruları?” diye sordu.</p>
		<p>Sabri Serin şaşırdı.</p>
		<p>“Bölge mahkemeleri kurma konusundaki başvurular,” dedi.</p>
		<p>Can Tezcan yüzünün kızardığını sezinliyordu.</p>
		<p>“Şaşırtıcı gözlemlerinle beni her şeyden öylesine uzaklaştırdın ki başımıza aldığımız belayı bile unutturdun vallahi,” dedi. “Tamam, hemen gözden geçirelim.”</p>
		<p>Sabri Serin kalkıp odasına gitti, iki dakika sonra, koltuğunun altında oldukça kalın bir dosyayla geri döndü, kendilerine gelen başvurulara ve içerdikleri önerilere ilişkin saptamalarını her dosyanın başına iliştirilmiş kısa yazılardan okumaya girişti. Ülkenin değişik bölgelerinden gelen başvuruları yapan kişi ve kuruluşların hemen hepsi bölgelerinde yargı görevini en iyi ve en yansız biçimde kendilerinin yapabileceklerini, Türkiye Temel Hukuk Ortaklığı AŞ’ye en büyük kazancı da gene kendilerinin sağlayacaklarını kesinliyor, bu arada, önemli bir ön ödeme yapmaya da hazır olduklarını bildiriyorlardı. Kimileri rakam da belirtmişti. Ama işin en ilginç yanı başvuruların büyük bir bölümünün aynı elden çıkmış izlenimini uyandırmasıydı.</p>
		<p>Can Tezcan önce şaşırdı, sonra sinirlendi, sonra da sıkıldı.</p>
		<p>“Tamam, başım döndü, bugün bu kadarı yeter,” dedi, sanki tüm bu işleri başlatıp sonuçlandıran kendisi değildi. “Sabri’ciğim, senin başkanlığında üç dört kişilik bir kurul oluşturalım da iyice inceletelim bunları. Öyle anlaşılıyor ki bu adamlar aralarında örgütlenmişler, hepsi de yargıyı bir tecim nesnesi olarak görüyor. Bence çok yanlış bir şey bu.”</p>
		<p> “Artık her şey bir tecim nesnesi, efendim, ama burada tecimi de aşan bir şeyler var,” dedi Sabri Serin. “Nasıl bir kurul istiyorsunuz?”</p>
		<p>“Nasıl bir kurul olacak? Bu önerileri özenle inceleyerek başvuranların içtenliğine, dürüstlüğüne ve yeterliliğine karar verecek bir kurul, bizim avukat arkadaşlardan.”</p>
		<p>“Sizce yeterli mi, efendim?”</p>
		<p>“Sence değil mi?”</p>
		<p>“Bence başvuruda bulunan kişi ve kuruluşları bir de yerlerinde incelemek gerekir, efendim. Bana öyle geliyor ki kimilerinin bu denli yüksek rakamlar önermeleri bölgelerinde yargının patronu olarak yıllanmış düşmanlık ve uzlaşmazlıkları kendi çıkarları doğrultusunda sonuçlandırma ya da yargıyı kendi ellerinde tutarak bölgede herkesi baskı altına alma isteklerinden kaynaklanmakta, kendi küçük hesaplarını sırtlarını bize dayayarak görecekler. Yoksa bu kadar açmazlardı kesenin ağzını.”</p>
		<p>Can Tezcan bir kahkaha attı.</p>
		<p>“Sabri’ciğim, her zaman uyanıktın, ama şu son dönemlerde uyanıklığın doruğundasın: özel yargı sana ilaç gibi geldi,” dedi. “Neler de düşünüyorsun!”</p>
		<p>Sabri Serin’in yüzünde en ufak bir değişim olmadı.</p>
		<p>“Kuruluşun genel yazmanıyım, efendim, bunun için para alıyorum,” demekle yetindi.</p>
		<p>Can Tezcan bir kahkaha daha attı.</p>
		<p>“Herkes açıkartırmacıya dönüştü şu sıralarda, senin aylığını da artırmak, iki katına çıkarmak gerek, Sabri’ciğim,” dedi. Sonra birden yüzü değişiverdi. “Yoksa bu işe hiç bulaşmamalı mıydık? Bugün de başlangıçtaki gibi mi düşünüyorsun? Ne dersin, gerçekten kötü mü ettik?” diye sordu.</p>
		<p>“Olan oldu artık, efendim,” dedi Sabri Serin, sonra güldü, “En azından çok aykırı bir şey yapmadık. Fazla fazla yargıçları avukata, avukatları yargıca dönüştürüyoruz, buna küçük bir devrim diyebiliriz.”</p>
		<p>“Tasarının dolaylı sonucu bu, özellikle istemedik. Yanlış mı oldu diyorsun?”</p>
		<p>Sabri Serin güldü.</p>
		<p>“Hayır, efendim, olsa olsa birtakım küçük sakıncaları olur bu işin,” diye yanıtladı. “Örneğin, alışkanlık sonucu, yeni yargıç ille de bir yanı tutmak, yeni avukat yansız davranmak isteyebilir. Bu da bir yenilik sayılır.”</p>
		<p>Can Tezcan gene bir kahkaha attı.</p>
		<p>“Bakarsın, bundan da güzel sonuçlar doğar,” dedi. Sonra birden başbakanın özel kalem müdürüyle konuşurken önemli kişilerin yardımcılarının kendilerinden çok daha üstün olduklarını düşündüğünü anımsadı, gözlemin kendisi ve Sabri Serin için de geçerli olması gerektiğini düşündü, bir ağırlık, bir yorgunluk duydu. “Birlikte çözmemiz gereken başka bir şey var mıydı?” diye sordu.</p>
		<p>Sabri Serin bir an düşündü.</p>
		<p>“Pek bir şey yok, efendim,” dedi. “Yalnız şu özel güvenlik sorunumuz var; boyu bir seksenden aşağı, yaşı otuz ikiden yukarı olmayan elli altmış adam ve yaşı otuz ikiden yukarı, boyu bir yetmişten aşağı olmayan on iki hanım alıyoruz. Ücret konusunu arkadaşlarla kararlaştıracağız, ama olabildiğince düşük tutmak istiyoruz.”</p>
		<p>“Tamam, ama çok da cimri davranmayalım,” dedi Can Tezcan, ancak bu güvenlik sözcüğü üzerine çöken ağırlığı daha bir artırdı. İçini çekti, “Bir zamanlar güvenlik güçleriyle çatışıp dururduk, şimdi öncelikle kendi güvenlik güçlerimizi kuruyoruz,” diye ekledi.</p>
		<p>Sabri Serin güldü.</p>
		<p>“Yaşam böyle, efendim,” dedi. “Sizin o dönemlerinizi çok insandan dinledim; herhalde çok güzel günlerdi.”</p>
		<p>Can Tezcan başını önüne eğdi.</p>
		<p>“Öyleydi,” dedi. “O zamanlar gençtik.”</p>
		<p>“Ha, bir de Avrupa ve Anadolu yakalarındaki yapılarımızın denetimi var, efendim.”</p>
		<p>“Bunun için de bir kurul oluştur, Sabri’ciğim. Temel beyden de görüş al. Sonra sonuçları görüşürüz.”</p>
		<p>“Peki, efendim, size iyi günler dilerim.”</p>
		<p>“İyi günler, Sabri’ciğim.”</p>
		<p>Can Tezcan genel yazmanının çıktığı kapıya baktı bir süre, “Nelerle uğraşıyorum!” diye söylendi.</p>
		<p>Akşam, Sabri Serin’le konuşmalarını eşine de anlatmaktan kendini alamadı. Gül Tezcan onu böylesine yorgun ve yılgın görünce üzüldü, üzüntüsünü gizlemeye de çalışmadı, ama o bu özelleştirme girişimini ta başından beri benimseyememişti, zaman zaman kimi savlarını yerinde bulsa bile, inadına sinirlenmekten kendini alamıyordu. Bütün bunlar karşısında içini rahatlatacak bir kuram üretip üretmediğini sormaktan da alamadı kendini.</p>
		<p>Can Tezcan içini çekti.</p>
		<p>“Ben kuramlarımı hep halka dayandırırdım, bu nedenle hepsi aynı kapıya çıkardı, ama, bizim Sabri’ye bakılırsa, şimdi artık anamalcılar, kodamanlar var yalnızca, adamlar temel öğeyi, halkı çıkarmışlar aradan, halk elenmiş ya da dönüştürülmüş. Öyle ya, ölülerini bile gömmeyen yılkı adamlarına halk diyemeyiz herhalde. İçinde halk olmayan, sonunda halka varmayan bir kuram da benim kuramım olamaz.”</p>
		<p>“Halksız kuramlar Sabri beyin uzmanlık alanına mı giriyor?” diye sordu Gül hanım.</p>
		<p>Can Tezcan gene içini çekti.</p>
		<p>“Sabri kuram üretmiyor, bizim ayrımsayamadığımız durumları gözler önüne seriyor yalnızca; anlaşılan, kuramların da suyunu çektiği noktaya geldik, sevgilim,” dedi. “Ne olursa olsun, ben çok yorgunum, kafamın içi de karmakarışık,” diye ekledi.</p>
		<p>Gül hanım gülümsedi.</p>
		<p>“Belki de kuram üretemediğin için,” dedi.</p>
		<p>“Olabilir, ama gerçekten çok yorgunum,” dedi Can Tezcan. “Çok tuhaf bir yorgunluk bu benimki, bir isteksizlik. Bu işe büyük bir coşkuyla girişmiştim, şimdi beni korkutuyor, kafamın içi boşalmış gibi. Öyle sanıyorum ki şu yılkı adamlarının varlığını öğrenmemden sonra başladı bu, o gün bu gün bilmediğim bir gezegene, bir başka dünyaya düşmüş gibiyim, hatta bir başka insan olmuş gibi. Bizim sakallı filozof çocukların kanının anamala dönüştürülmesinden yakınıyordu, bugün bunu bile yapmıyorlar, onları dışlıyorlar yalnızca, gereksinim fazlası olarak...”</p>
		<p>“Benim varlığım, yüzüm, sözlerim de dağıtmıyor mu bu düşünceni? Karın hep aynı kadınken sen kendini nasıl bir başka insan gibi görebilirsin ki?”</p>
		<p>“Bilmiyorum, bilemiyorum, sevgilim, ama, evet, sen de başkası oluyorsun ister istemez; işin kötüsü, eskiden nasıl bir insan olduğumun, dünyaya ve insanlara nasıl baktığımın ayrımındayım; en kötüsü de bu ikilik ya da karşıtlık.”</p>
		<p>Gül Tezcan kocasının açıklamasını saçma, daha da kötüsü, abartmalı ve yapmacık buldu birden.</p>
		<p>“Ama en azından Niyorklu Temel’in sorununu çözdün herhalde,” dedi. “Arsasına kavuştu mu bari?”</p>
		<p>Can Tezcan güçlü bir akıma tutulmuş gibi titredi.</p>
		<p>“Hayır, yargıçla konuşmamdan bile söz etmedim ona,” dedi.</p>
		<p>“Unuttun mu?”</p>
		<p>“Hayır, unutmadım. Ama bir türlü söyleyemiyorum bunu ona. Sıkıntımın bir nedeni de bu belki: Niyorklu’ nun bu isteğini yerine getirmek tüm uğraş yaşamımı yadsımak olacakmış gibime geliyor.”</p>
		<p>“Sen yargıç değilsin, avukatsın; bir an önce bitir şu işi, bitir de rahatla.”</p>
		<p>Can Tezcan yerinden doğruluverdi birden, gözlerini eşinin gözlerine dikti.</p>
		<p>“Bunu sen mi söylüyorsun?” dedi, sonra başını önüne eğdi, “Yapamıyorum,” diye söylendi. “Belki de artık avukat olmadığım için. Elim kolum bağlı sanki. Bereket, Sabri var.”</p>
		<p>“O bu özelleştirme tasarısına karşı değil miydi?”</p>
		<p>“Başlangıçta kesinlikle karşıydı. Ama öyle bir dönemde yaşıyoruz ki bir tasarıya karşı olmak onu desteklemeye engel değil. Bu işe canla başla sarılan o şimdi. Bu işe inanmasa da işe inanıyor, işle düşünceyi birbirine karıştırmıyor.”</p>
		<p>“Peki, sen?”</p>
		<p>“Sanırım, ben karıştırıyorum, hele şu yargıçla konuştuğum günden beri. Bereket, Sabri her işe yetişiyor,” diye yanıtladı Can Tezcan, gene gözlerini yere dikti.</p>
		<p>Gül Tezcan her işe yetişen Sabri’yi neden bu işle de görevlendirmediğini soracaktı, ama kocasını daha fazla sıkıştırmaya yüreği elvermedi: başarının doruğunda, alabildiğine yıkılmış, yenilmiş görünüyordu, birden eski günlerdekini andıran bir sevgi dalgası yükseldi içinde, kolunu omzuna attı, yanağını yanağına yapıştırdı.</p>
		<p>“Artık geri dönemezsin, sevgilim,” dedi, “Öyle ya da böyle sürdüreceksin, seninki geçici bir zayıflık, bir duralama; bu arada bir doktora görünsen, çok iyi edersin bence.”</p>
		<p>Sonraki günler de Gül Tezcan’ı haklı çıkarır gibiydi: emekli öğretmenin evi bir saplantı olup çıkmıştı Can Tezcan için, Yıldız hanımın bir telefonu da Varol Korkmaz’ı ekledi bu bunalımına: nerdeyse her çeyrek saatte bir ikisinden biri kafasına takılıyor, birinin ardından öteki geliyordu. Ne birincisini odasından çıkarmayı başarabilmişti, ne ikincisini evinden çıkarmayı. Yargıç Halis beyle yaptığı telefon görüşmesini de hâlâ Temel Diker’e açmış değildi. Ancak, 17 ağustos 2073 saat 9.45’te “Bugün akşama kadar şu ev konusunda bir şeyler yapmazsam, tabansızın tekiyim,” dedi. Varol’a ilişkin bir karar vermesine zaman kalmadan, yüzünde tuhaf bir gülümseme, Sabri Serin odasına girdiğinde, nerdeyse inanmıştı buna. “Buyur, Sabri’ciğim, gel, otur şöyle,” diyerek yer gösterdi.</p>
		<p>Ama Sabri Serin oturmadı.</p>
		<p>“Sizi bir yere götüreceğim, efendim; korkmayın, gidip gelmemiz en fazla yarım saatinizi alır,” dedi.</p>
		<p>“Nereye götüreceksin peki beni?”</p>
		<p>“İzin verin de söylemeyeyim, efendim: bu bir şaşırtı.”</p>
		<p>Son günlerde bayağı artan içli dışlılıklarının da etkisiyle, Can Tezcan hiç direnmeden kalktı. Birlikte asansöre bindiler. Asansör spor salonlarının bulunduğu katta durup da Sabri Serin kapıyı açarak “Buyurun, efendim,” deyince, biraz şaşırdı.</p>
		<p>“Burada ne işimiz var? Spor mu yapacağız?” diye sordu.</p>
		<p>Sabri Serin gülümsemedi bile.</p>
		<p>“Şimdi göreceksiniz, efendim,” diye yanıtladı, hemen arkasından da Salon G’nin kapısını açıp “Buyurun!” dedi.</p>
		<p>Can Tezcan kapıdan içeri girer girmez çok gür ve çok sert bir ses duyuldu: “Dikkat!” Sonra, ortada bilimkurgu filmlerini düşündürten lacivert üniformaları mor yakalı, parlak sarı düğmeli, belleri tabancalı ve kendileri çok uzun boylu on, on beş kadınla elli, altmış adamın üçlü bir sıra oluşturmuş durumda öylece dikildiklerini gördü. Gene bu adamlar gibi giyinmiş ve bu adamlar gibi uzun bir adam topuklarını birbirine vurup tam bir asker selamı vererek “Temel Hukuk Güvenlik Birliği görüşlerinize hazırdır, başkanım!” diye haykırdı. Can Tezcan Sabri Serin’in şaşırtısının ne olduğunu ancak o zaman anladı. “Olur şey değil, bu kadar kısa bir sürede!” dedi içinden. Aynı anda, askerlik günlerini anımsadı, elinde olmadan gülümsedi, hazırolda bekleyen adamlara doğru ilerledi, askerce durdu, “Merhaba, arkadaşlar!” dedi yüksek sesle. Güvenlik görevlileri var güçleriyle “Sağ ol!” diye haykırdılar.</p>
		<p>“Nasılsınız?”</p>
		<p>“Sağ ol!”</p>
		<p>“Siz de sağ olun. Rahat!”</p>
		<p>Güvenlik güçlerinin başının elini sıktı, bir kez daha, öncü diye bilinen kişilerin yardımcılarının kendilerinden daha akıllı ve daha becerikli olduğunu düşündü, iki adım gerisinde kendisini bekleyen Sabri Serin’in yanına geldi.</p>
		<p>“Olur şey değil!” dedi. “Bu işi bu kadar sürede nasıl becerdin?”</p>
		<p>“Bundan kolay bir şey olamaz, efendim: tek bir ilan yetti. İstesek, sayılarını birkaç bine de çıkarabilirdik,” dedi Sabri Serin, birlik ve görevlilere ilişkin bir isteği ya da sorusu bulunup bulunmadığını sordu. Bulunmadığını öğrenince, gidebileceklerini belirtti. Komutan adamlarını hazırola geçirdi o zaman, sonra başkanı bir kez daha selamlayarak uygun adımlarla kapıya doğru yürüttü. Sabri Serin arkalarından bakarak gülümsüyordu, “Yirmi bir mühendis, on altı hukukçu, dört hekim, üç toplumbilimci, üç felsefeci var içlerinde, hepsi de aynı zamanda Özel Koruma Yüksek Okulu diplomalı,” dedi.</p>
		<p>Can Tezcan havaya iyi uymuştu, gene de şaşkınlık içindeydi. Birden Cüneyt Ender’in ilk özelleştirme yazısındaki bir tümceyi anımsayarak gülümsedi: “Özelleştirilmiş yargı sivil yargıdır.” Ancak gülümseme nedenini genel yazmanına açıklamadı.</p>
		<p>“Çok iyi, çok güzel, üniforma ve silahlar da bayağı etkileyici,” dedi, “Görenler ülkede adaletin sağlam ellerde olduğunu düşünecekler, ama bu güvenlik görevlileri neden bu kadar uzun?”</p>
		<p>“Unuttunuz mu, efendim? Genel Kurul böyle karar almıştı,” dedi Sabri Serin.</p>
		<p>Can Tezcan elini Sabri Serin’in omzuna koydu.</p>
		<p>“Evet, böyle karar almıştı,” diye doğruladı. “Ama bizim korsan gösterilerimizde arkamıza uzun boylu bir polis düştü mü içimiz rahatlayıverirdi: yakalanmayacağımızı bilirdik artık. Uzunun kısayı yakalayamaması doğaya aykırı gibi görünür, ama aykırı olan tersidir.”</p>
		<p>“Bunu bilmiyordum, efendim,” dedi Sabri Serin.</p>
		<p>Can Tezcan yardımcısının sırtını okşadı.</p>
		<p>“Öğrendin işte,” dedi, sonra birden gülmeye başladı. “Her neyse, önce koruma birliğimizi kurarak iyi bir başlangıç yaptık, bu arada adalet anlayışımızın bir göstergesini sunduk,” dedi.</p>
		<p>Kafasında gençlik günlerinin anılarıyla odasına döndü. Bu anıların etkisiyle olacak, nicedir yapmadığı bir şey yaptı: İnci’nin yanaklarını öptü. Sonra, sağ elinin işaretparmağının ucunu İnci’nin sol göğsünün dışarıdan da belli olan ucuna bastırdı.</p>
		<p>“Bana Temel Diker’i bul,” dedi.</p>
	</div>
</body>
</html>