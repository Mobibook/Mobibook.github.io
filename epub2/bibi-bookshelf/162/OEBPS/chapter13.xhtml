<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gökdelen</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="chapter-container html5_section">
		<h1 class="chapter-header">XIII</h1>
		<p>Sabri Serin elindeki kâğıtları usulca masanın üstüne bıraktı, hiçbir şey söylemeden oturdu, gözlerini Can Tezcan’a dikti. O da kâğıtları okuduğu sürece hep kendisine bakmış, yüzünden, gözlerinden, devinilerinden tepkisini çıkarmaya çalışmıştı. Buna gereksinimi yoktu gerçekte: böyle bir durumda, kendisininkinden farklı bir tepki göstermeyeceğini bilirdi. Gene de kendi ağzından duymak istedi.</p>
		<p>“Ne diyorsun, Sabri’ciğim?” diye sordu.</p>
		<p>Sabri Serin, yüzünde korkunç bir yıkılmışlık anlatımı, sorusunu anlamamış gibi, şaşkın şaşkın baktı başkanına.</p>
		<p>Can Tezcan gülümsemeye çalıştı.</p>
		<p>“Evet, Sabri’ciğim, ne diyorsun?” diye üsteledi.</p>
		<p>Sabri Serin konuşacak gücü kalmamış ya da verilecek yanıtı yokmuş gibi bakıyordu hep. En sonunda derin bir soluk aldı.</p>
		<p>“En kolay yolu bulmuşlar,” dedi.</p>
		<p>“En kolay mı dedin?” diye atıldı Can Tezcan. “En kolay olur mu? Bu denli dolambaçlı, bu denli dolaştırmalı bir iş...”</p>
		<p>“Neden dolambaçlı olsun ki, efendim?”</p>
		<p>“Bunca adamdan imza toplamak kolay mı sence? Bunca kişiyle görüşüp onları kendi dediğine getirmek kolay mı? Hele bu adamların daha 17 temmuzda beni oybirliğiyle başkan seçtikleri düşünülünce. Haksız mıyım?”</p>
		<p>“Haklısınız, efendim, en azından tutarlılık açısından.”</p>
		<p>“Bir sayar mısın şunları: bakalım, kaç kişi imzalamış?”</p>
		<p>Sabri Serin az önce okuduğu belgeyi alıp altındaki imzaları saydı.</p>
		<p>“Tam altmış yedi imza, efendim,” dedi.</p>
		<p>Can Tezcan kısa bir süre düşündü, sonra içini çekti.</p>
		<p>“Evet, altmış yedi,” diye onayladı. “Altmış yedi, yani ben de içinde olmak üzere tüm paydaşların yaklaşık yüzde doksanı. Bu kadar adamın bu kadar çabuk pes etmesini beklemezdim doğrusu.”</p>
		<p>Sabri Serin yumruklarını sıktı.</p>
		<p>“Bana kalırsa, burada pes etmek söz konusu olmamıştır, efendim,” dedi. “Bunun çok kolay olacağından kuşkusu yoktu adamların. Bizim ortakların Mevlüt Doğan’ın ya da herhangi bir başbakanın istemi karşısında direnemeyeceklerini deneyimleriyle biliyorlardı. Sanırım, paydaşlarımız düşünmeye bile gereksinim duymadan, daha söylenir söylenmez bastılar imzayı. Ben, daha işin başında, bu adamlar bizim yumuşak karnımız olacak dememiş miydim?”</p>
		<p>“Evet, demiştin, ben de para babalarından hiçbir zaman iyi şeyler beklemedim, ama bu kadar çabuk boyun eğeceklerini de sanmazdım doğrusu, içlerinden birçoğunun avukatlığını yapmıştım, beni tanımaları gerekirdi,” dedi Can Tezcan, başını önüne eğdi.</p>
		<p>Sabri Serin gülümsemeye çalıştı.</p>
		<p>“Belki de avukatlığınızdan daha çok yararlanacaklarını düşündüler, efendim,” dedi.</p>
		<p>“Geç bakalım dalganı!” diye yanıtladı Can Tezcan. “Belki en doğrusu böyle büyük işlere kalkışmaktansa, onların avukatlığını yapmayı sürdürmekti, para babalarını savunarak cebimizi doldurmaya bakmaktı yani. Ne yaparsın, toplum böyle, çelişkiden çelişkiye sürüklüyor insanı.”</p>
		<p>Sabri Serin ağladı ağlayacaktı.</p>
		<p>“Bağışlayın, efendim: istemeden soğuk bir şaka yaptım, sizi iğnelemek usumun ucundan bile geçmez, hele böyle bir durumda,” dedi.</p>
		<p>Can Tezcan gülümsemeye çalıştı.</p>
		<p>“Aldırma, takma kafanı, Sabri’ciğim, dalga da geçsen, haksız sayılmazsın. Yenildik işte, bunca yanlış arasında doğruculuğumuz tuttuğu ve ödün vermediğimiz için yenildik,” diye yanıtladı. “Yenildik, bu arada zavallı Rıza’nın da yeniden tekkeye düşmesine neden olduk. İstersen, bir daha okuyalım, adamlar çok güzel özetlemişler olayı: ‘Can Tezcan’ın güvenlik güçlerince aranmakta olan toplum düşmanı bir sanığı günlerce evinde saklamış olması, yalnızca genel başkan Can Tezcan’ın kendisini değil, Türkiye Temel Hukuk Ortaklığı AŞ’yi de kamuoyu önünde kuşkulu bir duruma düşürmüş bulunmaktadır. Bu nedenle en kısa sürede olağanüstü bir genel kurul toplantısı düzenlenip seçim de içinde olmak üzere her türlü yasal yol denenerek kurumun saygınlık ve güvenilirliğine yeniden kavuşturulmasını dileriz.’ Şimdi tüm sorun bu. Böyle bir ortamda hiç kimse kalkıp da ‘O suçlu kim? O mu doğruyu söylüyor, yoksa onun saldırdığı düzen mi? Gerçekten bir saklama mı söz konusu, yoksa bir rastlantı ya da bir tuzak mı?’ diye sormaz.”</p>
		<p>“Ama Rıza beye yüklenen suçların başında sizi ve sizin öncülük ettiğiniz yeni yargı düzenini aşağılamak var, efendim.”</p>
		<p>“Olabilir, bugüne dek uygulandığı biçimiyle adalet böyle işliyor. Bir başka bağlamda sanık sandalyesine Rıza’yı suçlayanlar oturtulabilirdi.”</p>
		<p>Sabri Serin dişlerini sıkıyor, ellerini ovuşturup duruyordu.</p>
		<p>“Ama ortam bu ortam, bağlam bu bağlam, efendim, ve bunca emek boşa gitti,” dedi, sonra, gözleri yerde, “Sanırım, olacağı da buydu,” diye ekledi.</p>
		<p>“Peki, neden?”</p>
		<p>“Siz hiç mi hiç güvenilmeyecek, üstelik size olmasa da dünya görüşünüze yüzde yüz karşıt, hatta düşman bir çevrenin ağır toplarıyla işbirliği yaparak daha iyi bir yargı düzeni kurmaya kalktınız.”</p>
		<p>“Evet, şu geldiğimiz noktadan bakılınca, yorumun yüzde yüz doğru. Sen haklısın, başından beri de haklıydın, Sabri’ciğim. Yanlışımız inançlarımızın doğruluğunu bir kez daha kanıtladı böylece.”</p>
		<p>“Ne olursa olsun, bir işe girişip de istediği gibi bitirememek korkunç bir şey, efendim.”</p>
		<p>Can Tezcan gözlerini tavana dikerek düşüncelere daldı bir süre, sonra birden yardımcısına döndü.</p>
		<p>“Haklısın, bir işe girişip de bitirememek hoş bir şey değil, Sabri’ciğim,” dedi. “Ama neyin ne zaman, nerede, nasıl biteceğini önceden bilemeyiz, önemli olan sürdürmek, yani gidebileceğimiz yere kadar gitmek, biz de öyle yapacağız.”</p>
		<p>Sabri Serin şaşırdı.</p>
		<p>“Gidebileceğimiz yer... Bundan böyle gidebileceğimiz yer neresi olabilir ki, efendim?” diye kekeledi. “İmza sayısı ortada olduğuna göre...”</p>
		<p>“Olabilir, ama ben gidebildiğim yere kadar giderim,” dedi Can Tezcan, sesi birden güçlü ve kararlı bir insanın sesi oluvermişti. Tam o anda Sabri Serin’in kendisine şaşkınlıkla baktığını gördü, elinde olmadan gülümsedi. “Evet, dostum, ben gidebileceğim yere kadar giderim,” diye yineledi.</p>
		<p>“Yargının bizim yönetimimize geçmesine on üç gün var daha, genel kurulu da en geç yirmi bir gün sonra toplamak zorundayız,” diye yanıtladı Sabri Serin. “Yani biz atamalarımızı en erken 3 ekimde yapacağız, 11 ekimde de genel kurul toplanacak.</p>
		<p>“İyi ya, biz de elimizi çabuk tutalım, bir gün bile geciktirmeden oluşturalım mahkemelerimizi,” dedi Can Tezcan, kararlı mı kararlıydı sesi.</p>
		<p>Sabri Serin önüne bakıyordu, yanıt vermedi. Can Tezcan, yüzünde tuhaf bir gülümseme, parmağıyla masayı tıkırdattı.</p>
		<p>“Neden sustun, Sabri’ciğim? Böylesi yanlış mı olur?” diye sordu.</p>
		<p>“Bir an atayacağımız yargıçların sonunu düşündüm de ondan sustum, efendim,” dedi Sabri Serin, içini çekti. “Biz atadık diye en kısa sürede hesabını görürler adamların.”</p>
		<p>Can Tezcan başını önüne eğerek düşündü bir süre, sonra gözlerini yardımcısının gözlerine dikti.</p>
		<p>“Biz gene de hiçbir şey olmayacakmış gibi yapalım işimizi,” dedi kararlı bir sesle, sonra tuhaf bir biçimde gülümsemeye başladı. “Bizim atamayı düşündüğümüz yargıçlar aç kalacaktır diyorsan, tersini yapalım o zaman: onlara yakın bilinen adamları atayalım, bizim yerimizi alacak olanlar da onları, yani Mevlüt’ün adamlarını sepetlesinler.”</p>
		<p>Sabri Serin patronunun birdenbire en iyi savunmalarını yaptığı dakikalardaki havasına büründüğünü düşündü, içinde bir yerler sızladı. Gene de kararından caydırmaya çalıştı onu.</p>
		<p>“Efendim, biliyorsunuz, on bir kişilik yönetim kurulumuzdan beşinin genel kurul ve yeni seçim önerisinde imzası var. Sizinle beni saymazsak dört kişi kalıyor geriye. Bu dört kişiden biri onlara katıldı mı tüm çabalarımız boşa gidecek demektir,” dedi, sonra gözlerini tavana dikti, “Ayrıca, dördünün de onların yanına geçmesi büyük olasılık: değer mi bunca yorgunluğa?” diye ekledi.</p>
		<p>Can Tezcan’ın yüzünde acı bir gülümseme belirdi.</p>
		<p>“Görevde kaldığımız sürece gerektiği gibi yapalım işimizi, bize böylesi yakışır,” dedi.</p>
		<p>“Peki, efendim, nasıl isterseniz,” dedi Sabri Serin, başını önüne eğdi.</p>
		<p>“Arkadaşlar geceyi gündüze katıp çalışsınlar, en azından İstanbul, Ankara, İzmir mahkemelerinin kuruluşu üç aşağı beş yukarı imzaya hazır duruma getirilsin.”</p>
		<p>“Peki, efendim.”</p>
		<p>“Biz de son bir denetleme yapıp hemen sonuçlandıralım bu çalışmaları. Böylece can sıkıcı varsayımlarla zaman yitirmekten de kurtulmuş oluruz. Tamam mı?”</p>
		<p>“Tamam, efendim, böyle yapalım,” dedi Sabri Serin.</p>
		<p>“Tamam, efendim, böyle yapalım,” demesinden yirmi dakika sonra da arkadaşlarıyla başvurular üzerinde çalışmaya başladı. Sabahın dördünde yalnızca İstanbul, Ankara, İzmir mahkemelerinin değil, Adana, Trabzon, Diyarbakır mahkemelerinin yargıçları da belirlenmişti. Can Tezcan, dosyaları özenle gözden geçirdikten sonra, “İşte olmuş! Bence çok sıkı bir takım kurmuşsunuz!” dedi, ama, aynı anda, Sabri Serin’in kaygıyla kendisine bakmakta olduğunu gördü.</p>
		<p>“Sabri’ciğim, sen gene neye taktın kafayı?” diye sordu. “Şimdi de kendi hazırladığın atamaları mı beğenmiyorsun?”</p>
		<p>Sabri Serin umutsuz bir çocuk gibi boynunu büktü.</p>
		<p>“İçimde bir kaygı var gene, efendim,” dedi. “Bilirsiniz, özel mahkemeleri ve özel yargıçları bir yana bırakacak olursak, bu ülkede her şeye karşın en iyi işleyen yargıdır öteden beri; yasalar elverse, daha da iyi işler. Bu nedenle çevremizde ikide bir ‘Türkiye’de yargıçlar var!’ denildiğini duyarız. Korkarım ki bu söz unutulacak yakında.”</p>
		<p>“Bunu da nerden çıkardın?”</p>
		<p>“Biz en güvenilir yargıçları şu atama dizelgelerinde topladık. Adamlar tüm bu yargıçları bizim seçtiklerimiz diye dışarıda bırakırlarsa, ‘Türkiye’de yargıçlar var!’ demek zor olacak. Diyeceğim, hiç de böyle bir amacımız yokken, adalete son yumruğu biz indirmiş olacağız.”</p>
		<p>Can Tezcan, çenesi yumruğuna dayalı, gözleri tavana dikili, hiçbir şey söylemeden, nerdeyse soluk bile almadan düşündü bir süre, sonra gene Sabri Serin’e dikti gözlerini.</p>
		<p>“Hayır, dostum, yanılıyorsun,” dedi güvenli bir sesle. “Hayır, bence insan doğasına güvenmek gerekir, insanların başkaldırı yetisine güvenmek gerekir. Biliyorum, çoğu zaman, hem de hemen her yerde, haksızlık egemendir, doğal gibi, doğruluk gibi, haklılık gibi göründüğü de çok olur. ‘Bu böyledir, böyle gelmiş, böyle gider: yapılacak hiçbir şey yok!’ der insanlar. Sonra bir yerlerden bir dip dalgası gelir, önünde ne varsa yerle bir etmeye başlar, adaletin ucu görünür, insanlar ‘Bu böyle süremez!’ derler ve bu böyle sürmez artık. İnsanların başkaldırı yetisinden umudu kesmemek gerekir. ”</p>
		<p>Sabri Serin pek de inanmış gibi görünmedi.</p>
		<p>“Çok güzel konuşuyorsunuz, efendim, ama bence fazla iyimsersiniz,” diye yanıtladı. “Benim görüşümü sorarsanız, adalet güçlülerin ayrıcalığıdır. Güçsüzler adaleti pek bilmezler genellikle, bilseler bile kendilerini de kapsayacağına, daha doğrusu, kendileri için de işleyebileceğine inanmazlar hiçbir zaman. Bu nedenle, kendi aralarında da boşverirler ona, doğa yasalarıyla yetinirler. Yılkı adamları konusunda söylenenleri düşünüyorum da...”</p>
		<p> Can Tezcan bir süre duraladı, sonra yapay bir biçimde öksürdü, sonra gözlerini Sabri Serin’in gözlerine dikti.</p>
		<p>“Biz gene de atama istemimizi sunalım paşalarımıza, kurulda seçim isteyenlerin çoğunlukta olması atama isteğimizi geri çevirmelerini gerektirmez,” dedi. “O iş başka, bu iş başka.”</p>
		<p>Sabri Serin başını önüne eğdi.</p>
		<p>“Peki, sunalım, efendim,” dedi. “Ama ben bu konuda hiç de iyimser değilim.”</p>
		<p>“Biz görevimizi yapalım, gerisi onların sorunu,” diye yanıtladı Can Tezcan, elini Sabri Serin’in omzuna koydu.</p>
		<p>Ama o önüne bakmayı sürdürüyordu.</p>
		<p>“Belki de siz haklısınız, efendim,” dedi, “Ama ben geri çevireceklerinden kuşku duymuyorum. Tartışmayacaklar bile.”</p>
		<p>Sonuç tam korktuğu gibi oldu: kendisi ve genç bir üye dışında hiç kimse onaylamadı atama dizelgesini. Birkaç gün içinde yeni bir yönetim kurulu oluşturma olasılığı bulunduğuna göre, çoğunluk atamayı bu kurulun yapmasının daha doğru olacağı konusunda birleşti. Bir üye de genel başkanın hem bunu düşünememiş olmasına çok şaşırdığını söyledi, hem de böyle bir günde yönetim kuruluna gelmemesini oldukça aşağılayıcı sözlerle eleştirdi, sonra da “Sayın genel başkanımız bu işi bu denli önemsiyorsa, neden toplantımıza gelip açıklamıyor görüşünü?” diye de bitirdi.</p>
		<p>Can Tezcan gülümseyerek dinledi anlatılanı, sonra, yardımcısı ayrıntılara girmeye yönelir gibi olunca, “Anladım, Sabri’ciğim, oradaymış gibi görüyorum her şeyi, kendini yormana değmez,” dedi. “Önceden kestirmem gerekirdi olacakları: alma zalimin ahını, çıkar aheste aheste. Sen yalnız şunu söyle bana: bizim Niyorklu bu konuda herhangi bir görüş belirtti mi?” diye sordu. Niyorklu’nun toplantıda hiç ağzını açmadığını öğrenince de gülümsemekle yetindi, ama atamaları benimseyen tek üyenin kim olduğunu öğrenmemeyi yeğledi, “Hiç bilmemek daha iyi; böylece karşı çıkanları da bilmemiş olurum,” diyerek kapattı konuyu.</p>
		<p>Bundan sonra, kuruluşu için bunca savaşım verdiği TTHO AŞ’yi nerdeyse tümüyle çıkardı düşüncelerinden, Gül Tezcan ya da başka bir yakını sözü buraya getirmeyi denediği zaman da hemen değiştirdi konuyu. Bununla birlikte, hiçbir zaman çok üzülmüş, çok yıkılmış gibi görünmedi. 11 ekim 2073 sabahı evden çıkmak üzere çantasını alıp kapıya yöneldiğinde, Gül Tezcan, yüzünde kaygılı bir gülümseme, nereye gittiğini sorunca da “55. sokak C-54 numaraya. Unuttun mu? Saat 16’da Genel Kurul toplantısı var,” dedi. Gül Tezcan ileriye atıldı o zaman, sımsıkı sarılıp yanaklarını öptü.</p>
		<p>“Unutmuşum, beni bağışla, sevgilim,” diye hıçkırdı. “Bağışla beni.”</p>
		<p>O da karısını öptü, parmağının ucuyla kirpiklerindeki damlaları sildi.</p>
		<p>“Hoşçakal, sevgilim; benim için hiç kaygılanma,” deyip kapıya yöneldi.</p>
		<p>Saat 16.05’te Genel Kurul toplantısını açtı. Kısa bir açış konuşması yaptı. Hemen arkasından, oturum başkanı ve yardımcılarının seçimine geçti. Sonuç alınır alınmaz oturum başkanını kürsüye çağırdı. Dingin bir yüzle elini sıkarak kutladı adamı, az önce kendisinin oturmakta olduğu koltuğu gösterdi, “Buyurun, efendim,” dedi, sonra, hiç acele etmeden, belki yalnızca dinginliğinin etkisiyle kopan alkışlar ve tek bir köşeden gelen “Gitme! Gitme! Gitme!” sesleri arasında, dosdoğru önüne bakarak, ağır ağır kapıya doğru yürüdü.</p>
		<p>Onun kapıya varmasına birkaç adım kala, Temel Diker birdenbire yerinden fırlayarak arkasından koşmaya başladı, kapıdan çıktığı anda kolundan yakalayıverdi.</p>
		<p>“Nereye kaçıyorsun? Toplantı yeni başlıyor daha! Kendini savunmayacak mısın? Adaylığını koymayacak mısın?” dedi. Aynı anda, Can Tezcan’ın hiçbir şey söylemeden, kolunu kurtarmaya da çalışmadan, gizemli bir biçimde gülümseyerek kendisine bakmakta olduğunu ayrımsadı, tepeden tırnağa titredi. “O yazıyı imzalamak zorundaydım,” diye sürdürdü. “Biliyorum, sana çok şey borçluyum, ama işlerimi sürdürebilmem için bunu yapmak zorundaydım. Hem de nasıl olsa gene senin kazanacağına inanıyordum, hâlâ da inanıyorum. Çok insanla konuştum, geri dönüp ‘Ben de adayım!’ demen yeter.”</p>
		<p>Can Tezcan, yüzünde hep aynı gülümseme, hiç sesini çıkarmadan dinliyordu.</p>
		<p>“Anlıyorum, açıklama yapmana da, özür dilemene de gerek yok, dostum,” dedi, sonra kolunu kurtarıp gitmek istedi.</p>
		<p>Niyorklu Temel bu kez de öbür kolunu da yakaladı.</p>
		<p>“Senden yüz çevirdiğimi sanma,” diye üsteledi. “Her zorlukta beni gene yanında bulacağından da kuşkun olmasın. Ben Tezcan Avukatlık Kurumu’nu bırakmam. Sen de biliyorsun ki...” Birden sustu: Can Tezcan söylediklerini dinlemiyordu. Ellerini omuzlarına bastırdı. “Tezcan Avukatlık Kurumu duruyor, ayrıca, her şey bitmedi, sen bir numaralı adaysın, elinle kurduğun kurumu bırakamazsın!” diyerek kolundan çekmeye başladı.</p>
		<p>Can Tezcan bir kez daha kolunu kurtarmayı denedi.</p>
		<p>“Hayır, Temel’ciğim, tüm üyeler istese de ben bu işte yokum,” dedi. “Burada çalışamam artık, güvenimi yitirdim bir kez.”</p>
		<p>“Hiç değilse yönetim kuruluna girsen?... Hemen gidip önereyim mi?”</p>
		<p>“Sakın yapma!”</p>
		<p>“Gerçekten istemiyor musun?”</p>
		<p>“İstemiyorum.”</p>
		<p>“Konuşmaları ve sonuçları da merak etmiyor musun?”</p>
		<p>“Etmiyorum, gerçekten etmiyorum. Hadi, bana eyvallah,” dedi Can Tezcan, çıkış kapısına yöneldi.</p>
		<p>Niyorklu gene koluna yapıştı.</p>
		<p>“Benden istediğin hiçbir şey yok mu?” diye sordu.</p>
		<p>Can Tezcan bir süre düşündü, sonra gizemli bir biçimde gülümsedi.</p>
		<p>“Evet, var, Temel’ciğim,” dedi.</p>
		<p>Niyorklu’nun gözleri sevinçle parladı.</p>
		<p>“Hemen söyle!”</p>
		<p>“Sokaklara numara vermekten vazgeç. Ad koy, daha iyi!”</p>
		<p>“Peki, neden?”</p>
		<p>“Cihangir’de bir sokak Nokta Hanım sokağı olur, bir sokak da Rahmetli Hikmet Bey Sokağı.”</p>
		<p>Niyorklu öyle dikilip kaldı bir süre, gözleri dumanlandı, sonra omuz silkti.</p>
		<p>“Çok iyi düşünmüşsün, Can baba, ama benim için ilkeler daha önemli,” dedi.</p>
		<p>“Karar senin, hadi, bana eyvallah,” diye yanıtladı Can Tezcan, dostunun elini sıkıp çıkış kapısına doğru yürüdü, tam çıkmak üzereyken dönüp geriye baktı, Niyorklu’nun, hep aynı yerde, gözleriyle kendisini izlediğini gördü. Birden, hızlı adımlarla yanına gitti. “Birinci isteğimi geri çevirdin, bakalım ikinci isteğimi de geri çevirecek misin?” dedi.</p>
		<p>“Yapabileceğim bir şeyse, elbette yaparım,” dedi Niyorklu.</p>
		<p>“O zaman, söylüyorum: benim ortaklıktaki paylarımı alır mısın?” diye sordu.</p>
		<p>Niyorklu düşünmedi bile.</p>
		<p>“Ben ayrılmanı istemem, ama ille de elden çıkarmak istersen, alırım elbette, alacağımdan değil, sen istediğin için alırım,” diye yanıtladı.</p>
		<p>“Oldu o zaman, değerlerinin yarısına bırakıyorum sana,” dedi Can Tezcan.</p>
		<p>Niyorklu gülümsedi.</p>
		<p>“Ben fırsatçı değilim, değeri neyse, ona alırım,” dedi, dostunun koluna girdi. “Gerçekten bu kadar koptun mu bu işten? Seçim sonuçlarını da merak etmiyor musun?” diye sordu.</p>
		<p>“Hayır, etmiyorum,” dedi Can Tezcan. “Ayrıca, Sabri içerde, o bana her şeyi aktarır.”</p>
		<p>Sabri Serin başkanına her şeyi aktarma görevini ancak ertesi gün, yani 12 ekim 2073 günü öğleye doğru yerine getirebildi: hem çok fazla kişi söz almış, hem de konuşmalar gereğinden fazla uzun tutulmuştu. Ama söz alanların nerdeyse yarısı kurucu başkan Can Tezcan’ın yargıyı özelleştirme ve TTHO AŞ’yi kurma çabalarında ortaya koyduğu bilgi ve becerisini övmüşler, yeni yönetim kurulu seçiminde adaylık önerilerini geri çevirmesini üzüntüyle karşıladıklarını belirtmişlerdi. Bu arada kurucu başkanın evinde ünlü bir sanığın yakalanmasının kusursuz biçimde hazırlanmış bir tuzak olabileceği konusunda kuşkularını belirtenler bile çıkmıştı. Adaylığını koymamış olmasına karşın, kendisine yirmiye yakın oy çıkması da hakkında konuşan üyelerin sözlerinde içten olduklarının açık bir belirtisi sayılırdı.</p>
		<p>“Peki, seçilenler?” dedi Can Tezcan.</p>
		<p>Sabri Serin çantasından bir kâğıt çıkarıp eski başkanına uzattı. O da şöyle bir baktıktan sonra önündeki sehpaya bıraktı.</p>
		<p>“Güzel, çok güzel!” dedi: “Sen de varsın, Temel de var.”</p>
		<p>Sabri Serin nerdeyse yerinden fırlayacaktı.</p>
		<p>“Hayır, ben yokum, efendim!” diye atıldı.</p>
		<p>“Ama burada adın var!”</p>
		<p>“Evet var, ama istemediğimi en baştan söylememe karşın seçtiler. Ben seçimden sonra da söyledim onlara, yazıyla da bildirdim ayrıca: çalışmayacağım.”</p>
		<p>“Peki, neden?”</p>
		<p>“Bu işe sizinle başladığımı, sizinle de bitireceğimi söyledim onlara.”</p>
		<p>“İyi etmemişsin, Sabri’ciğim,” dedi Can Tezcan. “Biliyorsun, çok önemli bir işlevi var genel yazmanlığın. Üstelik, hiç kimse senin kadar yararlı olamaz o koltukta.”</p>
		<p>“İşin o yanını hiç düşünmedim, efendim. Ayrıca, çok önemli bir neden daha çıktı sonradan.”</p>
		<p>“Nasıl bir neden?”</p>
		<p>“Yönetim Kurulu dışarıdan bir başkan atadı.”</p>
		<p>“Dışarıdan mı? Bildiğimiz biri mi bu?”</p>
		<p>“Çok iyi bildiğimiz biri: Cahit Güven.”</p>
		<p>“Cahit Güven! Cahit Güven! Cahit Güven!!” diye yineledi Can Tezcan, ama arkasını getiremedi bir türlü. En az beş dakika süresince, gözlerini tavana dikip durdu öyle. Sonra birden Sabri Serin’e döndü, “Peki, şimdi ne yapmayı düşünüyorsun?” diye sordu.</p>
		<p>Sabri Serin gülümsedi.</p>
		<p>“Bilmiyorum, efendim,” dedi. “Bunu düşünmeye zamanım olmadı. İyi kötü bir iş bulurum herhalde.”</p>
		<p>Can Tezcan nerdeyse kızdı.</p>
		<p>“Tezcan Hukuk Kurumu ne oluyor?” diye homurdandı. “Eski işimize yeniden başlarız, hem de daha coşkulu, daha ateşli bir biçimde.”</p>
		<p>Sabri Serin’in gözleri parladı.</p>
		<p>“İşte bu çok güzel bir karar, efendim. Ben artık bu işlerden tiksindiğinizi sanıyordum,” dedi. “Demek kaldığımız yerden sürdüreceğiz işimizi?”</p>
		<p>“Elbette sürdüreceğiz!”</p>
		<p>Sabri Serin umulmadık bir şey yaptı o zaman, yerinden fırlayarak patronunu yanaklarından öptü.</p>
		<p>“O zaman, tamam, efendim: eskisinden de sıkı sürdürürüz işimizi,” dedi.</p>
		<p>Can Tezcan bir kahkaha attı.</p>
		<p>“Hiç kuşkun olmasın,” dedi. “Ancak, büyük bir olasılıkla, ana kaynaklarımızdan biri kuruyacak: Temel Diker bırakacak bizi?”</p>
		<p>“Temel bey bizi neden bıraksın ki, efendim?”</p>
		<p>“TTHO’nun en büyük paydaşı olarak, tıkır tıkır yürütür her işini, bize gereksinimi kalmadı.”</p>
		<p>“Önemi yok, biz onsuz da yaşatırız kurumumuzu,” dedi Sabri Serin, bir süre dalıp gitti, sonra tuhaf bir biçimde gülümsedi, “Bir düşünsenize, efendim: bu adamlar bizim dizelgeyi hiç açmadan çöpe atacaklarına göre, öyle yargıçlar atayacaklar ki başımızı kaşıyacak zamanımız olmayacak belki,” diye ekledi.</p>
		<p>Ancak, üç gün sonra, 15 ekim 2073 günü, saat ona doğru, koltuğunun altında bir dosya ve birkaç gazeteyle Can Tezcan’ın odasına girerken, bacaklarının titrediğini duyuyor, öngörüsünün tam tersinin gerçekleşmiş olmasına üzülmek mi, yoksa sevinmek mi gerektiğini bilemiyor, bir tuhaf şaşkınlık içinde bocalıyordu. Başkanının odasına girdikten sonra, büsbütün arttı şaşkınlığı: Can Tezcan <em>Yeni Gündem </em>gazetesinin spor haberlerini okuyordu.</p>
		<p>“Efendim, haberi görmediniz mi?” diye sordu.</p>
		<p>Can Tezcan gülümsedi.</p>
		<p>“Hangi haberi?” diye sordu alaylı alaylı.</p>
		<p>“Hangi haberi olacak, efendim. Atama haberini, dizelgeyi...”</p>
		<p>“Böyle bir haber görülmez mi? Elbette gördüm, Sabri’ciğim,” dedi Can Tezcan. “Bizim dizelgeyi çöpe atmadıklarını ve bizim seçtiğimiz arkadaşların büyük bir bölümünü atadıklarını da gördüm.”</p>
		<p>“Büyük bölümünü değil, hepsini atamışlar, efendim, ben tek tek karşılaştırdım, ne bir eksik var, ne bir fazla,” diye atıldı Sabri Serin, kendi hazırladıkları dizelgeyi başkanının önüne koydu. “Buyurun, kendiniz bakın,” diye ekledi.</p>
		<p>Can Tezcan parmağını bile oynatmadı.</p>
		<p>“Sen karşılaştırdığına göre, benim bakmama gerek yok,” dedi. “Bundan daha iyisini hazırlayamayacaklarını düşündüler herhalde.”</p>
		<p>Sabri Serin bu tutumun ardında şeytansı bir amaç arar gibiydi.</p>
		<p>“Gizli bir amacı olamaz mı bu işin?” diye sordu.</p>
		<p>“Olabilir,” dedi Can Tezcan. “Bu çelişki çağında her şey olabilir.”</p>
		<p>“Hepsi bu kadar mı, efendim?”</p>
		<p>“Dilediğin kadar varsayım üretebilirsin, Sabri’ciğim. Örneğin herkesi kendi dediklerine getireceklerinden kuşku duymadıklarını düşünebilirsin. Bizim atadığımız yargıçları daha sonra bir bir uzaklaştırarak ne kötü bir seçim yaptığımızı kanıtlamak istemiş de olabilirler. Daha pek çok varsayım üretebiliriz. Senin bir varsayımın yok mu?”</p>
		<p>Sabri Serin içini çekti, şaşkınlığı hep sürer gibiydi.</p>
		<p>“Sanırım, bu kadarı yeter, efendim,” diye yanıtladı.</p>
		<p>İnci kapıyı vurarak odaya girdi.</p>
		<p>“Efendim, özür dilerim, İstanbul bölgesinin yeni atanmış yargıçlarından olduğunu söyleyen bir bayan üç kezdir sizi arıyor, size çok önemli bir bilgi verecekmiş,” dedi.</p>
		<p>“Adını söyledi mi peki?”</p>
		<p>“Söyledi, efendim: Zeynep Bulak.”</p>
		<p>Sabri Serin elindeki dizelgeye baktı.</p>
		<p>“Evet, baştan beşinci,” dedi. “Tanırım, çok iyi yargıçtır.”</p>
		<p>Can Tezcan heyecanlandı birden, ama belli etmemeye çalıştı.</p>
		<p>“Peki, bağla, kızım,” dedi, sonra, telefondaki ses “Efendim, biz İstanbul bölgesinden yirmi üç arkadaş...” diye başlayınca, telefonun üzerindeki küçücük bir sarı düğmeye basarak öbür uçta konuşanın söylediklerini yardımcısının da işitmesini sağladı.</p>
		<p>Böylece, Sabri Serin, başkanıyla aynı zamanda, İstanbul bölgesine atanan yetmiş dolayında yargıçtan yirmi üçünün TTHO’da yargıç olarak çalışmamaya karar verdiğini, öbür bölgelerde de onları izleyenler olacağını öğrendi. Can Tezcan yargının dürüst ellerde kalabilmesi için kararlarını yeniden gözden geçirmelerini önerince de Zeynep Bulak kararlarının değişmeyeceğini, ayrıca, birkaç gün içinde, sayılarının daha da artabileceğini söyledi. Yirmi dakika sonra İzmir’den, kırk beş dakika sonra Ankara’dan gelen telefonlar da onun söylediklerini doğruladı. Can Tezcan’la Sabri Serin buna sevinmek mi, yoksa üzülmek gerektiği konusunda bir karara varamadılar. Çok da tartışmadılar ayrıca. Can Tezcan kalktı, en az çeyrek saat süresince, bir aşağı bir yukarı dolaştı odasında. Sonra gelip Sabri Serin’in önüne dikildi.</p>
		<p>“İşte bir kez daha gördük: anamalcıların bunca çabalarına, yozlaşmanın insanlık değerlerini bunca yıldır kemirmesine karşın, adalet duygusu kaldırılamıyor ortadan, ne kadar bastırılırsa bastırılsın, bir yerlerden fışkırıveriyor. Bizim yargıçlar bir kez daha kanıtladılar bunu; dolgun bir aylıkla gül gibi geçinmek varken, doğruluk uğrunda aç kalmayı göze aldılar,” dedi.</p>
		<p>Sabri Serin eski bir konuşmayı anımsadı.</p>
		<p>“Ama oranları <em>fifty fifty</em>’nin altında, efendim,” dedi.</p>
		<p>Can Tezcan sarsılmış gibi görünmedi</p>
		<p>“Olabilir, ama bu da bir yaşam belirtisi: dürüstlüğün tümden yok olmadığını, çıkarcılığın tüm bireyleri tutsak edemeyişinin kanıtı,” diye sürdü.</p>
		<p>Gittikçe coşuyordu, ama İnci gene kapıyı vurmadan odaya daldı.</p>
		<p>“Başbakan telefonda, efendim,” dedi.</p>
		<p>Can Tezcan konuşup konuşmamakta bir an duraladı, sonra, telefonu açarken, tüm odada işitilmesini sağlayacak düğmeye de bastı.</p>
		<p>“Buyurun, sayın başbakanım,” dedi.</p>
		<p>Öbür uçtan önce uzun bir kahkaha, sonra Mevlüt Doğan’ın hiç sıtma görmemiş sesi geldi: “Buyurunmuş! Senin gibi bir adama buyursak ne yazar sanki!” diyordu. “Ne istediysek, ‘Olmaz!’ diye kesip attın her zaman. Bu yüzden de sana yok pahasına verdiğimiz o güzel kuruluşu pisi pisine kaçırdın elinden. Hayır, Can aga, hiçbir şey istemiyorum senden. Ama ben birine ‘Seni sevdim’, dediysem, gerçekten sevmişimdir. Seni de severim, bilirsin. Bu nedenle sana bir ‘Geçmiş olsun’, demek istedim.”</p>
		<p>Can Tezcan Sabri Serin’e göz kırptı.</p>
		<p>“Sağ olun, sayın başbakanım,” dedi.</p>
		<p>“Ben hem sağ, hem de sağlamım, Can aga,” diye yanıtladı başbakan. “Ama senin birtakım sorunların olursa, çekinmeden söyleyeceksin bana, hemen bulurum çözümünü. Nasıl, rahat mısın?”</p>
		<p>Can Tezcan gene Sabri Serin’e göz kırptı.</p>
		<p>“Evet, sayın başbakanım, sayenizde rahata kavuştum,” diye yanıtladı.</p>
		<p>Telefonun öbür ucundan bir kahkaha daha geldi.</p>
		<p>“Ya, gördün mü, Mevlüt Doğan nasıl rahat ettirtirmiş adamı!” dedi öbür uçtaki ses.</p>
		<p>“Gördüm, sayın başbakanım.”</p>
		<p>“Çok güzel! Gene de bir kusurumuz olduysa, hoş gör, Can aga. Biliyorsun, benim adım Mevlüt Doğan, parolam da ‘önce vatan’! Bunu sen de görmüş oldun.”</p>
		<p>“Hem de nasıl! Sizi kutlarım, sayın başbakanım.”</p>
		<p>“Çok güzel! Bir kusurumuz olduysa, bağışla.”</p>
		<p>“Estağfurullah, sayın başbakanım.”</p>
		<p>“Ama şu dediğimi unutma: ne zaman benden bir istediğin olursa, çekinmeden ara hemen. Özel numarayı biliyorsun.”</p>
		<p>“Biliyorum, sayın başbakanım.”</p>
		<p>“Ararsın yani?”</p>
		<p>“Ararım, sayın başbakanım.”</p>
		<p>“Peki, hazır birbirimizi bulmuşken, söyle hemen: benden bir istediğin yok mu?”</p>
		<p>“Hayır, yok, sayın başbakanım.”</p>
		<p>“Biraz düşün.”</p>
		<p>“Düşünmeme gerek yok, sayın başbakanım.”</p>
		<p>“Var olmasına var, ama söylemeyi gururuna yediremiyorsun. Ama benim adım Mevlüt Doğan, ben...”</p>
		<p>Mevlüt Doğan birden sustu. Can Tezcan, elinde telefon, sözün gerisini bekledi. En az bir dakika sonra, Mevlüt Doğan’ın kahkahası geldi, arkasından da sözleri:</p>
		<p>“Senin çok isteyip de söyleyemediklerini ben yaptım bile: savunduğun şu patronların tümünün ipini koyvermesini söyledim senin ardılına,” dedi. “Kendileri de, adamları da, bir hafta sonra tümden özgür, tek sorunları milyarlarını yitirmiş olmaları, bu kadarı da olur artık. ”</p>
		<p>Can Tezcan kendini tutamadı.</p>
		<p>“Ama bu büyük bir haksızlık, sayın başbakanım: adamlar yasadışı hiçbir şey yapmamışlardı,” dedi.</p>
		<p>“Olabilir, ama burunlarından kıl aldırmaz olmuşlardı,” dedi Mevlüt Doğan, gene sustu bir süre. Sonra “Sana bir armağanım daha var: senin adamını da bıraktık,” diye ekledi.</p>
		<p>“Hangi adamımı?” diye sordu Can Tezcan.</p>
		<p>Mevlüt Doğan bir kahkaha daha attı.</p>
		<p>“Hangi adamını olacak? Şu katrilyoner soyadlıyı, senin evinde yakaladığımız yazar bozuntusunu,” dedi.</p>
		<p>Can Tezcan’ın gözleri sevinçle parladı.</p>
		<p>“Sağ olun, sayın başbakanım, buna gerçekten sevindim,” dedi.</p>
		<p>Telefonun öbür ucundan bir kahkaha daha yükseldi. Sonra Mevlüt Doğan gene konuştu.</p>
		<p>“Bizim görevimiz dostlarımızı sevindirmektir, Can aga; hadi, öpüldün,” diyordu.</p>
		<p>Can Tezcan’la Sabri Serin hiçbir şey söylemeden birbirlerine baktılar bir süre, sonra Can Tezcan Sabri Serin’in yüzünün sapsarı olduğunu ayrımsadı.</p>
		<p>“Ne oldu sana böyle?” dedi.</p>
		<p>“Sakın, bu bir tuzak olmasın, efendim?” diye sordu Sabri Serin. “Rıza beyi sizin evde bir kez daha yakalamak gibi...”</p>
		<p>“Hayır, sanmam, artık bundan kazanacakları hiçbir şey yok,” dedi Can Tezcan. “Rıza’nın da şu sıralarda bizim eve uğrayacağını hiç sanmam.”</p>
		<p>“Öyleyse derdi ne bu adamın?” dedi Sabri Serin. “Hem size yapmadığını bırakmıyor, hem de kendince dostluk göstermeye çalışıyor. Bir çelişki değil mi bu? Sizinle alay mı ediyor? Yoksa gizli bir amacı mı var?”</p>
		<p>Can Tezcan bir süre düşündü.</p>
		<p>“Bunu anlamak o kadar da zor değil, Sabri’ciğim,” dedi. “Hiç de zor değil, çünkü Anadolu kasabaları böyle delikanlılarla dolu. Birtakım kalıp görüşleri gerçek bellemiş yarı cahil adamlarla. Benliklerinin derinlerinde az da olsa bir arılık kalmıştır. Arada bir kendiliğinden ortaya çıkar.”</p>
		<p>“Ama burada bir başbakan söz konusu, efendim.”</p>
		<p>“Ben bunda şaşılacak bir şey görmüyorum, Sabri’ ciğim. Bizim Mevlüt efendiden on kat daha akıllılar açlıktan sürünürken, onun başbakan olması bir rastlantıdır yalnızca. Anamal bu toplumda herkesi dilediği biçimde kullanabileceğinden kuşku duymadığından, seçimlerinde ince eleyip sık dokuma çabasına girmez pek. Öyle bir döneme geldik ki isterse seçimi gereksiz kılacak yolu da bulur. Kim olursa olsun, gelmesine izin verir. Nasıl olsa, bu düzen erki ele geçirenleri istediği biçimde yönlendirecek, sapmaya kalkanları da eleyecektir, kendiliğinden. 2073 yılındayız, anamalcılığın bayağı uzun bir tarihi var artık.”</p>
		<p>“Ben gene de çelişkinin bu kadarını anlamakta zorlanıyorum, efendim.”</p>
		<p>“Soruna salt mantık açısından bakarsan, anlamakta zorlanırsın elbette. Bugün toplumlara egemen olan anamalcılığın kendisi mantıksal değil. Şu korkunç eşitsizlikleri, şu büyük zenginlikleri ve şu yılkı adamlarını düşün. Toplumlarda mantık egemen olsaydı, insanlık toplumsal düzenlerin en aykırısına tutsak mı olurdu? İnsanlar gönüllü olarak bu yıkılası düzeni savunmaya kalkarlar mıydı?”</p>
		<p>Sabri Serin başını önüne eğip düşündü bir süre.</p>
		<p>“Efendim, tutumunuzu kusurlu bulmak gibi olmasın, ama tekil bir örneği koca bir dizgeyle, bunca yıllık bir yönetim yapısıyla açıklamak biraz aşırı olmuyor mu?” diye sordu.</p>
		<p>Can Tezcan gülümsedi.</p>
		<p>“Belki de haklısın,” dedi. “Ama yargıçlar konusunda da söylemiştim: sonradan çok değişseler de insan doğasından her zaman bir şeyler kalıyor geride, kötüde iyi bir şeyler, iyide kötü bir şeyler. Hiçbir şey bekleyemeyeceklerimiz belki hiç yok, belki de çok küçük bir azınlık her şeye karşın, anamal 2073’te bile tüketemedi insanı. Hâlâ yaşayabilmemizi buna borçluyuz.”</p>
		<p>“Şu son günlerde yaşayıp gördüklerimizden sonra, bu denli iyimser olabilmeniz hayranlık verici, efendim.”</p>
		<p>Can Tezcan bir süre düşündü.</p>
		<p>“Kendimde de aynı çelişkiyi görüyorum da ondan belki,” diye yanıtladı. “Benim dürüstlüğüm konusunda kuşkuya düştüğün olmaz mı bazı bazı?”</p>
		<p>Sabri Serin başını önüne eğdi.</p>
		<p>“Kimi çelişkilerinizden rahatsızlık duyduğum çok olmuştur, efendim,” dedi. “Örneğin şu yargıyı özelleştirme tutkunuzu hiçbir zaman gönülden benimseyemedim, kimi kez bir çocukluk, kimi kez alaylı bir meydan okuma gibi geldi bana. Hiçbir zaman kişiliğinize ve geçmişinize yakıştıramadım, ama dürüstlüğünüzden, daha doğrusu içtenliğinizden hiçbir zaman kuşku duymadım.”</p>
		<p>“Ama, bir başka açıdan bakılınca, bu çelişkiler bir yerde dürüstlükten kopmanın bir belirtisi de sayılabilir belki. Ne olursa olsun, hangi biçimde olursa olsun kenter düzenine katıldığın, onun bir parçası olduğun andan sonra, salt dürüstlük yalnızca bir yanılsamadır, sevgili dostum. Bu arada, en yakın arkadaşının babasını öldürenler arasında yer alabilir ve bundan fazla bir utanç da duymayabilirsin.”</p>
		<p>“Siz Hikmet hocanın arkadaşınızın babası olduğunu bilmiyordunuz, efendim.”</p>
		<p>Can Tezcan içini çekti, gözlerini yere dikti.</p>
		<p>“Ama insan olduğunu, tutumunda yüzde yüz haklı olduğunu, bir insanlık değerini savunduğunu biliyordum,” dedi. Hiç kımıldamadan ayaklarının ucuna baktı bir süre, sonra gene içini çekti. “Çok tuhaf,” diye söylendi, “Hikmet babanın ölümüne şu an üzüldüğüm kadar üzülmemiştim hiç.”</p>
		<p>“Anlıyorum, efendim,” dedi Sabri Serin: “Çelişkiyi aşamıyoruz.”</p>
		<p>Can Tezcan bir yerlerine bir sancı saplanmış gibi yüzünü buruşturdu.</p>
		<p>“Bizi bu düzen, bu kenter düzeni çelişkin kılıyor, Sabri’ciğim,” diye yanıtladı. “Karl Marx kenter düşünürlerin yanlışının kenter insanın tüm toplumların temeli olduğunu sanmaları, insanın artık kenter olmadığı bir toplum tasarlayamamaları olduğunu söylüyordu. Bu konuda da haklıydı yüzde yüz. Ama gırtlağımıza kadar çelişki ortamına gömülmüş olunca, bu düzen hep böyle sürecekmiş, kurtuluş yokmuş gibi geliyor, en azından bizim için. Sen de böyle düşünmüyor musun?”</p>
		<p>“Bilemiyorum, efendim,” dedi Sabri Serin. “Bu düzenin içinde doğduk, onun bir parçasıyız. Onunla savaşmak kendi kendimizle savaşmak oluyor bir bakıma. Bu da neye yarıyor ki?”</p>
		<p>“Bilemiyorum, daha az kötüye ulaşmaya, en azından kendi sınırlarımız içinde,” dedi Can Tezcan. “Şu ülkede Mevlüt Doğan’dan çok daha kötülerini de gördük.”</p>
		<p>“Evet, gördük, efendim, ama, kenterliğin değişik basamakları bulunduğunu varsayarsak, bence bu adam en iğrençlerinden.”</p>
		<p>“Bir bakıma, evet, ama insansı bir yanı da yok değil, yüzde yüz kenter olamıyor, bir yirminci yüzyıl kenteri.”</p>
		<p>“Evet, tıpkı İvan Karamazov’un tanımladığı gibi, hem çok sıkı bir salak, hem dört dörtlük bir üç kâğıtçı. Tek farkı başbakanlığa kadar yükselmiş bir Smerdiakof olması.”</p>
		<p>“Onun yaptıklarını çok soğuk bir biçimde yapan, hiçbir zaman dönüp geriye bakmayan bir yirmi birinci yüzyıl kenterini mi yeğlerdin?”</p>
		<p>“Evet, efendim, hiç değilse kararsızlığa düşmezdim o zaman, şaşırtıdan uzak olurdum.”</p>
		<p>“Yani daha bir rahat ederdin o zaman, düzenin tutarlılığına ve değişmezliğine inanırdın, tıpkı Marx’ın kenter düşünürleri gibi. Ama yaşamında şaşırtı diye bir şey olmazdı.”</p>
		<p>“Şimdi de yok, efendim, ama çelişki de yok.”</p>
		<p>“Ne olursa olsun, çelişkinin ve rastlantısallığın varlığı umudu sıfıra indirmiyor.”</p>
		<p>Sabri Serin bu tartışmanın hiçbir yere götürmeyeceğini düşündü.</p>
		<p>“Rıza beyin özgürlüğe kavuşması sizi bayağı iyimser yaptı, efendim,” dedi.</p>
		<p>Can Tezcan bir kahkaha attı.</p>
		<p>“Haklısın,” diye yanıtladı. “Rıza’nın varlığı bile umutlu kılar insanı. O benim insanlardan ve toplumlardan umut kesmememi sağlamıştır hep.”</p>
		<p>Can Tezcan insanlardan ve toplumlardan umudunu kesmiyordu, ama yargı el değiştireli beri Tezcan Hukuk Kurumu sözcüğün tam anlamıyla sinek avlamakta, çalışanların aylıkları ve günlük harcamalar eski birikimlerden karşılanmaktaydı. Bu duruma en çok üzülen de Sabri Serin’di. “Temel beyden bile en ufak ses yok. Ne olacak bunun sonu?” deyip duruyordu.</p>
		<p>“Dur bakalım, hele şu <em>Özgürlük Anıtı</em>’mız açılsın: bakarsın, uğurlu gelir, ülkeye özgürlük ve bolluk, bize de iş getirir,” dedi Can Tezcan.</p>
		<p>Sabri Serin umutsuzca başını salladı.</p>
		<p>“Biteceği yok ki, efendim,” dedi. “Üzerinde ışıklı rakamlarla bitişine kaç dakika kaldığı gösteriliyor, ama hâlâ dörtlü rakamlar söz konusu.”</p>
		<p>Can Tezcan güldü.</p>
		<p>“Dakika söz konusu olduğuna göre, açılış çok yakın demektir. Ayrıca, geçen gün çağrı gelmişti bana; dur bakalım,” dedi Can Tezcan, masasının üstündeki kâğıtlar arasından bir zarf çıkarıp açtı, “17 kasım 2073, yarın değil öbür gün, saat 16.30’da,” diye ekledi.</p>
		<p>Sabri Serin şaşırdı.</p>
		<p>“Demek o kadar yakın!” diye söylendi. “Ama bu açılışın bize olumlu bir şeyler getirmesi çok kuşkulu.”</p>
		<p>Can Tezcan yapmacık bir biçimde kaşlarını çattı.</p>
		<p>“Bunu nerden çıkarıyorsun?” dedi. “Bence tam tersi söz konusu.”</p>
		<p>“Siz bunu nerden çıkarıyorsunuz, efendim?” diye sordu Sabri Serin.</p>
		<p>Can Tezcan gene güldü.</p>
		<p>“Nerden olacak? Niyorklu’nun dostluğundan,” dedi Can Tezcan. “Biliyorsun, bu ülkenin en güçlü adamlarından biri şimdi. O elimizden tuttu mu bize karada ölüm yok demektir.”</p>
		<p>Sabri Serin içini çekti.</p>
		<p>“Anladım, şaka ediyorsunuz, efendim,” dedi. “Temel bey zamanının çoğunu bizim buralarda geçirirdi eskiden; burada olmayınca da ikide bir telefon ederdi; şimdi hiç uğramaz oldu. Geçen gün İnci’ye sordum, şu son günlerde bir telefon bile etmemiş.”</p>
		<p>Can Tezcan’ın gene kaşlarını çatarak “Olabilir, ama Temel bey bizim...” diye söze başladığı sırada, İnci, kapıyı bile vurmadan, alı al, moru mor, odaya girdi.</p>
		<p>“Temel bey hemen sizinle görüşmek istiyor, efendim,” dedi.</p>
		<p>Can Tezcan gülümsedi.</p>
		<p>“Buyursun,” dedi, sonra Sabri Serin’e döndü, “İyi adam sözünün üstüne gelir,” diye ekledi.</p>
		<p>Daha o tümcesini bitirmeden, Temel Diker odadaydı.</p>
		<p>Can Tezcan dostunun yüzünü görünce donup kaldı: anlatılmaz bir korku anlatımı yerleşmişti yüzüne. Elini tuttu.</p>
		<p>“Temel’ciğim, ne bu surat?” diye sordu. “<em>Özgürlük</em> <em>Anıtı</em>’nda bir sorun mu çıktı?”</p>
		<p>Temel Diker her zaman oturduğu koltuğa bıraktı kendini, gözleri yerde, soluk soluğa, ter içinde, hiçbir şey söylemeden, öylece kaldı bir süre.</p>
		<p>“Temel’ciğim, söylesene, ne oldu sana?” diye üsteledi, sorusunu birkaç kez daha yineledi, İnci’den su istedi.</p>
		<p>Temel Diker ağır ağır içti suyunu, bir süre daha soludu, Can Tezcan bir hekim çağırmaktan söz etmeye başladıktan sonra konuşabildi ancak.</p>
		<p>“Haberler... haberler çok kötü,” diye kekelemeye başladı. “Düşünülmesi bile korkunç, olmayacak gibi bir şey... Seni bu kadar sevdiğimi bilmezdim, bilmiyormuşum... Gerçekten çok korkunç. Ama araştırdım, soruşturdum, en sağlam kaynaklardan. Kesinlikle doğru.”</p>
		<p>Can Tezcan, şaşkınlık içinde, bir Sabri Serin’e, bir Temel Diker’e bakıyor, dostunun bağıntısız sözlerinden bir şeyler çıkarmaya çalışıyor, çıkaramıyordu.</p>
		<p>“Peki, ne haberiymiş bu? Kime, nasıl, neden doğrulattırdın?” diye üsteledi.</p>
		<p>Temel Diker bir bardak su daha içti.</p>
		<p>“Seni bu kadar sevdiğimi bilmezdim,” diye mırıldandı, “Hayır, usumdan bile geçirmezdim.”</p>
		<p>“Orasını anladık,” dedi Can Tezcan. “Biz eski dostlarız, elbette seveceğiz birbirimizi, sen şu korkunç haberi anlat bize.”</p>
		<p>“Evet, tamam, Mevlüt...” diye kekeledi Temel Diker. “Mevlüt denen o pezevenk... seni içeri attırtmak istiyor, öldürtmesi bile olanaklı, ikisi arasında kararsız. Sabri de var defterde, bildiğin her şeyi o da biliyor diye.”</p>
		<p>Can Tezcan sararıverdi birden.</p>
		<p>“İyi de neden içeri attırtmak ya da öldürtmek istesin ki beni? Sonra... sonra sen nerden biliyorsun bütün bunları?” diye sordu. “Kendisi mi söyledi?”</p>
		<p>“Kendisi söyler mi hiç? Dostluğumuzu bilmez mi?”</p>
		<p>“O zaman?”</p>
		<p>“Cahit Güven aradı beni, gizlice görüştük.”</p>
		<p> “Cahit Güven, şu bizim Varol’u içeri atan, şimdi de benim yerime geçen adam! Neden bana değil de sana anlatmış ki bu masalı?”</p>
		<p>Temel Diker bir bardak su daha içti, şimdi her dakika biraz daha yatışır gibiydi.</p>
		<p>“Bir başka konu için aradığında görüşmek istememişsin adamla, en azından kendisi böyle söyledi. Telefona çıkmamışsın, sekreterine de görüşmek istemediğini söyletmişsin.”</p>
		<p>“Evet, doğru.”</p>
		<p>“O zaman bana geldi adam. Her şeyi anlattı. Takımının ileri gelenleriyle birlikte içeri alınmanı istiyormuş herif. Tüm hazırlıkları yapmasını ve bu işi bir gün içinde, <em>Anıt</em>’ın açılış gününde başlatıp bitirmesini istiyormuş.”</p>
		<p>“Neden açılış gününde?”</p>
		<p>“O gün herkesin gözleri anıtta olacağı, hiç kimse anıttan başka bir şeyle ilgilenmeyeceği için. En azından adam böyle söyledi. Gene o gün bir delinin saldırısına uğraman da olanaklıymış. ‘Herifi erken içeri alırsan, canını kurtarmış olursun,’ demiş Cahit beye. Cahit bey senin o salak yazar arkadaşının bir arkadaşını, solcu diye bilinen serseriyi bu işe hazırlamakta olmasından da kuşkulanıyor. Yöntemde karar vermemiş anlaşılan. Ama herifi kampa aldırtmış, burası nerdeyse kesin.”</p>
		<p>Can Tezcan Niyorklu’nun anlattıklarından pek de etkilenmiş gibi görünmüyor, arada gülümsediği ya da Sabri Serin’e göz kırptığı bile oluyordu.</p>
		<p>“Demek kampa aldırtmış herifi!” dedi. “Sen de bunları duyunca çılgına döndün, hemen koşup bana geldin, öyle mi? Çılgınlar gibi.”</p>
		<p>Temel Diker bu alaylı soru karşısında sinirlendi.</p>
		<p>“İnan bana, şakanın sırası değil,” dedi. “Şaşırdım elbette, hem de çok şaşırdım; ama Cahit beyi dinlerken, sana geldiğim zamanki gibi değildim. Herhangi bir olayı konuşuyorduk sanki, konuştuklarımıza kendimiz de inanmıyor gibiydik. Sonra, ayrılırken, adam ‘Hemen iletin bunu Can beye, ama telefonla, aracı maracıyla değil, kendiniz iletin, çok önemli, zaman çok az, hemen önlemini alsın,’ dedi. Ben de ‘Tamam, şurada atılacak birkaç imza var, onları atıp giderim,’ dedim. Doğrusunu istersen, pek de inanamıyordum anlattıklarına. Sonra, adam gidince, birden seni bir sedyenin üstünde, çırılçıplak, ellerin göğsünde kavuşmuş, ayakların ak bir iple başparmaklarından birbirine bağlanmış gördüm, bayıldım bayılacaktım, birden seni ne kadar sevdiğimi anladım. Her işi bırakıp buraya koştum.”</p>
		<p>Can Tezcan uzun uzun güldü.</p>
		<p>“Sen delinin tekisin,” dedi. “O hıyar işletmiş seni. Ben başbakanla bilemedin bir saat önce konuştum. Sen de biliyorsun herhalde, adam sık sık arıyor beni. Alışveriş başka, dostluk başka.”</p>
		<p>Temel Diker bir su daha içti, sonra derin derin soludu.</p>
		<p>“Cahit bey onu da söyledi,” dedi, “Elinden kaçmanı, hesabını kesin bir biçimde görünceye kadar, kendi durumunu tehlikeye düşürecek bir davranışta bulunmanı önlemek için yapıyor olabilir bunu. Cahit bey adamın bu yönü konusunda çok şey biliyor. Başkalarına da çok göstermiş bu yalancı dostluğu, saati gelince de yumruğu vurmuş. Cahit bey ciğerinin içini biliyor herifin.”</p>
		<p>“Sırf beni hoşnut etmek için Rıza’yı da bıraktırttığını söyledi,” diye bastırdı Can Tezcan. “Bu da senin soytarının palavra attığını gösteriyor. Ayrıca, düşünüyorum da... hep aşağılık işler yapmış, bunca suçsuzu içeri kapatmış, hep iktidarlara uşaklık etmiş olan bu herif... Evet, bu herif neden şimdi beni korumaya çalışsın ki?”</p>
		<p>Temel Diker gözlerini ayaklarının ucuna dikip düşündü bir süre.</p>
		<p>“Çalışıyor işte, sana saygısı var, hayran olduğu bir yasa adamını haksız yere içeri attırtmak zorunda kalması durumunda aynaya bakamayacağını söylüyor.”</p>
		<p>Can Tezcan omuz silkti.</p>
		<p>“Bugüne kadar nasıl bakmış ki aynalara? Anlamıyorum,” dedi.</p>
		<p>Temel Diker yanıt ararken, Sabri Serin ilk kez söze karıştı.</p>
		<p>“Ben anlıyorum, efendim,” dedi. “Şimdi adını unuttum, gençliğimde bir kitap okumuştum, çok güzel bir kitap, sanırım, bir Fransız’ındı. Kişi dayanır, katlanır, boyun eğer, eğer, eğer, sonra öyle bir noktaya gelir ki daha fazlasına katlanamaz artık, boyun eğmeyecektir, durur o noktada, başkaldırır, böyle bir şeydi, Cahit beyin durumu da bu olmalı. Hayranlık duyduğu bir yargı adamını haksız olarak tutuklatmayı alçalışın son noktası, sınırların en aşılmazı olarak görüyor, direnmek istiyor olabilir.”</p>
		<p>“Yani sen o herifin buna bir dürüstlük, bir namus sorunu olarak baktığını mı söylemek istiyorsun?” dedi Can Tezcan.</p>
		<p>“Hayır, dürüstlük ya da namus sorunu değil, efendim,” dedi Sabri Serin, “Çok daha derinlerde gelişen bir şey, bir insanlık sorunu, Hamlet’in <em>to be or not to be</em>’si gibi.”</p>
		<p>Temel Diker kalkıp Sabri Serin’i öptü.</p>
		<p>“Sabri bey, sen çok akıllı adamsın,” dedi. “Bu heriften ayrılacak olursan, dosdoğru bana gel; bende bu heriften aldığının en az dört katını alırsın.”</p>
		<p>Can Tezcan başı önünde düşünüyordu.</p>
		<p>“Anladık, herif bir çizgiye gelip durmuş diyorsunuz; ama, ikide bir aradığına, Rıza’yı da bıraktırdığına göre, Mevlüt Doğan da o dediğiniz çizgiye gelmiş olamaz mı?”</p>
		<p>Bu kez de Temel Diker attı kahkahayı.</p>
		<p>“Sana telefon edip hatırını sorarken, arkadaşının ipini koyverdiğini söylerken, Cahit Güven’i senin yerine atayan Mevlüt Doğan mı?” dedi.</p>
		<p>Can Tezcan’ın yanıt vermesine zaman kalmadan, bir kez daha Sabri Serin söze karıştı.</p>
		<p>“İvan Karamazov’un Smerdiakof’a söylediğini düşünün, efendim,” dedi: “Bana öyle geliyor ki sen çok hem sıkı bir salak... hem dört dörtlük bir üç kâğıtçısın.”</p>
		<p>Can Tezcan birden sararır gibi oldu.</p>
		<p>“İyi de bunun bizim şu konuştuğumuz konuyla ilgisi ne?” diye sordu.</p>
		<p>“Bence çok ilgili, efendim,” diye bastırdı Sabri Serin: “Mevlüt Doğan hem sıkı bir salak, hem de dört dörtlük bir üç kâğıtçı olarak yapıyor yaptıklarını, kimi zaman üç kâğıtçı, kimi zaman salak olarak. Yargıcın durumu farklı.”</p>
		<p>Temel Diker koltuğunu avukatının koltuğuna yaklaştırdı, elini omzuna bastırdı.</p>
		<p>“Dostum, bugün sana ne oldu, anlayamıyorum,” dedi. “Bu herifin bunca oy almasının baş nedeni dürüst bir politikacı olarak tanınması. Gazeteler sürekli eleştiriyorlar, ama dürüstlüğünden ve her şeyi halk için yaptığından bir an bile kuşku duymadıklarını eklemeyi de unutmuyorlar hiçbir zaman. Bu ününde en ufak bir çatlak bir daha belini doğrultamayacak biçimde yıkabilir onu. Böyle bir duruma düşmemek için her şeyi göze almış, bugün senin için tasarladıklarını yarın da benim için tasarlayabilir; namuslu görünmek uğruna her namussuzluğu yapabilir. Yapıyor da. İşin doğrusunu istersen, ben Mevlüt’ün oyuncağı Cahit’i Mevlüt’ün kendisine on kez yeğ tutarım.”</p>
		<p>Can Tezcan hep önüne bakıyordu, bayağı korkuyordu şimdi.</p>
		<p>“İyi de benim ona ne kötülüğüm dokunabilir ki?” dedi. “İmzaladığı kâğıdın nasıl bir kâğıt olduğunu biliyorsunuz. Hiçbir kanıt yok elimde.”</p>
		<p>Temel Diker bayağı kızmaya başlıyordu.</p>
		<p>“Dostum, beni tereciye tere satma durumuna düşürme şimdi!” diye gürledi. “Her şey kanıt olabilir, kasana yazılı girip de boş çıkan kâğıt da bir kanıt olabilir. Kanıt araman gerekmez ayrıca. Birkaç demeç vermen yeter. Senin gibi bir adamın sözleri kanıtlanamasa da etkiler insanları. Herifi açıktan açığa suçlaman da gerekmez ayrıca.”</p>
		<p>“O zaman benden önce seni içeri attırtması gerekmez mi?”</p>
		<p>“Benim durumum seninkiyle bir değil.”</p>
		<p>“Neden değil?”</p>
		<p>“Şimdilik bana herhangi bir zararı dokunmadı, bir; onun benimle, benim onunla işim bitmedi, iki. Biz birlikte çok iyi götürüyoruz işleri. Sen oyunbozanlık ettin, doğruluk, dürüstlük numaraları çektin herife. O da sana yapacağını yaptı, arkasını da getirmek üzere. Öyleyse, korkulu düş görmektense...”</p>
		<p>Sabri Serin bu düşü çoktan görmeye başlamıştı, göğsünde korkunç bir daralma, bir Can Tezcan’a, bir Temel Diker’e bakıyordu.</p>
		<p>“Peki, şimdi ne yapmak gerekiyor, efendim?” diye sordu.</p>
		<p>“Tek bir yol var, o da tüymek; bu herif ülkenin yakasından düşünceye kadar da dönmemek,” dedi Temel Diker, derin bir soluk aldı, “Sabri’ciğim, söylediğim senin için de geçerli,” diye ekledi.</p>
		<p>Sabri Serin “Tamam” dercesine başını önüne eğdi. Can Tezcan tüm bu konuşulanlar kendisini hiç mi hiç ilgilendirmiyormuş gibi oturuyordu öyle. Uzun bir sessizlik oldu. Sonra Sabri Serin “Peki, nasıl?” diye sordu.</p>
		<p>“Kolay, ben her şeyi düşündüm,” dedi Temel Diker. “Bu akşam bana geleceksiniz, Can, Gül, sen, bir de... vazgeçemeyeceğin bir hanım var mı?”</p>
		<p>Sabri Serin bir süre düşündü.</p>
		<p>“Hayır, yok, efendim,” dedi.</p>
		<p>“Yani yeni bir yaşamın başında, yeni olanaklara açık kalmak istiyorsun. İnsan böyle akıllı ve yakışıklı olunca...”</p>
		<p>“Bu sizin görüşünüz, efendim.”</p>
		<p>Temel Diker güldü.</p>
		<p>“Ben de başkasının görüşü demedim,” dedi. “Her neyse, konumuza dönelim dersek, bu gece benim konuğum olacaksınız; sonra, <em>Özgürlük Anıtı</em>’nın açılış saatinde, yani tüm İstanbulluların gözünün tek bir noktaya dikildiği bir anda, benim uçakların en hızlısı Diker 33 sizi alıp Fransa’ya, İtalya’ya ya da İsviçre’ye bırakacak, indiğinizde yeriniz hazır olacak, daha sonra da karşılaşacağınız tüm sorunlar dakikasında çözülüverecek. Tamam mı?”</p>
		<p>“Tamam, efendim, size ne kadar teşekkür etsek az,” dedi Sabri Serin.</p>
		<p>Temel Diker Can Tezcan’a döndü.</p>
		<p>“Tamam mı?” diye yineledi.</p>
		<p>Can Tezcan’dan yanıt gelmedi. Bilincini yitirmiş gibi boş boş bakıyordu öyle. Temel Diker’in içinde bir yerler sızladı.</p>
		<p>“Tamam mı, sevgili dostum?”</p>
		<p>Bir kez daha, bir kez daha, bir kez daha yineledi sorusunu.</p>
		<p>En sonunda Can Tezcan başını kaldırdı.</p>
		<p>“Sen tamam diyorsan, tamam,” diye yanıtladı.</p>
		<p>Temel Diker derin bir soluk aldı.</p>
		<p>“Oldu o zaman,” dedi. “Bu akşam bendesiniz, benim çocuklar mekikle evlerinizden alırlar sizi. Yarın da aşağı yukarı bu saatte...”</p>
		<p>Can Tezcan sözünü kesti.</p>
		<p>“Peki, adam bunu öğrenirse, senin de canına okumaz mı?” diye sordu.</p>
		<p>Temel Diker güldü.</p>
		<p>“Benimle çok işi var daha, şimdilik böyle bir şey düşünemez, düşünse de yapamaz,” dedi.</p>
		<p>“Gökdelen işi mi?” diye sordu Can Tezcan.</p>
		<p>“Evet, öyle,” dedi Temel Diker. Birden kızardı, bir kararsızlık geçirdi. “Sabri bey gerçekten sağlam adamdır, değil mi?” diye sordu.</p>
		<p>“En az senin, benim kadar,” dedi Can Tezcan.</p>
		<p>Bu arada, Sabri Serin kalkıp kapıya yönelmişti.</p>
		<p>“Dur, Sabri bey, gitme, senin de kalmanı istiyorum,” diye seslendi Temel Diker. “Görüşlerinden yararlanmak istiyorum.”</p>
		<p>Can Tezcan’ın da kalmasını söylemesi üzerine, Sabri Serin dönüp yerine oturdu.</p>
		<p>“Onunla başka işlerin de mi var? Yoksa ortak mı oluyorsunuz?” diye sordu Can Tezcan.</p>
		<p>Temel Diker nerdeyse sinirlendi.</p>
		<p>“Ağzından yel alsın,” dedi. “Her şeyi olduğu gibi bırakırım da gene hiç kimseyi ortak etmem işime.”</p>
		<p>“O zaman ne bağlıyor sizi birbirinize?”</p>
		<p>“Ne bağlasın istiyorsun ki? Şu senin TTHO’dan başka ne bağlayabilir beni o herife?”</p>
		<p>“Sen TTHO’ya her zaman soğuk baktın, istemeden ortak oldun, istemeden toplantılarına katıldın.”</p>
		<p>“Doğru, ama sen kurumu yüzüstü bırakıp gittikten sonra...”</p>
		<p>“Yeni bir yönetim kurulu oluştu, yeni bir başkan geldi.”</p>
		<p>“Ama sen çekip gittikten, payını da bana bıraktıktan sonra, kurum hemen hemen benimdi, hem de en sevdiğim, en güvendiğim arkadaşımın yapıtıydı, sorumluluğumu yüklenmek zorunda olduğumu düşündüm.”</p>
		<p>“Bu da seni Mevlüt Doğan’a biraz daha mı yaklaştırdı?”</p>
		<p>Temel Diker önündeki sehpaya bir yumruk indirdi.</p>
		<p>“Bırak dalga geçmeyi!” diye bağırdı. “Çok bozuluyordum herife, ama ben işadamıyım, hem arkadaşımın kurduğu, hem en büyük paydaşı olduğum bu kurumun sorumluluğunu yüklenmek zorunda olduğumu gördüm, şunun bunun elinde oyuncak olmaması, özellikle hükümetin etkisinden uzak kalması için ne gerekiyorsa yapmaya karar verdim.”</p>
		<p>Bir süredir Can Tezcan da, Sabri Serin de nerdeyse soluk bile almadan dinliyorlardı Temel Diker’i, tek bir vurgulamasını bile kaçırmak istemiyorlardı. Gene de Can Tezcan kendini tutamadı.</p>
		<p>“Peki, hükümetin etkisinden nasıl uzak tutacaktın kurumu? Başbakanla uzlaşarak mı?” diye sordu.</p>
		<p>Temel Diker gene sinirlendi.</p>
		<p>“Saçmalama!” dedi. “Ben yalnızca köprüyü geçinceye kadar yararlanmak istiyorum ondan.”</p>
		<p>Can Tezcan gülümsedi.</p>
		<p>“Anladım,” dedi, sonra gözlerini eski ortağının gözlerine dikti, “Peki, TTHO’yu hükümetin etkisinden uzak tutmak için düşündüğün önlem neydi?” diye sordu.</p>
		<p>“Üç şey, senin hep karşı çıktığın üç önlem,” dedi Temel Diker: “Savcıların da kuruma bağlanması, bir; kurumun uluslararası bir nitelik kazanması, iki; önemli bir Amerikalı paydaşı bulunması, üç.”</p>
		<p>Can Tezcan gülümsemekten kendini alamadı.</p>
		<p>“Bunları sen mi düşündün?” diye sordu.</p>
		<p>Temel Diker hiç alınmadı.</p>
		<p>“Hayır, ben hukukçu değilim, ama şimdi çok nitelikli ve çok önemli bir danışmanım var, bizim oralı bir Amerikalı, bir hukuk profesörü,” dedi.</p>
		<p>“Sizin oralı bir Amerikalı! New Yorklu mu?”</p>
		<p>“Hayır, Giresunlu.”</p>
		<p>“Adı ne peki?”</p>
		<p>“Sen de tanıyorsun: John Smith.”</p>
		<p>“Evet, tanıyorum, senin Hikmet babanın oğlu.”</p>
		<p>“Evet, bizi Hikmet baba kaynaştırdı.”</p>
		<p>Can Tezcan gene gülümsedi.</p>
		<p>“Tanrı dostluğunuzu artırsın,” dedi.</p>
		<p>“Benim özel danışmanım oldu. Amerikalı ortağı da o buldu. Benzerine az rastlanır bir hukukçu, senin gibi.”</p>
		<p>“Tanrı dostluğunuzu artırsın,” dedi Can Tezcan, sonra kaşlarını çattı, “Peki, Mevlüt Doğan’la yakınlaşmanızın bütün bunlarla ilgisi ne?” diye sordu.</p>
		<p>“Ne olacak, değişiklik yasası,” dedi Temel Diker. “Savcıların da TTHO’ya bağlanması ve TTHO’nun yabancı paydaşlara açık tutulması konusunda. Çok yakında Büyük Millet Meclisi’ne gelecek.”</p>
		<p>“Mevlüt aga da yüzdesini alacak.”</p>
		<p>“Hayır, yalnızca bindesini. Bu binde dolayısıyla da bana katlanacak.”</p>
		<p>“Çok güzel,” dedi Can Tezcan. “Gül, Sabri ve ben de yurtdışında çilemizi çekeceğiz.”</p>
		<p>Temel Diker kaşlarını çattı.</p>
		<p>“Böyle saçmalayıp da sinirimi bozma,” dedi. “Yasa değişikliği çıktıktan ve yargı tümüyle bize geçtikten sonra, eli kolu bağlanmış olacak, üç ay sonraki genel seçimde de tepetaklak gidecek. Yani çok yakında döneceksiniz.”</p>
		<p>“Bunu John Smith mi söylüyor?”</p>
		<p>“Hayır, ben söylüyorum,” dedi Temel Diker, ayağa kalktı. “Bu akşam yemekte o da olacak,” diye ekledi, Can Tezcan’la Sabri Serin’le el sıkışıp çıktı, ama birkaç saniye sonra geri döndü.</p>
		<p>“Az kaldı söylemeyi unutuyordum,” dedi: “Yarın <em>Özgürlük Anıtı</em>’yla aynı saniyede C- 310 da bitiyor. İkinizin de daireleri hazır; memlekete geri döndüğünüzde orada oturacaksınız.”</p>
	</div>
</body>
</html>