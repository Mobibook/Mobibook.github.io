<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gökdelen</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="chapter-container html5_section">
		<h1 class="chapter-header">XI</h1>
		<p>Temel Diker belki yüz kez düşündü bunu, her seferinde de aynı sonuca vardı: düşlerinin arsasını nerdeyse yok pahasına ele geçirmesini Hikmet babanın böyle korkunç bir biçimde öldürülmesine borçlu olacağını önceden söyleselerdi, büyük olasılıkla karşı çıkardı. Korkunç olayı izleyen günlerdeki tutumuyla da kanıtladı bunu: Hikmet babanın hiçbir yakını ortaya çıkmayınca, kendi adamlarını görevlendirdi, İstanbul’un küçük, ama güzel bir mezarlığında, Boğaz’a bakan bir yer satın aldı ona, görkemli bir cenaze töreni düzenletti ve, yüzünde yürek parçalayıcı bir acı anlatımı, rahmetlinin namazının kılınmasından toprağa verilmesine kadar törenin her evresinde bulundu. Bu arada, daha birkaç gün öncesine kadar, küçük evin yerinde yükselecek gökdelen için görkemli bir temel atma töreni düzenlemeyi düşünmüşken, hem törenden vazgeçti, hem de temel atmayı tam bir hafta erteledi. Uzun sözün kısası, Hikmet babanın ölümü, kısa bir süre için de olsa, her şeye biraz uzaktan, biraz soğuk bakmasına neden oldu.</p>
		<p>Ancak, tüm İstanbul yeni biçimini ve yeni kimliğini üstlenmek için Hikmet babanın öldürülüp evinin yerle bir edilmesini bekliyormuş gibi, en gözdeleri başta olmak üzere, hiçbir semt, hiçbir cadde, hiçbir sokak, hiçbir yapı Niyorklu’nun dört bir yana yayılarak ortalığı toza ve gürültüye boğan dev makineleri karşısında direnemez oldu. Önce bir zamanların çok görkemli ve çok pahalı yapıları kulakları sağır eden bir gümbürtü ve yoğun bir toz bulutu içinde anlamsız bir yığına dönüşüyor, sonra, önceden uygun yerlere yerleştirilmiş makineler ileriye fırlayarak iç içe geçmiş demir ve beton parçalarından oluşan bu yığını hızla kemirip yutmaya girişiyorlar, bunların işlerini bitirmesiyle üçüncü bir dev makine dizisinin her türlü insan izinden arınmış olan alanı oymaya başlaması bir oluyordu. Arabalar ve insanlar şöyle bir duraladıktan sonra hızla uzaklaşıyorlardı oradan. Niyorklu’nun gökdelenlerinin kentin hemen her semtinde yükselmeye başlamasından sonra, kent içinde bile gidecekleri yerlere kişisel uçaklarıyla gitmeyi sınıflarının vazgeçilmez bir göstergesi saymaya başlamış olan büyük patronlar ve gözde <em>ceo</em>’ları şimdi her gün dört bir yanı sarmış toz bulutları içinde yollarını şaşırmak, daha da kötüsü, başka bir uçağa çarpmak korkusuyla bu alışkanlıklarından bir süre için vazgeçip sıradan insanlar gibi yer düzeyinde gidip gelmeye boyun eğiyorlardı. Niyorklu işlerinin en sonunda hız kazanmış olmasından mutluluk duyuyor, toz ve gürültüden yakınanlara da tüm bunları “artık eşiğine gelmiş bulunduğumuz” esenlik ve dinginlik çağının muştusu olarak değerlendirmelerini ve iki üç yıl daha dişlerini sıkmalarını salık veriyordu.</p>
		<p>Bu tür açıklamalarda bulunmasına gerek de yoktu doğrusu: kentin dört bir yanını yıkım ve yapım gürültüleri sardıktan sonra, kentliler de yavaş yavaş onun büyük amacını paylaşmaya, onun istediği gibi davranmaya başlıyorlardı. Görsel ve yazılı basının bu konuda en ufak bir anıştırma ya da yakıştırma yapmamış olmasına karşın, hemen herkes Niyorklu’nun kentte gökdelen yapımını baş döndürücü bir biçimde hızlandırmış olmasıyla yargının özelleştirilmesi arasında nerdeyse dolaysız bir bağıntı kuruyor, yargının hâlâ kamu kesiminin elinde bulunmasına karşın, güçsüzün güçlü karşısında hiçbir zaman haklı görülmeyeceği ilkesinden yola çıkarak TTHO’nun en büyük paydaşı Temel Diker’in bundan böyle hep haklı çıkarılmaya “yargılı” olduğuna inanıyor, bunun kaçınılmaz sonucu olarak da onun yanında yer almaya yöneliyorlardı. Ancak, öncelikle İstanbul’un büyüklü küçüklü yüklenicileri kapıldı eğilime. Özellikle yüzyılın başlarında yapılmış ve o dönemde sahiplerinin ve mimarlarının övünç kaynağı olmuş elli, altmış katlı gökdelenlerin birbiri ardından yıkıldığını gördükten sonra, Temel Diker ve değişmez örnekçesi karşısında direnmenin olanaksız olduğunu anladılar, bedeli neyse ödemek koşuluyla, aynı örnekçeyi aynı biçimde uygulamak için izin ve yardım istediler ondan, Temel Diker de hiç duralamadan verdi bu izni, adamların böyle bir dilekte bulunmamış olmalarına karşın, kendi makinelerinden ve kendi uzmanlarından da yararlanabileceklerini, hatta sıkıştıklarında kendisinden borç bile isteyebileceklerini söyledi onlara, “Çalışmalarınız bizim denetimimize açık olsun, gökdelenlerimiz arasında bir farklılık bulunmasın, yeter,” dedi. Bu cömertlik karşısında şaşkınlıklarını ya da hayranlıklarını dile getirmeye çalışanlara da “Benim tek derdim bu kenti yeniden kurmak; amacımı gerçekleştirdikten sonra, hiç kimseden hiçbir şey beklemeden, ellerim ceplerimde, bir an bile arkama bakmadan çekip gidebilirim,” demekle yetindi. Ne olursa olsun, üç ay gibi kısa bir süre içinde İstanbul uçsuz bucaksız bir inşaat alanına dönüşürken, herhangi bir köşesinde onun tek örnekçesi dışında bir yapı dikme olanağı kalmadı.</p>
		<p>Yüklenicileri önce kentin, sonra tüm ülkenin yüksek gelirli insanları izledi.</p>
		<p>Bu kişiler, sayıları her ay, hatta her hafta biraz daha artan, kamu kuruluşlarının elinde bulunan kimi yapılar dışında, kendilerine benzemeyen her yapıyı ezip geçerek hızla kendi sokaklarına doğru ilerleyen dev yapıların yanında kendi konutlarını her geçen gün biraz daha küçük, biraz daha zavallı, biraz daha çirkin görmeye başladılar, kimi insanlar bilemedin bir yıl öncesine kadar içinde mutlu oldukları, yeterince rahat, yeterince geniş buldukları, yerine, biçimine, eşyalarına ilişkin en ufak bir eleştiriye katlanamadıkları, hatta başka hiçbir konutla değişmeyeceklerini söyledikleri sevgili evlerinden “kümes” ya da “kulübe” diye söz etmeye başlamışlar, onları yok pahasına yüklenicilere bırakarak herhangi bir Diker gökdeleninde herhangi bir daireye yerleşmekten başka bir şey düşünmez olmuşlardı. Büyük düşünü bir an önce gerçekleştirmek isteyen Temel Diker de bu konuda her türlü kolaylığı gösterdi onlara. Gerek kendi kuruluşunun sorumlularına, gerek kendi tasarımını uygulayan yüklenicilere de bu iyi insanlara olanakların elverdiği ölçüde yardımcı olmalarını söyledi. Böylece, kimi istekliler büyük indirimlerden yararlandırıldı, kimilerine bıraktıkları konut karşılığında diledikleri gökdelende daire verildi, kimilerinin sorunu çok elverişli taksitlerle çözüldü. Öte yandan, İstanbullu kenterler “Fırsat bu fırsat, bir daha ele geçmez!” diyerek varlarını yoklarını gökdelen dairelerine yatırırken, Bursa’nın, İzmir’in, Ankara’nın, Adana’nın, Kayseri’nin, Eskişehir’in, Manisa’nın kodamanları için İstanbul’da büyük bir gökdelen dairesi aldıktan sonra, her hafta sonu mekiğiyle kendi gökdeleninin damındaki alana inip hafta sonunu dönemin beğenisi uyarınca döşenmiş dairesinde geçirmek ülküsel bir “yaşam biçimi”, bir zenginlik ve üstünlük göstergesi olup çıktı.</p>
		<p>Uzun sözün kısası, olanağı bulunan tüm kenterler gökdelenlere yerleşiyor, yerleştikleri katların yüksekliği oranında aşağıları ve aşağıdakileri küçük görüyor, yollarda oraya buraya seğirten insanları birer karınca olarak niteleyecekleri geliyordu; ancak, günler geçtikçe, aşağılara indikleri ve dünyaya herkesle aynı düzeyden baktıkları zamanlarda da benzerlerini gene karınca gibi görmeye başlıyor, sonra, yavaş yavaş, eşleri, çocukları, hatta kendileri de küçülmüş, birer karıncaya, hem de yuvasını yitirmiş, alabildiğine yalnız birer karıncaya dönüşmüş gibi bir duyguya kapılıyor, bir an önce yukarılara, gökdelenlerine dönmek istiyorlardı. Aynı biçimde, yukarıda ya da aşağıda, hiçbir engelle karşılaşmadan, hızla ilerledikleri bir sırada, bir yandan artık yolların çok geniş ve çok açık olduğunu, uzun süre aynı noktada beklemelerin çok gerilerde kaldığını düşünerek şöyle derin bir oh çekmek üzereyken, tüm varlıklarının buz gibi bir yalnızlıkla kuşatıldığını duyarak ürperiyor, ortamlarını oluşturan yükseklik ve genişlik bunalımdan sıyrılmanın olanaksızlığını somutlaştırır gibi oluyordu. Öte yandan, hemen her yerde aynı yükseklik, aynı genişlik, aynı yapılar ve aynı kaldırımlarla karşılaştıklarından, ne kadar yürürlerse yürüsünler, zırhlı arabalarını ne kadar hızlı sürerlerse sürsünler, mekikleriyle ne kadar yükselebilirlerse yükselsinler, hep yerlerinde sayıyorlarmış gibi bir duyguya kapılıyor, kolay kolay da bu duygudan sıyrılamıyorlardı. Bir inişten aşağıya inmek ya da bir yokuştan yukarıya çıkmak bile bir düş olup çıkmıştı nerdeyse. Temel Diker engebeden tiksindiğinden, bunun sonucu olarak da düzlem farklılıklarını olabildiğince indirgemeye çalıştığından, gökdelenler yalnızca birbirlerini, yani, bir bakıma, kendi kendilerini görüyorlardı. Yıkma izni alınamadığından hâlâ yerlerinde kalmış birkaç tarihsel yapıysa, bu aynılıkta anlamlarını ve güzelliklerini tümden yitiriyor, birer aykırılık izlenimi uyandırıyordu.</p>
		<p>Veysel Çakır <em>Resimli Gündem</em>’deki köşesinde sık sık değiniyordu bu gidişe, her seferinde de dalgasını geçiyor, Niyorklu’nun gökdelenlerinin ülkeye olmasa da kente eşitliği getirdiğini ve eski düzenin tüm kalıntılarını, mahalleyi, komşuluğu ortadan kaldırmaya, bu arada, böyle bir ortamda, yoksullara yer olamayacağına göre, yoksulluğa son verildiğini söyledikten sonra, İstanbul’un beş yüz elli metrelik gökdelenleriyle dünyamızın Tanrı’ya en yakın kenti olduğunu kesinliyordu. Ama 17 eylül 2073’te yayımlanan “Büyük utku” başlıklı yazısını “Bu düzeye ancak yirmi birinci yüzyılın son çeyreğine doğru ulaşabilmiş olmamıza bakılırsa, insanlık gerçekten çok yavaş geriliyor,” diye noktalayınca, köşesi bir daha açılmamasıya kapatıldı ve, kapatanların edimini ödüllendirmek için olacak, Çakır’ın yazılarından boşalan yerde sürekli olarak gökdelen tanıtımları yayımlanır oldu.</p>
		<p>Ancak bu beklenen değişiklik Temel Diker’den çok adamlarının işiydi, çünkü o zamanının büyük bölümünü <em>Özgürlük Anıtı</em>’nın ve Hikmet babanın evinin yerinde yükselecek gökdelenin yapım çalışmalarını izlemekle, çalışanları bu iki yapıtı olabildiğince erken bitirmeye zorlamakla geçiriyordu. Özellikle de Hikmet babanın evinin yerinde yükselecek gökdeleni yapanları sıkıştırıyor, “Elinizi çabuk tutun, çocuklar, bir an önce yerleşmek istiyorum buraya,” diyordu. İşin tuhafı, Hikmet babanın acıklı ölümünün etkisinden hâlâ kurtulamamıştı: bir türlü unutamıyordu onu. Unutmak şöyle dursun, çok daha kolay ve çok daha kestirme yollar varken, Hikmet babanın evini elinden alabilmek için yargıyı özelleştirmek gibi fazlasıyla dolambaçlı ve sonu belirsiz bir yol seçerek bu korkunç ölüme neden oldu diye zaman zaman Can Tezcan’a kızıyor, “Ben bu işi mafyayla çok daha kolay çözerdim, hem bu kadar gecikmezdik, hem de şimdi Hikmet baba yaşıyor olurdu,” diye söyleniyordu. 21 eylül 2073 günü, saat on sekize doğru, TTHO’nun yönetim kurulu toplantısının başlamasına çeyrek saat kala, Can Tezcan’a da açık açık söyledi bunu: “Biz bu işi yanlış yaptık, arkadaşım: hem arsanın bize geçmesini fazlasıyla geciktirdik, hem Hikmet babayı yitirdik. Şimdi de bu senin kokmaz bulaşmaz yönetim kurulunda saçma sapan konularla zaman öldürüyoruz,” diye yakındı.</p>
		<p>Can Tezcan kıpkırmızı kesildi birden.</p>
		<p>“Dur bakalım, daha her şey bitmedi,” dedi sert bir sesle.</p>
		<p>Temel Diker güldü.</p>
		<p>“Yani sen Hikmet baba bugün yarın mezardan çıkıp aramıza mı dönecek diyorsun?” diye sordu.</p>
		<p>Can Tezcan daha da sertleştirdi sesini.</p>
		<p>“Ben bunu bilirim, bunu söylerim: daha her şey bitmedi,” diye yineledi. “Tam tersine, her şey yeni başlıyor. Hele şu toplantımızı yapalım: gündemimiz bayağı yüklü!”</p>
		<p>Yönetim Kurulu’nun gündemi yüklüydü, tartışılan konuların da önemli olduğu anlaşılıyordu, ama, en azından başlangıçta, Temel Diker hiçbiriyle ilgilenmedi, “Daha her şey bitmemiş, şu lafa bak, daha her şey bitmemiş!” diye yineleyip durdu içinden; en az on kez bir daha dönmemek üzere çıkıp gitmeyi ve “bu saçma ortaklık”tan ayrılmayı düşündü. Sonra, birdenbire, kurulda en çok sinirlendiği adam, süpermarketler kralı Tolga Caymaz söz alınca, onu dinleyeceği tuttu: İstanbul’daki adliye yapılarının nasıl kullanılacağı konuşuluyor, o da hem hukuk okumuş “bir arkadaşınız”, hem eski bir İstanbullu olarak, duvardaki kocaman kent planında söz konusu yapıları bir bir gösterip tarihsel ve sanatsal özelliklerini belirterek her biri için bir öneride bulunuyor ve, ilke olarak, Adalet Bakanlığı’ndan TTHO’ya “intikal etmiş bulunan” yapıların hiçbirinin kullanım dışı bırakılmamasını istiyordu. Temel Diker ortağının son sözünü bir kez daha yineledi içinden, sonra masaya zorlu bir yumruk indirdi.</p>
		<p>“Söz istiyorum! Yöntem konusunda söz istiyorum, hemen!” dedi.</p>
		<p>Söz verildi, o da beş dakika içinde açıkladı düşüncesini: yargının özelleştirilmesiyle yepyeni bir düzen kurulmaktaydı ülkede, bu yeni düzeni geçmişin köhne ve bodur yapılarında sürdürmeye kalkmak büyük bir çelişki olur, kentin yeni yeni belirginleşmeye başlayan uyum ve bütünlüğünü de bozardı; öyleyse Caymaz beyin önerdiği yanlıştan uzak durmak ve tıpkı yargının kendisi gibi yenilenmekte olan güzel İstanbul’umuzun gökdelenlerinden birinde sürdürmesini sağlamak gerekirdi. Yönetim kurulunun bunu masraflı bulması durumunda, kendisi, “Temel Diker olarak”, şu anda yapımı bitmek üzere olan gökdelenlerinden birini TTHO’ya armağan etmeye hazırdı. Konuşma alkışlarla karşılandı. Hemen sonra da genel yazman Sabri Serin söz alarak öneriyi gönülden desteklediğini, başkanın da kendisiyle aynı görüşte olduğundan kuşku duymadığını, ancak bugün TTHO’nun hiç kimsenin bağışına gereksinimi bulunmadığını, bir başka deyişle, yerleşeceği gökdelenin ücretini hemen ödeyebilecek güçte olduğunu, ayrıca, adaletin saygınlığı gereği, taşrada kurulacak bölge mahkemelerinin de benzer nitelikte gökdelenlerde etkinlik göstermesinde yarar bulunduğunu söyledi.</p>
		<p>Temel Diker, bu tür durumlarda sık sık yaptığı gibi, çenesini sol yumruğuna dayayarak bir dakika süresince düşündü, sonra gülümseyerek ayağa kalktı.</p>
		<p>“Bir kez daha söyleyeyim, ben TTHO’dan para istemiyorum: kullanmayacağımız eski yapıları bana bırakın, yeter,” dedi; bir süre düşündü, gene gülümsedi, “Kullanmak üzere değil, yıkmak üzere,” diye ekledi, “Yıkmak ve yerlerine gökdelenler dikmek üzere.”</p>
		<p>İki saat sonra, aynı gökdelenin bir başka bölümünde, Can Tezcan ve Sabri Serin’le son karar onuruna kadeh tokuştururken, o toplantı öncesindeki çıkışından dolayı nasıl özür dileyeceğini bilemiyor, kendi kendini yiyordu, sonunda Can Tezcan’a sarılıp yanaklarını öptü.</p>
		<p>“Senin gibi akıllı adam zor bulunur,” dedi: “Her şey yeni başlıyor dedin; ben de bir şey anlamayıp kızdım; ama aradan iki saat geçmeden haklı çıktın. Bu işin böyle olacağını düşünmüştün, değil mi?”</p>
		<p>Can Tezcan hiçbir şey anlamadan baktı.</p>
		<p>“Hangi işin?” diye sordu.</p>
		<p>“Hangi işin olacak? Kentin en değerli yerlerini kapatan adliye yapılarının!”</p>
		<p>Can Tezcan anlamlı bir biçimde gülümsedi.</p>
		<p>“Hayır, düşünmemiştim,” dedi, “Ama bu işe girmemin tek amacı Hikmet babanın arsası değildi, bu işin bizim elimizi her bakımdan güçlendireceğini biliyordum.”</p>
		<p>Temel Diker gözlerini yere dikti, sonra bir Can Tezcan’a, bir Sabri Serin’e baktı, gizemli bir biçimde gülümsedi.</p>
		<p>“Hadi, kalkın, gidiyoruz: size bir sürprizim var,” dedi.</p>
		<p>“Bu saatte mi? Ne sürprizi bu böyle?” dedi Can Tezcan. “Gül evde beni bekliyor: bensiz sofraya oturmaz.”</p>
		<p>“Telefon et, birkaç saat gecikeceğini söyle.”</p>
		<p>Can Tezcan Sabri Serin’e baktı, Sabri Serin gülümsedi.</p>
		<p>“Patron bir kez koymuş kafaya, direnmek boşuna,” dedi.</p>
		<p>Can Tezcan yeniden Temel Diker’e döndü o zaman.</p>
		<p>“İyi de nereye götüreceksin bizi?” diye sordu.</p>
		<p>Temel Diker gizemli bir biçimde güldü.</p>
		<p>“Şu İstanbul’da herkesin gitmeye can atıp da gidemediği yere: <em>Özgürlük Anıtı</em>’na,” dedi.</p>
		<p>Can Tezcan birden heyecanlanıverdi.</p>
		<p>“Bak, bu öneriyi geri çeviremem işte,” dedi. “Ben de herkes gibi çok merak ediyorum: bu anıtı Temel Diker yapmıyor, görünmez Amerikalılar ya da Şeytanlar yapıyor diyorlar.”</p>
		<p>“Tamam,” dedi Temel Diker, sonra Sabri Serin’e döndü, “Sen de geliyorsun elbette,” diye ekledi.</p>
		<p>Sabri Serin boynunu büktü.</p>
		<p>“Yazık ki hayır,” diye yanıtladı, “O dikey gökkuşağının içinden geçmeyi ben de çok isterdim, ama olanak yok: Anadolu gezisinden dönen arkadaşlarla bu akşam son toplantımızı yapacağız. Yarın sabah başkanıma sonuçları sunmam gerekiyor.”</p>
		<p>“Toplantını bir gün erteleyemez misin?”</p>
		<p>“Olanak yok, çünkü Adalet bakanı sıkıştırıp duruyor bizi.”</p>
		<p>“O zaman ben başkanı alıp giderim. Sen de başka bir gün gelirsin. Hadi, sayın başkanım, gidiyoruz.”</p>
		<p>Sayın başkan ortağıyla birlikte asansöre girerken de, çatıda, ortağının Amerikan yapımı uçağına binerken de, uçak havalanırken de, uçağın havalanmasından dört dakika sonra, İstanbulluların adını Dikey Gökkuşağı koydukları dev ışık silindirine yaklaşırken de dingin mi dingindi. Ama, birdenbire, kendini bu silindirin içinde bulunca, soluğu kesilir gibi oldu, elini içgüdüyle yüreğinin üstüne bastırdı, hemen arkasından, ama gene içgüdüyle, gözlerini yumdu, kendisine çok uzun gibi gelen bir süre, uçak bu ışık çemberinin içinde döne döne düşmekteymiş gibi bir duyguya kapıldı. En sonunda, arkadaşının elini elinin üstünde duyup da gözlerini açtığı zaman, uçağın nerdeyse uçsuz bucaksız bir alanda durmuş olduğunu gördü, “Nereye geldik? Burası neresi, Tanrı aşkına?” diye sordu.</p>
		<p>“Neresi olacak? Anıtın ayaklığındayız,” dedi Temel Diker.</p>
		<p>Ama sanki o değil de bir başkası konuşmuş gibi geldi Can Tezcan’a.</p>
		<p>Bir dakika sonra, uçaktan indiklerinde, nereden geldiğini anlayamadığı, ufak tefek sürücüsünü bizim gibi insanlara benzetmekte zorlandığı üstü açık bir arabada ilerlerken de gördüklerinin gerçekliğinden kuşku duydu. Araba bir asansör kapısının önünde durdu. Sürücü saniyesinde yere atlayıp asker gibi selam durdu. Onun arkasından Temel Diker de indi, sonra, gülümseyerek, kendisine de elini uzattı, “Hadi, yukarıları görelim,” dedi. Can Tezcan yüreği çarpa çarpa indi arabadan, gene yüreği çarpa çarpa, sürücünün açtığı kapıdan, koca bir oda büyüklüğünde bir asansöre girip gözlerini göstergelere dikti, Temel Diker bir şeyler söyledi. Ama o gözlerini göstergeden ayıramıyordu: bu yeşil rakama bakılırsa, yedinci kattaydılar, şaşkınlıkla bu yeşil 7 rakamını gösterdi Temel Diker’e, o da gördüğü çok doğal bir şeymiş gibi gülümsedi, “Evet, yedinci kattayız, yer düzeyinde,” dedi. Bir kat, iki kat, üç kat, dört kat daha çıktılar. Asansörün duvarları camdı, ama ne bir insan, ne bir araç, ne bir aygıt, hiçbir şey görünmüyordu ortalıkta, insanın tüylerini ürperten apak bir aydınlık, tüm gördüğü buydu. “Buralar nereleri? İnsanlar nerede çalışıyor? Yoksa artık çalışmalar bitti mi? Yoksa her şey kendi kendine mi yürüyor?” diye sordu.</p>
		<p>Temel Diker güldü.</p>
		<p>“Sen ille de adam görmek istiyorsun, gel öyleyse!” diyerek asansörü yirmi yedinci katta durdurdu, sonra koluna girdi, sol yanda, cam bir kapıdan geçirerek ak bir ışıkla aydınlanan büyük bir odaya getirdi onu. Burada, her biri bir bilgisayarın başında oturan altı kişi, arkalarına yaslanmış durumda, önlerindeki ekranın üzerinde devinen birtakım renkli, ama hiçbir somut nesneyi çağrıştırmayan görüntüleri izliyor, arada bir, birbirlerinden bağımsız olarak, bir iki tuşa dokunuyor, sonra gene arkalarına yaslanıyorlardı.</p>
		<p>Can Tezcan, en az beş dakika süresince, hiçbir şey anlamadan izledi onları, sonra arkadaşına doğru eğildi.</p>
		<p>“Neyse, az da olsa birkaç kişi varmış,” dedi.</p>
		<p>Temel Diker gene güldü.</p>
		<p>“Daha ne olsun? Senin gibi üç koca gökdelen katını bir sürü adamla dolduracak değildim herhalde,” diye yanıtladı.</p>
		<p>Can Tezcan, şaşkınlık içinde, biraz daha yaklaştı arkadaşına.</p>
		<p>“Hepsi bunlar mı?” diye sordu.</p>
		<p>Temel Diker gene koluna girdi, kapıya doğru yöneltti onu.</p>
		<p>“Daha ne olsun?” diye yineledi, odadan çıktıkları zaman da “Ama bunlar kol bacak yalnızca, bir de beyin var, o iki kat yukarıda,” dedi.</p>
		<p>Can Tezcan birden durdu.</p>
		<p>“Başka?” diye sordu.</p>
		<p>Temel Diker bir kahkaha attı.</p>
		<p>“Daha ne olsun? Yapım evresi çoktan başladı,” dedi, gene koluna girerek asansöre doğru götürdü onu.</p>
		<p>Can Tezcan yürümüyor da arkadaşının zorlamasıyla sürükleniyordu sanki, bir de tüm varlığında anlatılmaz bir ürperti duyuyordu. Ortalıkta, dünyanın sonuymuş gibi, kimsecikler yoktu, yalnız yürüdükleri yerin altından, tavanın ve çevrelerindeki duvarların içinden sürekli olarak bir şeyler akıyormuş gibi bir izlenim uyanıyordu insanda. Birden, Rıza Koç’un işçilerin elenişine ilişkin sözlerini anımsadı, “Olacak şey değil,” diye düşündü. “Bu herif yıllardır toplumun dışında yaşıyor, ama onun yönelimlerini benden çok daha iyi kavrıyor.” Bu sırada, asansörün kapısı açıldı, yumuşak bir ışıkla aydınlanan çok geniş bir kapalı alana çıktılar gene. Temel Diker’in koluna girdi, bir heykel ayaklığının koca bir gökdelene denk olabileceğinin, hatta bir gökdelene yukarıdan bakabilmesinin göz görmedikçe tasarlanamayacak bir şey olduğunu söyledi. Temel Diker başıyla onayladı söylediğini, hemen arkasından da üzerinde kocaman kırmızı harflerle “Girilmez” yazan bir camlı kapıyı açarak “Buyur, sana sözünü ettiğim beyin burada: ustalar ustası Perihan Söylemezoğlu!” dedi. Aynı anda, koca kafalı, ufak tefek, çok kambur ve çok esmer bir orta yaşlı hanım yerinden fırlayarak önlerine dikildi, “Hoş geldiniz, efendim, onur verdiniz,” dedi. O Can Tezcan’la el sıkışırken, Temel Diker ünlü dostunu anıtın yapımı konusunda bilgilendirmek için getirdiğini söyleyince de yeniden koltuğuna oturdu hemen, bilgisayarında bir iki tuşa basarak karşı duvarda dev bir ekran oluşturdu, arkasından, bu ekran üzerinde, New York’taki ilk örnekçeyi ve boyutlarını, onun arkasından şimdi yapılmakta olan anıtın o andaki görünüşünü, onun arkasından ilk örnekçenin üç katına ulaşacak yeni anıtın bittiğinde çevre içinde sunacağı görünümü, onun arkasından da görüntüyü yavaş yavaş yaklaştırarak Signora Bartholdi’nin tuttuğu meşalenin tıpkısını tıpkı Signora Bartholdi gibi tutan, ama meşaleyi tutan kolu, Signora Bartholdi’ninkinin tersine, tümüyle kapalı olan Nokta hanımı gösterdi. Sonra, çok kambur ve çok esmer kadın başka ayrıntılara geçerken, Can Tezcan, titreyen bir sesle, “Peki, sanatçı, sanatçı, yani heykeltıraş nerede?” diye sordu.</p>
		<p>Çok kambur ve çok esmer hanım gülümsedi.</p>
		<p>“Öyle biri yok, efendim,” dedi, sonra, kısa bir duralamanın ardından, önündeki bilgisayarı gösterdi, “Ya da, isterseniz, şu küçük aygıt,” diye ekledi: “Ona Nokta hanımın ve bayan Bartholdi’nin fotoğraflarını verdik, o da gerisini isteklerimiz doğrultusunda tamamladı.”</p>
		<p>Can Tezcan, şaşkınlık içinde, bir bilgisayara, bir bu küçük kadına baktı.</p>
		<p>“Peki, ayaklığın dev taşları, heykelin madeni, daha ne bileyim, tüm bu gereçler nereden bulunuyor ve ortalıkta işçi mişçi görünmezken, anıtın yapımı nasıl böyle hızla ilerliyor?” diye sordu.</p>
		<p>Kadın güldü.</p>
		<p>“Aşağıda arkadaşlarımız, bilgisayarlarının başında, taşı, madeni ve camı oluşturacak öğeleri yönlendirip biçimlendiriyorlar,” dedi.</p>
		<p>Can Tezcan büsbütün şaşırdı.</p>
		<p>“Umarım, benimle dalga geçmiyorsunuz,” dedi.</p>
		<p>Bu kez de küçük kadın şaşırdı.</p>
		<p>“Siz Temel beyin gökdelenlerinin nasıl yapıldığını da mı görmediniz?” diye sordu. “Diker Konut AŞ bu alanda tüm dünyada bir numaradır.”</p>
		<p>Can Tezcan şaşkınlık içinde Temel Diker’e döndü.</p>
		<p>“Bu kadarını bilmiyordum, sen de hiç anlatmadın,” dedi.</p>
		<p>Temel Diker çok kambur ve çok esmer kadının başını okşadı.</p>
		<p>“Bir numara olan şu gördüğün küçük hanımdır, burada gökdelen yapımında uyguladığımızdan da ileri bir teknik uyguluyor,” dedi.</p>
		<p>Can Tezcan hiçbir şey söylemedi. Küçük kadınla Temel Diker de şaşkınlığını göz önüne alarak uygulamalar konusunda ayrıntılara girmemeyi yeğlediler. Buna karşılık, istemeleri durumunda, bu anıtı iki hafta içinde bitirebileceklerini, ancak, hem uyguladıkları ileri yöntemin çalınmasından korktukları, hem de Cihangir’de yapımı sürmekte olan ayrıcalıklı gökdelenle aynı zamanda bitirmek istedikleri için işi ağırdan aldıklarını söylediler. Sonunda, Temel Diker “Biz de gidelim artık, Gül hanım daha fazla beklemesin,” dedi. Tam kapıdan çıkacakları sırada geri döndü, Perihan hanıma doğru eğildi, bir şeyler söyledi, sonunda da “Konuştuğumuz numarayı unutmadın herhalde?” diye fısıldadı. Can Tezcan yalnızca “numara” sözcüğünü seçebildi. Ama şu kırk elli dakika içinde o kadar şaşırtıcı şeyle karşılaşmıştı ki “numara” sözcüğü hiçbir yankı uyandırmadı kafasında. “Perihan Söylemezoğlu! Adı kendinden uzun!” diye geçirdi içinden, başını arkalığa yaslayarak gözlerini yumdu. Ancak, uçaklarının havalanmasından en çok bir dakika sonra, Temel Diker’in “Sağına baksana! Ne var orada öyle?” demesi üzerine, gözlerini açıp da bilemedin on metre ötesinde, tunçtan bir Nokta hanımın, belki her zamankinden de güzel, uçağa eşlik ettiğini gördü, “Nokta hanım! Nokta hanım!” diye söylendi. Ama, ortadan silinmek için adının söylenmesini bekliyormuş gibi, Nokta hanım aynı anda gözden siliniverdi.</p>
		<p>Ne var ki yolda da, evde de bir türlü gözlerinin önünden silinmedi Nokta hanımın görüntüsü, yalnız silinmemekle de kalmıyor, insanı başka bir insana dönüştürüyordu. O Nokta hanımın benzersiz görüntüsünü anlatmaya çalıştığı her seferde, Gül Tezcan gülümsüyor, “Sen bir tuhafsın bu akşam,” diye söyleniyordu. O da içini çekiyor, “O görüntüyü görseydin, böyle konuşmazdın,” diyordu.</p>
		<p>Ertesi sabah, on buçukta, Sabri Serin koltuğunun altında kalın bir dosyayla kapıdan içeri girdiğinde de hâlâ bir düşte gibiydi. Ona da düşünü anlatmak, dün akşam kendisiyle gelmemekle büyük bir fırsat kaçırdığını söylemek istedi. Ancak, Sabri Serin <em>Özgürlük Anıtı</em>’na ve Nokta hanıma ilişkin ayrıntıları dinlemek konusunda hiç de istekli görünmedi. “Umarım, tüm sorunları çözmüşsündür: yeni yargı bir, bir buçuk ay içinde tüm Türkiye’de tıkır tıkır işleyemeye başlayacaktır, öyle değil mi?” diye sorunca da getirdiği dosyayı önündeki sehpaya bıraktı, sonra derin bir soluk aldı.</p>
		<p>“Hiçbir şeyi çözmüş değilim, efendim,” dedi.</p>
		<p>Can Tezcan genel yazmanına derin bir uykudan uyanmış gibi, şaşkın şaşkın bakmaya başladı o zaman.</p>
		<p>“Sen benimle dalga mı geçiyorsun?” diye sordu.</p>
		<p>“Hayır, efendim, şakanın yerini ve zamanını bilirim,” dedi Sabri Serin. Can Tezcan’ın gösterdiği koltuğa oturdu. Bir an susup söyleyeceklerini toparladı. “Bize başvurmuş olan tüm aday kuruluşların durumunu inceledik: parasal açıdan bakılınca, hepsinin de fazlası var, eksiği yok; kimileri birkaç bölgeyi bile örgütleyebilir; ama hepsi, evet, hepsi bir tür mafya, efendim; hepsine açılmış onlarca dava var; hepsi de bir iki uluslararası kuruluşun taşeronu.”</p>
		<p>“Örneğin hangilerinin?”</p>
		<p>Sabri Serin Amerikalı, Alman, Fransız, İtalyan bir sürü yabancı kuruluş adı saydı,<a class="si-noteref epub-type_noteref" href="#f1" id="ref_f1">1</a> bir kez daha soluklandı.</p>
		<p>“Yalnızca yabancı kuruluş taşeronu olsalar, gene neyse, efendim,” diye sürdürdü. “Bölgelerinde her türlü kirli iş bunların elinde; üstelik, gördüğümüz kadarıyla, açık açık yapıyorlar tüm bunları. Ben ülkenin bu durumlara geldiğini bilmiyordum doğrusu.”</p>
		<p>“Özetlersek?”</p>
		<p>“Özetlersek, bu adamlar olsa olsa suçsuzları yargılarlar, efendim. Size söylemiştim: biz bu işe girmemeliydik.”</p>
		<p>“Ama girdik bir kez. Şimdi ne yapabiliriz?”</p>
		<p>“Yapabileceğimiz bir tek şey var, efendim: tüm bu başvuruları geri çevirmek, örgütümüzü her yerde kendimiz kurmak ve güvenliğimizi güçlü tutmak.”</p>
		<p>“Zor iş.”</p>
		<p>“Biliyorum, ama ben başka çıkar yol göremiyorum, efendim.”</p>
		<p>Can Tezcan tutarlı bir yanıt bulmaya çalışırken, İnci odaya girdi.</p>
		<p>“Efendim, özür dilerim, bakan bey arıyor. Bağlayayım mı?” diye sordu.</p>
		<p>Can Tezcan’ın yüzü sararır gibi oldu.</p>
		<p>“Bağla,” dedi, sonra da daha ilk çınlamasında kulağına götürdü telefonu; nerdeyse her yarım dakikada bir “Evet,” “Oldu”, “Tamam”, “Anlıyorum” sözcüklerinden birini yineledi. Sonunda “Peki, olur, evet, zor, ama çalışalım; peki, oldu, bir saat içinde yanıt verelim size, tamam, size de iyi günler, sayın bakanım,” deyip kapattı telefonu. Sözcüklerinden ve devinilerinden bir şeyler çıkarmaya çalışarak kaygıyla kendisini izleyen Sabri Serin’e döndü. “Hadi, gözün aydın: yeni bir seçenek çıktı,” dedi. “Veli Dökmeci başbakanın listesini yolluyor.”</p>
		<p>“Ne listesini, efendim?”</p>
		<p>“Bize güvenle salık verebilecekleri kişi ve kuruluşların listesini.”</p>
		<p>Bu kez de Sabri Serin sarardı.</p>
		<p>“Bu da nerden çıktı şimdi?” diye söylendi.</p>
		<p>Aynı anda İnci hanım gene odaya girdi, Can Tezcan’ın önüne bir kâğıt bıraktı. Ama Can Tezcan’dan önce Sabri Serin aldı kâğıdı, dosyasının ilk sayfasıyla karşılaştırdı, sonra, merak ve kaygıyla, herhangi bir açıklama da yapmadan, karşılaştırmayı sürdürdü. Başını kaldırdığında yüzü sapsarıydı.</p>
		<p>“Çok tuhaf, efendim, gerçekten çok tuhaf: aynı adlar, evet, aynı adlar!” dedi şaşkınlık içinde: “Bize başvurmuş olan kuruluşların adları, yalnız biri eksik.”</p>
		<p>“Yani senin mafya dediklerin mi?”</p>
		<p>“Evet, efendim, benim mafya dediklerim.”</p>
		<p>“Biliyorsun, adalet bakanı faksladı.”</p>
		<p>“Biliyorum, efendim,” dedi Sabri Serin, gözlerini Can Tezcan’ın gözlerine dikti, öyle baktı bir süre. “Peki, bölgelerin yargısını bu adamlara bırakmaya boyun eğecek miyiz?” diye sordu.</p>
		<p>Can Tezcan da genel yazmanını süzdü bir süre.</p>
		<p>“Önce senin dosyayı inceleyeceğim: adamların senin dediğin gibi oldukları kanısına varırsam, konuyu yönetim kuruluna götüreceğim. Gerekirse, genel kurulu da toplayabiliriz,” dedi. Bir süre öyle durup düşündü. “Doğrusu da bu değil mi?” diye sordu.</p>
		<p>Sabri Serin ürpertici bir görüntü karşısındaymış gibi yüzünü buruşturdu.</p>
		<p>“Hayır, değil, efendim!” dedi. “Bence siz kendi başkanlık yetkinizi kullanmalısınız. Kurallara ters de düşse, böyle yapmak zorundasınız. Yönetim kurulu, hele genel kurul rahatlıkla kucak açabilir bu adamlara. Sonra, bana öyle geliyor ki bu faks yalnız size çekilmedi, efendim. Belki de hepsinin elinde şimdi, sizden iki üç gün önce almış olmaları da olanaklı.”</p>
		<p>Can Tezcan genel yazmanına gittikçe artan bir şaşkınlıkla bakıyordu.</p>
		<p>“Bunu da nerden çıkarıyorsun?” diye sordu.</p>
		<p>“Adamların bizimle görüşürken girdikleri havalardan çıkarıyorum, efendim,” dedi Sabri Serin. “Başvurularının hiç tartışılmadan benimseneceğine inanmış gibiydiler.”</p>
		<p>Can Tezcan bir kez daha yardımcısının gözlerine dikti gözlerini.</p>
		<p>“Yani sence bu ülkenin tek dürüst kişileri biz ikimiz miyiz?” diye sordu.</p>
		<p>Sabri Serin gülümsedi.</p>
		<p>“Biz de daha kararımızı vermiş değiliz, efendim,” dedi.</p>
		<p>Can Tezcan yanıt vermedi. Genel yazmanının getirdiği dosyayı aldı, sayfalarını karıştırmaya başladı, orasından burasından okudu, sonra başvuru yazılarının kişi, kurum ve kent adları dışında birbirinin aynı olduğunu fark etti, ama saptamasını yardımcısına aktaramayacak kadar güçsüz buldu kendi, gözlerini tavana dikerek dalıp gitti. En az beş dakika sürdü sessizliği. Sonra İnci’nin tüm güzelliğiyle kapıda dikildiğini gördü.</p>
		<p>“Ne var?” diye sordu.</p>
		<p>“Bakan bey telefonda, efendim,” dedi İnci.</p>
		<p>Bakan bey, telefonda, aday kuruluşların onay alıp almadıklarını sormaktaydı. Can Tezcan önce yapay bir kahkahayla yanıt verdi soruya, sonra bu başvurular üzerinde incelemelerine daha kırk beş dakika, bilemedin, bir saat önce başladığını, ayrıca, genel yazman ve arkadaşlarının tüm bölgeleri dolaşarak yaptıkları araştırmaların sonuçlarını incelemeleri gerektiğini, böyle bir çalışmanın da en az bir hafta alacağını, olumlu ya da olumsuz, yanıtlarını ancak bundan sonra verebileceğini söyledi. Bakanın önce tok tok öksürdüğünü, sonra, uzunca bir kahkahanın ardından, “Sayın başkan, olumlu ya da olumsuz bir yanıt ne demek? Biz, yani sayın başbakanım ve ben, olumlu yanıt istiyoruz sizden; diyeceğim, seçenek tek olunca, bize yanıt vermek için dosyalar üzerinde incelemelere girişmeniz gereksiz; böylesi boşuna zaman harcamak olur. Bilmem, anlatabildim mi?” dedi. O zaman, yani tam bu “Bilmem, anlatabildim mi?” sorusunu işittiği anda, Can Tezcan polis komiserinin belindeki tabancayı kapıp namlusunu kendisine doğrulttuğu çok aydınlık mayıs gününde buldu kendini. “Öyleyse sizi bekletmeyelim, sayın bakanım: yanıtım hayır,” dedi. Bakan şaka edip etmediğini sorunca da iyice yükseltti sesini, “Hayır, şaka etmiyorum, sayın bakan, Türkiye Cumhuriyeti’nin adalet bakanı sayın Veli Dökmeci’yle konuştuğumun bilincindeyim,” dedi, bakanın herhangi bir yanıt vermesine zaman bırakmadan kapattı telefonu.</p>
		<p>Sabri Serin, yarı mutlu, yarı üzgün, başkanına bakıyordu.</p>
		<p>“Sanırım, bu serüvene noktayı koyduk, efendim, ya da koymak üzereyiz,” dedi.</p>
		<p>Can Tezcan “Aldırma!” demek istercesine elini salladı.</p>
		<p>“Evet, dostum, belki de noktayı koymak üzereyiz, ama, daha koymadığımıza göre, şu en baştaki dosyadan, Adana’dan başlayalım: bana altını çizdiğin satırları oku ki, gene arayacak olurlarsa, söyleyecek sözüm olsun,” dedi.</p>
		<p>“Peki, sayın başkanım,” dedi Sabri Serin.</p>
		<p>Ama, tam dosyayı açtığı sırada, İnci hanım kapıyı bir kez daha araladı.</p>
		<p>“Başbakan telefonda,” dedi.</p>
		<p>Can Tezcan elleri titreyerek açtı telefonu, ama, beklediğinin tersine, başbakan bakanı gibi konuşmuyordu: önce sağlığını, eşini, işlerinin durumunu sordu, en az üç dakika sonra geldi konuya, geldikten sonra da sesini yükseltmeye kalkmadı, “Bizim Veli agayı fena terslemişsin, ama herhalde bunu hak etmiştir, çünkü patavatsız bir adamdır, durup dururken kabalaşacağı tutar; kusuruna bakmamak gerekir,” dedi. Arkasından da tepkisini anladığını, bunca çabadan, bunca yorgunluktan, bunca masraftan sonra yetkisine el uzatılmasına kızmasını doğal bulduğunu söyledi, sonra güldü, “Benim adım Mevlüt Doğan, pek öyle göstermem ya insanların, hele senin gibilerin duygularına saygı duyarım. Bu nedenle isteklerimde büyük bir indirim yaptım: sana bu başkanlığı kazandıran başbakanın olarak yalnız üç bölgeyi: İzmir’i, Konya’yı ve Diyarbakır’ı istiyorum. Şimdi oldu mu?” dedi.</p>
		<p>Daha sonra kendisinin de açıkça söylediği gibi, Sabri Serin olsa benimserdi bu öneriyi, başka bir gününde olsa, Can Tezcan da benimserdi belki, ama o sabah, orada, gözünü yumsa Che Guevara’yı karşısında bulacak gibiydi.</p>
		<p>“Sayın başbakanım, şunu hiç unutmamanız gerekir: Türk yargısı artık özel ve özerk bir kuruluşun elinde, yetkisini hiç kimseyle paylaşamaz,” diye yanıtladı.</p>
		<p>Mevlüt Doğan’ın önce kahkahası, sonra yanıtı geldi.</p>
		<p>“Can bey, kardeşim, sen hangi ülkede yaşadığını sanıyorsun?” diyordu. “Başta üniversitelerimiz olmak üzere, Türkiye özel ve özerk kurumlarla dolu, ama, ben bu koltukta oturduğum sürece, hepsi de ağzımdan çıkan her sözü buyruk sayar. Bir düşün, hiç de fazla bir şey istemedim senden, on altı bölgeden yalnızca üçünü bırakıyorsun bana. Şimdi oldu mu?”</p>
		<p>Can Tezcan genel yazmanına göz kırptı.</p>
		<p>“Hayır, sayın başbakanım, olmadı,” dedi. “Tek bir bölge de isteseniz, yanıtım ‘Hayır’ olacaktır. Bu seçimi yapmak bizim işimiz. Ayrıca, yasa ortada, hiç seçmememiz de olanaklı. Gerekirse, oralarda şimdiden kendi mahkemelerimizi kurup kendi yargıçlarımızı atayabiliriz.”</p>
		<p>Mevlüt Doğan’dan bir süre ses gelmedi, sonra öksürdü.</p>
		<p>“Ama seninle özel bir sözleşme yapmıştık,” dedi.</p>
		<p>Can Tezcan gene gerilemedi.</p>
		<p>“Evet, yapmıştık, sayın başbakanım, sözleşmemizde böyle bir yetki paylaşımı yok,” diye yanıtladı.</p>
		<p>Mevlüt Doğan gene öksürdü.</p>
		<p>“Hayır, olması gerek, Can aga,” dedi. “Benim adım Mevlüt Doğan, böyle konularda hiçbir zaman yanılmadım: var diyorsam, vardır; inanmıyorsan, sözleşmeyi aç da bak, hadi, eyvallah,” deyip kapattı telefonu.</p>
		<p>Can Tezcan, elinde telefon, öyle donup kaldı bir süre.</p>
		<p>“Efendim, size ne oldu böyle?” diye atıldı Sabri Serin. “Yüzünüz kâğıt gibi. Sizi tehdit mi etti? Su ister misiniz?”</p>
		<p>“Hayır, hiçbir şey istemem,” dedi Can Tezcan, soluğu kesildi kesilecek gibiydi. “Bu herif aramızdaki özel sözleşmede bir yetki paylaşımı koşulu bulunduğunu söylüyor, ama yok, kesinlikle biliyorum ki yok.” Çekmecesinden bir deste anahtar aldı, önce arkasındaki dolabı, sonra dolabın içindeki kasayı açtı, kasadan meşin kaplı bir dosya çıkardı. “Sözleşme burada işte, gel, birlikte bakalım,” diyerek açtı dosyayı, sonra, elinde dosya, taş gibi donup kaldı.</p>
		<p>Sabri Serin fırlayıp yanına geldi hemen: “Sözleşme” dediği kâğıda baktı: ne bir yazı, ne bir imza, ne bir damga, ne bir tarih, en ufak bir leke bile yoktu üzerinde: Can Tezcan elinde boş bir kâğıt tutuyordu yalnızca, boş kâğıdı masanın üstüne bıraktı.</p>
		<p>“Bir örneği de onda,” dedi, “Koşullar, tarihler, imzalar, hepsi aynıydı.”</p>
		<p>Sabri Serin okkalı bir küfür savurdu içinden.</p>
		<p>“Onunki duruyordur, ama değiştirilmiş olarak. Bunu yapan pezevenk her şeyi yapabilir,” diye söylendi. Gözleri elinde titreyen boş sözleşmede, öylece dikilip sustu bir süre, sonra içini çekti, “Evet, duruyordur,” dedi, boş kâğıt hep elinde, pencerenin önüne gitti, bir esin ararcasına bulutlara baktı, sonra gene Can Tezcan’ın yanına geldi, ama sanki varlığının ayrımında bile değildi, “Böyle bir numaraya yaşamımda ilk kez tanık oluyorum; anlaşılan bilim de alan değiştiriyor artık,” diye mırıldandı. Bir koltuğa çöktü, başını ellerinin arasına alıp düşündü bir süre, “Sanırım, bu serüvenin sonuna yaklaştık, efendim; çok da çabuk yaklaştık. Bundan böyle atacağımız her adıma, ağzımızdan çıkacak her söze dikkat etmemiz, adamların isteklerinin en azından bir bölümüne de boyun eğmemiz gerekecek. Gerçekten berbat bir durum!” diye ekledi.</p>
		<p>Can Tezcan hep öyle donmuş gibiydi, ama komiserin belinden çekip aldığı tabanca hâlâ elindeydi sanki. Tuhaf bir biçimde gülümsedi.</p>
		<p>“Hele dur bakalım, o kadar da çabuk pes etmeyelim: hukuk bizden yana, hem de bizim elimizde,” dedi.</p>
		<p>Sabri Serin boş kâğıdı en sonunda masanın üstüne bıraktı.</p>
		<p>“Konumumuza fazla güvenmeyelim, efendim, her şey olabilir, her an her şey değişebilir,” diye yanıtladı. “Bir kez, yıllar önce, ‘Türkiye’de özgür insanın durumu salgın hastalık karşısında sağlam insanın durumuna benzer, her an bir hastane odasında uyanabilir,’ demiştiniz. Biz önlemlerimizi alalım, yani ödünlerimizi verelim bence.”</p>
		<p>Can Tezcan fazla etkilenmiş gibi görünmedi.</p>
		<p>“O kadar da korkak olmayalım, Sabri’ciğim, kendi gücümüzü de küçümsemeyelim: yasa bizden yana, tüm büyük patronlar da ortağımız,” dedi, ancak şu son günlerde Sabri Serin’in olayları ve insanları kendisinden daha iyi izlediğini ve daha iyi değerlendirdiğini görüyor, ikide bir onun kendisinden daha becerikli, daha dikkatli olduğunu düşünüyordu. “En azından, direnebileceğimiz kadar direnelim,” diye ekledi.</p>
		<p>Sabri Serin gözlerini başkanına dikerek düşündü bir süre.</p>
		<p>“Evet, direnebildiğimiz kadar direnelim, efendim, ama bu adamları daha fazla kışkırtmayalım,” dedi.</p>
		<p>Can Tezcan bir an dalmıştı, birden doğruldu.</p>
		<p>“Ne demek istiyorsun?” diye sordu.</p>
		<p>“Ne demek istediğim açık, efendim: dostlarınıza çok bağlı olduğunuzu, onlar için her şeyi yapabileceğinizi biliyorum, çok güzel bir şey bu, ama, şu geldiğimiz noktada, Varol beyi odasından, Rıza beyi hücresinden çıkarmaya, İzmir’i, Diyarbakır’ı ve Konya’yı da elinizde tutmaya kalkarsanız, sonumuzu hızlandırırsınız diye korkuyorum,” dedi Sabri Serin, kasaya sözleşme olarak girip bomboş bir kâğıt olarak çıkan nesneyi gösterdi. “Bu adam her şeyi yapabilir, dostunuzdan boşalacak hücreye sizi ya da beni yerleştirebilir,” diye ekledi.</p>
		<p>Can Tezcan yerinden fırladı birden.</p>
		<p>“Sen Rıza’nın hücrede olduğunu nerden çıkarıyorsun?” dedi.</p>
		<p>Sabri Serin başkanının şaşkınlığı karşısında hiç şaşırmadı.</p>
		<p>“Bildiğinizi sanıyordum, efendim: son yapıtı <em>Açıkartırma, </em>şu bizi de, yönetimi de yerden yere vuran kitap, en az on gündür tüm Türkiye’de yok satıyor,” dedi dinginlikle. “Böyle bir kitaptan sonra onu bulup içeri atmamış olmaları olanaksız.”</p>
		<p>“Bu konuda bir bildiğin mi var? Gerçekten yakalandı mı dersin? Yakalandıysa, nerede?”</p>
		<p>“Kesin bir bilgim yok, efendim; ama böyle bir kitaptan sonra onu ne yapıp yapıp bulmuş olmaları gerekir diyorum,” dedi Sabri Serin, sonra gözlerini patronunun gözlerine dikti, “Peki, siz, siz hâlâ okumadınız mı dostunuzun son kitabını?” diye sordu.</p>
		<p>“Hayır, ilk kez senden duyuyorum.”</p>
		<p>Sabri Serin patronuna önce kuşkuyla baktı, sonra gülümsedi.</p>
		<p>“Anlıyorum: şu son günlerde hep mekikle gidip geliyorsunuz,” dedi, “İnsan zırhlı arabayla bile olsa sokaklardan geçmeyince...”</p>
		<p>“Güvenlik açısından böylesinin daha doğru olacağını söylediler,” dedi Can Tezcan.</p>
		<p>Sabri Serin kendisine savaşım arkadaşının son etkinlikleri konusunda bildiklerini anlatmaya girişti: <em>Açıkartırma </em>da Rıza Koç’un tüm yapıtları gibi kısa bir kitaptı, topu topu altmış dört sayfaydı, ama, el altından dağıtılmasına karşın, son yılların en çok satılan ve en çok okunan kitabı olacağa benziyordu. Her gün, sabahtan akşama kadar, kentin en az yüz ayrı köşesinde, birtakım çocuklar, delikanlılar ve genç kızlar önlerine yığdıkları <em>Açıkartırma</em>’ları bağıra bağıra satıyor, uzaktan bir polis görünce ya da biri polisin yaklaşmakta olduğunu haber verince de kitaplarını sırtlayıp kirişi kırıyorlardı. Polisin kitaplara sık sık el koyması, her gün dört beş kişiyi yakalayıp dayak eşliğinde sorgulaması, hatta kimi kaynaklara ulaşması durumu değiştirmiyordu. Öyle anlaşılıyordu ki bir değil, birkaç kaynak söz konusuydu, yani kitap en az dört ayrı basımevinde basılmakta, en az on ayrı yerden dağıtılmaktaydı. Bunun sonucu olarak, kentin değişik köşelerinde <em>Açıkartırma </em>satan çocuklar, işsiz güçsüz delikanlılar, genç kızlar, hatta yaşlı adamlar ve hanımlar her geçen gün biraz daha çoğalıyor, bu arada, son “başyapıt”ın yanında, daha öncekiler de boy göstermeye başlıyordu. Üstelik, söylenenlere bakılırsa, aynı görüntüler İzmir’de, Bursa’da, Ankara’da, Konya’da, Antalya’da, Kayseri’de, Diyarbakır’da, Trabzon’da da çıkıyordu ortaya. Özellikle <em>Yılkı adamları</em>’nın yayımlanmasından sonra, Rıza Koç adı beylik deyimle bir tür “marka”, daha da iyisi, sessiz kalabalıkların sesi olmuş, ülkede ne zaman olumsuz bir şeyler olsa, insanlar “Bakalım, Rıza Koç ne söyleyecek bu konuda?” demeye başlamışlar, yani kendi seslerini yükseltecek yapıtı hep ondan bekler olmuşlardı. Kısacası, Rıza Koç çok ünlü bir kişiydi artık, ülkenin en çok okunan yazarıydı, yapıtları öteki yazarlarınki gibi alışılmış koşullar içinde yayımlanıp dağıtılmış olsa, ülkenin en zengin yazarı olması işten değildi. Adını anmadan bile olsa, artık kimi gazeteler de söz etmeye başlıyorlardı Rıza Koç’un başarısından: kimileri güvenlik güçlerinin başarısızlığına, kimileri ülke yönetiminde görülen “birtakım önemsiz aksaklıklar”a, kimileri de kitlenin beğeni düzeyinin düşüklüğüne bağlıyordu bunu. Ama, Sabri Serin’e bakılırsa, Rıza Koç da, her türlü tehlikeyi göze alarak onun yapıtlarını basıp dağıtanlar da insanca bir geleceğin son umudunu yaşatan yılkı adamlarıydı. Ne olursa olsun, kentle ilişkilerini hâlâ sürdürmekte olan birtakım “okumuş” yılkı adamlarının arasında da gizlense, böyle bir kitaptan sonra er geç yakalarlardı onu.</p>
		<p>Can Tezcan hiç sesini çıkarmadan dinlemişti.</p>
		<p>“Peki, sen gördün mü? Bu <em>Açıkartırma </em>neden söz ediyor?” diye sordu.</p>
		<p>Sabri Serin yanıt vermekle vermemek arasında duraladı bir süre, sonra başını önüne eğdi.</p>
		<p>“Yargının özelleştirilmesinden söz ediyor, efendim,” dedi.</p>
		<p>“Demek öyle?”</p>
		<p>“Evet, böyle, efendim.”</p>
		<p>Can Tezcan gözlerini yere dikti, dakikalar süresince, hiçbir şey söylemeden oturdu öyle, sonra içini çekti, “Bu çocuğun her dediği doğru çıktığına göre, bu olayın da doğru olması gerekir,” diye düşündü. Sonra gene dalıp gitti. “Direnebileceğimiz kadar direnelim,” derken, usunda ne Varol Korkmaz vardı, ne Rıza Koç, ama, Sabri Serin adlarını andıktan sonra, yargı kendi ellerine geçer geçmez yapılacak ilk işin Varol Korkmaz’la arkadaşlarının ve Rıza Koç’un özgürlüklerinin güvenceye alınması olacağını düşündü.</p>
		<p>“Dostum, sonuç ne olursa olsun, her şeyden önce gözümüzün önündeki haksızlıkları düzeltmemiz gerekir; ama dostlarımıza öncelik vermemiz başka haksızlıkları düzeltmeyeceğimiz anlamına gelmez,” dedi.</p>
		<p>Sabri Serin elinde olmadan gülümsedi, “Hâlâ ayılmadı bizimki,” diye düşündü.</p>
		<p>“Doğru söylüyorsunuz, efendim,” dedi. “Haksızlığa karşı çıkmak güzel bir şey. Ama bana öyle geliyor ki şu geldiğimiz noktada Temel bey de, Cüneyt bey de bize destek olmaz artık.”</p>
		<p>“Bunu da nerden çıkardın?” dedi Can Tezcan, ama, aynı anda, korkunç bir sıkıntı çöktü içine, sorusunun yanıtını bile beklemeden, “Her neyse, bu konuyu kapatalım,” diye ekledi.</p>
		<p>Doğru dürüst düşünmesini bile önleyen bir bunalım içinde mekiğine atlayıp eve döndü.</p>
		<p>Burada da Gül Tezcan şaşkına döndürdü onu: her zaman, kapıdan girer girmez boynuna atılıp yanaklarını öperken, gün boyunca neler yaptığı konusunda soru üstüne soru sorarken, bu kez şöyle bir “Hoş geldin!” diyerek koşarcasına dönüp koltuğuna oturdu, sehpanın üstüne açık olarak bırakılmış bir küçük kitabı alıp okumaya başladı. Can Tezcan tepesine dikildi, hiçbir şey söylemeden okuyuşunu izledi bir süre, bir iki kez öksürdü.</p>
		<p>Gül Tezcan kitaptan dünyaya dönecek gibi görünmüyordu.</p>
		<p>“Senin böylesine okumaya daldığını çoktandır görmemiştim. Ne okuyorsun böyle? Yeni bir Dostoyevski ya da Kafka mı buldun?” dedi sonunda. Gül Tezcan’dan gene yanıt gelmeyince çekip aldı kitabı elinden. Önce kapağın üstündeki yazıları okudu: Rıza Koç, <em>Açıkartırma, </em>Kaçak Yayınlar, No 42. Sonra renkli fotoğrafa baktı: bellerinde tabancaları ve coplarıyla pırıl pırıl üniformaları içinde TTHO AŞ’nin korumaları. Küçük kitabı hiçbir şey düşünmeden en yakın pencereye doğru fırlattı. Sanki kitabın varlığını ilk kez öğreniyormuş gibi “Olamaz, hayır, olamaz! Benim paramla bana saldırmadığı kalmıştı! Bunu da yaptı hergele!” diye homurdandı.</p>
		<p>Aynı anda, Gül Tezcan’ın kitabı yerden aldığını gördü.</p>
		<p>“Nereden buldun bu pisliği?” diye sordu.</p>
		<p>Gül Tezcan küçük kitabı göğsüne bastırdı.</p>
		<p>“Okumadan karar verme öyle,” dedi. “Arada şöyle bir vuruyor ya seni kolladığı belli: ne yaptığını bilmeyen, ya da yaptığının sonucunu önceden düşünemeyen saf bir adam, çok bilgili, çok yetenekli, ama her türlü etkiye açık bir maymun iştahlı olarak niteliyor seni, Cüneyt Ender’le Mevlüt Doğan’ın tuzağına düştüğünü, açıkçası, kandırıldığını söylüyor.”</p>
		<p>“Bundan kötü saldırı mı olur?” diye atıldı Can Tezcan. “Bunca yıllık arkadaşa yapılacak şey mi bu?”</p>
		<p>Gül Tezcan uzun uzun güldü.</p>
		<p>“Sen bir de Mevlüt Doğan için yazdıklarını göreceksin,” dedi. “Bıyığından sesine, kılığından yürüyüşüne, sözcüklerinden kafasının içine, her şeyiyle öyle bir dalga geçmiş ki gülmekten kırılıyorsun. Oku da bak, bu kitap önceki kitaplarının hiçbirine benzemiyor, bir gülmece anıtı, başyapıtını yazması için en yakın arkadaşının da yaşamının başyapıtını gerçekleştirmesini bekliyormuş!”</p>
		<p>“En yakın arkadaşının başyapıtı neymiş peki?”</p>
		<p>“Bir hukuk devrimi: yargının özelleştirilmesi.”</p>
		<p>Can Tezcan yüzünü buruşturdu.</p>
		<p>“Bravo, çok güzel bir buluş!” dedi, sonra, çenesiyle, karısının hâlâ göğsüne bastırdığı küçük kitabı gösterdi, “Peki, nereden buldun bu pisliği?” diye sordu. “Bugün çıkmayacağını söylemiştin.”</p>
		<p>“Çıkmadım; bu sabah hizmetçi kılıklı bir genç kadın getirdi. İkimiz için imzalanmış olarak.”</p>
		<p>“Ne büyük incelik!” dedi Can Tezcan, sonra bir koltuğa bıraktı kendini, başını ellerinin arasına alıp öylece kaldı.</p>
		<p>“Kadın çok yorgun görünüyordu, oturup azıcık soluklanmasını, bir şeyler içmesini söyledim, ama istemedi, bir şeylerden korkuyormuş gibi sıvışıverdi hemen,” diye sürdürdü Gül Tezcan. “Ben de oturup okumaya daldım, hem de öyle bir daldım ki yemek bile yemedim. Dörde doğru bitirdim, ama bitirir bitirmez baştan başladım.”</p>
		<p>“Bu denli sürükleyici demek?”</p>
		<p>“Evet, bu denli sürükleyici; ama yalnızca sürükleyici değil, çok da ilginç. Seninki bir de öngörüde bulunuyor: yargının başına geçmenden en fazla üç hafta sonra şapkanı alıp gideceğini söylüyor.”</p>
		<p>“Benim mi?”</p>
		<p>“Evet, senin. Ama böyle de olsa emeklerin boşa gitmeyecek bence: bir başyapıtın doğmasına öncülük etmiş olacaksın.”</p>
		<p>Can Tezcan yüzünü buruşturdu.</p>
		<p>“Aman ne güzel!” dedi, sonra birden Sabri Serin’le konuştuklarını anımsadı, başı döner gibi oldu, “Bu herifin öngörüleri bitmez, ama bu kez haklı olabilir,” diye söylendi. “Belki de hiç bulaşmamalıydım bu işe.”</p>
		<p>“Sen bulaşmadın ki! Başkalarını bulaştırdın, çünkü sen çıkardın tüm bunları, sen kaynaktaki adamsın,” diye atıldı Gül Tezcan, ama, hemen arkasından, fazla ileri gittiğini düşündü, gözlerini kocasının gözlerine dikerek gülümsedi, sonra gene kitabına daldı. En sonunda kitabını kapatıp da ondan yana döndüğü zaman, gözleri boşlukta, yıkılmış, ezilmiş, umutsuz, öylece oturduğunu gördü, içi burkuldu, şu son günlerde onunla yeterince ilgilenmediğini, üstelik her sözüne karşı çıkarak sinirini bozduğunu düşündü, birden yerinden fırlayıp geldi, yanına sokuldu, yanağını yanağına yapıştırdı. “Galiba sen gereğinden de fazla önemsedin bu kitabı. O kadar da kötü değil. Al, bir de sen oku. Çok kolay okunuyor,” dedi.</p>
		<p>Can Tezcan yüzünü buruşturdu.</p>
		<p>“Hayır, okumayacağım,” dedi, “Hiçbir zaman okumayacağım o hergelenin kitabını.”</p>
		<p>“O zaman, ben okuyayım sana, hepsini değil, yalnızca çok beğendiğim yerlerini,” dedi Gül Tezcan, kocasının herhangi bir yanıt vermesine zaman bırakmadan okumaya girişti hemen. Can Tezcan, yüzü ellerinin arasında, gözleri yerde, yorgun, bitkin, suskun, en ufak bir tepki göstermeden dinledi. Kapının zili uzun uzun çalmaya başladığı zaman da Gül Tezcan okuyor, o hiç sesini çıkarmadan dinliyordu. İkisi de, yüzlerinde bir ürperti, önce birbirlerine, sonra saate baktılar. İkisi de, nerdeyse aynı anda, “Kim olabilir ki?” dediler. Zil kısa bir duruştan sonra gene çınlamaya başladı. Can Tezcan konuşma düğmesine bastı, “Kim o?” diye sordu, sonra kalktı, yüzünde hep aynı ürperti anlatımı, girişte bir yeşil düğmeye bastı, Gül Tezcan’a döndü, “Rıza,” dedi, “Bizim Rıza, bir sorunu olmalı. Ama nasıl sokağa çıkar ki bu saatte? Aklını mı kaçırdı?” Gül Tezcan şaşkın şaşkın baktı yalnızca, yanıt vermedi. Can Tezcan da yarım dakika sonra güleç ve dingin bir yüzle içeriye girip yanaklarını öpen Rıza Koç’a sordu soruyu: “Sen aklını mı kaçırdın? Bu saatte nasıl çıktın sokağa? Gene yakalanıp içeri atılmak için mi? Her yanda seni aradıklarını biliyorsun herhalde!”</p>
		<p>Rıza Koç arkadaşının çenesini okşadı.</p>
		<p>“Sevgili Can, ülkenin en ünlü ve en önemli kişilerinden oldun, ama ülken ve kentin konusunda bilgisizliğin tüyler ürpertici,” dedi.</p>
		<p>Can Tezcan kaşlarını çattı.</p>
		<p>“Ne demek istiyorsun?” diye sordu.</p>
		<p>“Ne demek isteyeceğim ki? Gerçeği, yalnız gerçeği, Johnny’lerin mahkemede söyledikleri gibi,” diye yanıtladı Rıza Koç. “Ben sana gelmek için en güvenli saati beklemişim, sense ‘Gene yakalanıp içeri atılmak mı istiyorsun?’ diyorsun bana.”</p>
		<p>“Saatten haberin var mı?”</p>
		<p>“Evet, var: ben kapıyı çalarken on ikiyi çeyrek geçiyordu.”</p>
		<p>“Öyleyse?”</p>
		<p>“Öyleyse benim için tehlikeli saatler bayağı geride kalmıştı.”</p>
		<p>“Dalga geçme!”</p>
		<p>“Sen bu kenti gerçekten bilmiyorsun, sevgili Can: kaç yıl var ki İstanbul’un sokaklarında polis molis olmuyor bu saatlerde.”</p>
		<p>“Peki, neden? Zaman zaman pencereden aşağılara baktığım oluyor, seslerini işitmesem de gelip geçen, köşelerde durup konuşan bir sürü insan görüyorum.”</p>
		<p>“Evet, senin buralar çok işlek yerler, çok insan dolaşır geceleri, kadınlar, kızlar, delikanlılar, kuşkulu kişiler; ama gecenin bu geç saatlerinde tek polis göremezsin sokaklarda.”</p>
		<p>“Neden?”</p>
		<p>“Polisler yalnızca sırtı kalın kenterleri korur, sırtı kalın kenterler de bu saatlerde sokaklarda dolaşmaz: ortalıkta kenter yoksa, polis de yoktur.”</p>
		<p>“Hiç mi?”</p>
		<p>“Evet, nerdeyse hiç; çünkü sırtı kalın kenterler mekikleriyle yukarılarda dolaşırlar; indikleri zaman da yüksek yerlere, gökdelen tepelerine iner, gökdelenlerin tepesindeki barlarda eğlenirler.”</p>
		<p>Gül Tezcan bir koltuğa oturmuş, onları izlemekteydi.</p>
		<p>“Hepsi gökdelende oturmuyor, hepsinin özel uçağı da yok,” dedi.</p>
		<p>“Ama her kenterin bir kurşun geçirmez arabası vardır,” dedi Rıza Koç. “Arada bir geç saatte sokağa çıkmaları gerekti mi hızla geçip giderler caddelerden, önlerine çıkanı ezip geçerler.”</p>
		<p>“Ama çok yavaş gidenleri, hatta kaldırımda dikilen insanların önünde duranları daha çok; ben aşağılara bakarken sık sık görüyorum böylelerini,” dedi Gül Tezcan.</p>
		<p>Rıza Koç kahkahalarla güldü.</p>
		<p>“Her zaman söylemişimdir: sen kocandan çok daha uyanıksın, Gül’cüğüm,” diye yanıtladı. “Evet, doğru, yavaşladıkları, hatta kaldırımda bekleyen kızların ya da oğlanların önünde durup arabadan inerek onlarla pazarlığa giriştikleri olur. Ama bunlar müşteridir, böyle müşteriler için de fazla tehlike yoktur, çünkü onlardan sayılırlar.”</p>
		<p>“Nasıl yani?”</p>
		<p>Rıza Koç gene güldü.</p>
		<p>“Sevgili Gül, senin önünde böyle şeyler konuşmak pek de hoşuma gitmiyor, ama iyi bir dürbünle bakacak olursan, kendin de görebilirsin,” dedi: “Hiçbir yasal işi bulunmamasına karşın, kentte kalmayı sürdürüp geceleri dolaşanlardır bunlar, her tür kirli işi yaparlar, soygun yaparlar, adam öldürürler, ama başlıca işleri kadın ve oğlan pazarlamaktır, adamlar arabalarını yavaşlatır, sonra gözlerine kestirdikleri kadın ya da oğlan konusunda patronla pazarlığa girişir, oğlanı ya da kadını alıp giderler, kadın dediysem, sözün gelişi, ortalama yaş on ikilere, on birlere kadar inmiş görünüyor. Bu da korkunç bir şey: kısa sürede posası çıkar çocukların, sonra yılkı adamlarına katılırlar.”</p>
		<p>Can Tezcan arkadaşını dinlerken dişlerini sıkıyor, sözünü kesmemek için kendini zor tutuyordu. Sonunda dayanamadı.</p>
		<p>“Peki, sen bu yasadışı insanların arasında nasıl dolaşabiliyorsun?” diye sordu.</p>
		<p>“Onlar beni damdan tanırlar,” dedi Rıza Koç. “Tanırlar ve severler, kimileri de şu son günlerde benim kitapların satışından bayağı para kazanır oldu. Ayrıca, hepsinin en tehlikelisi benim, en azından savcıların gözünde. Bunu bilmiyor muydun? Onlarla fazla uğraşmazlar, ama benim peşimi bırakmazlar. Şimdi kapı çalacak olursa, bilin ki polistir, ama saat biri de geçtiğine göre, çok uzak bir olasılık bu.”</p>
		<p>Can Tezcan “Hadi canım!” dercesine elini salladı.</p>
		<p>“Artık seni aramayacakları bir yer varsa, o da benim evim,” dedi. “Yazdığın o zırva kitaptan sonra... Hem beni, hem yaşamımın en büyük tasarısını gülünç etmişsin...”</p>
		<p>Rıza Koç bir kahkaha daha attı.</p>
		<p>“Demek kızdın?” dedi. “Peki, beni kovmayacak mısın?”</p>
		<p>“Sen benim yerimde olsan, kızmaz mıydın? Baskı parasını benden al, sonra beni yerden yere vur...”</p>
		<p>“Benim yerimde sen olsan, yani sen de benim gibi gençlik düşüncelerine hep bağlı kalsan, aynı şeyi yapmaz mıydın? Bir zamanlar marksçıların en ateşlisiydin, sonra tuttun, yargıyı bile patronların eline bırakmaya kalktın.”</p>
		<p>“Peki, bunca zamandır kaç kez yargıç karşısına çıktın, kaç kez içeri atıldın, bu arada devletimizin elinde yargının nasıl işlediğini görmedin mi? Varol’un başına gelenleri de mi düşünmedin?”</p>
		<p>“Varol içeriye patronlarla, yani uşaklık ettiği kişilerle girdi.”</p>
		<p>“Sen şu 2073 yılında yargıçlar arasında bile patronlara uşaklık edenler yok mu? Varol’u içeride tutan yargıçlar kime çalışıyordu dersin?”</p>
		<p>“Onlar da patronlara çalışıyorlardı. Ama benim görevim eleştirmek, eleştiri olduğu sürece umut da var demektir.”</p>
		<p>Can Tezcan yüzünü buruşturdu.</p>
		<p>“Saçma,” dedi.</p>
		<p>Rıza Koç ayakkabılarının ucuna baktı bir süre, sonra başını kaldırdı, gözlerini dostunun gözlerine dikti.</p>
		<p>“Peki, beni kovmayacak mısın?” diye sordu.</p>
		<p>Can Tezcan gülümsedi o zaman.</p>
		<p>“Bana kalsa, kovardım, ama Gül’ü üzmek istemem; kitabını çok beğenmiş,” dedi.</p>
		<p>Rıza Koç ağır ağır doğruldu.</p>
		<p>“Öyleyse izin verin de ben yatayım: çok, ama çok yorgunum,” dedi.</p>
	</div>
	<div class="si-footnotes html5_section epub-type_footnotes">
	<div class="si-footnote html5_aside epub-type_footnote" id="f1"><a class="si-backref" href="#ref_f1">1</a>. Bu kuruluşlar bugün de etkinliklerini sürdürmekte olduklarından ve arkamızda herhangi bir mafya bulunmadığından, adlarını veremiyoruz.</div>
</div>
</body>
</html>