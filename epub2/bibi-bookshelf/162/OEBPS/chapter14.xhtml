<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gökdelen</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="chapter-container html5_section">
		<h1 class="chapter-header">XIV</h1>
		<p>O akşam, Temel Diker’in çok süslü ve çok renkli salonunda, Gül Tezcan, Can Tezcan ve Sabri Serin konuşmaktan çok susmayı yeğler görünüyor, Temel Diker’le John Smith de ister istemez onlara uyuyorlardı. Biri bir görüş açıklamak ya da bir olay anlatmak istedi mi daha söze başlar başlamaz kısa kesmek zorunda olduğunu anlıyordu. Ötekiler dinlemek ya da dinler görünmekle yetiniyor, bir görüş belirtmeleri ya da bir soru sormaları kaçınılmaz olunca da olabildiğince kısa konuşuyor, sorulara tek sözcüklük yanıtlar veriyorlardı. Aralarına gecenin onuna doğru katılan Temel Diker önce buna çok şaşmış göründü, “Şu işe bak! Ülkemizin en iyi üç avukatı ve Amerika Birleşik Devletleri’nin en ünlü hukukçularından biri yeteneğini yitirmiş bu akşam!” diye güldü. Dostlarından hiçbir tepki gelmeyince, “Ne bu, yahu, sizin diliniz yalnız yargıç karşısında mı açılır?” diye üsteledi. Gene yanıt gelmeyince, o da konukları gibi suskunluğu seçti.</p>
		<p>İşin ilginç yanı, sofraya ancak on buçuktan sonra oturmuş olmalarına karşın, yemekte de aynı tutumluluğu sürdürdüler. Temel Diker’in İtalyan aşçısının özenle hazırladığı ve başka akşamlarda her birinden en az bir kez daha aldıkları yemeklerden bir kaşıktan fazlasını almıyor, bunların da nerdeyse yarısını tabakta bırakıyorlardı. Çok yemesine karşın hiç kilo almamasıyla ünlü Sabri Serin de tıpkı ötekiler gibi davranıyordu o gece, en sevdiği yemekleri bile geri çevirdiği oluyordu. Geri çevrilmeyen bir şey varsa, o da şaraptı. İçlerinden birinin küçük bir yanlışlığıyla bozulabilecek bir ortak etkinliğe katılır gibi, hiç kimsenin önermesine gerek kalmadan, elleri, eşit aralıklarla ve düzenli bir biçimde, önlerindeki şarap kadehine gidiyor, arada bir sırayı bozdukları olsa bile, nerdeyse beşi de aynı zamanda, nerdeyse aynı oranda şarabı yudumluyorlardı. Hiçbirinden ses çıkmaması durumunda, bu işlem hep böyle sürecekti sanki. Ama uykusuzluktan ayakta zor duran bir garsonun birkaç tabağı yere düşüreceği ve Temel Diker’in saate bakacağı tuttu.</p>
		<p>“Allah Allah, saat üç olmuş!” dedi. “Konyağa geçmenin zamanı gelmiş de geçiyor bile.”</p>
		<p>Gül Tezcan kararlı bir biçimde ayağa kalktı o zaman.</p>
		<p>“Konyak monyak yok; hemen uyumak gerek: yarın büyük bir gün,” dedi.</p>
		<p>“Yarın”ı büyük bir gün yapan eşi ve Sabri Serin’le birlikte ülkeden kaçacak olması mıydı, Temel Diker’in büyük düşü <em>Özgürlük Anıtı</em>’nın açılacak olması mı, yoksa her ikisi birden mi, bu konuda hiçbir ipucu vermedi. Ancak, her zaman olduğu gibi, Sabri Serin ayrımları belirleyip önemliyi önemsizden ayırmakta gecikmedi.</p>
		<p>“Yalnızca büyük bir gün değil, tarihsel bir gün, efendim: Amerika Birleşik Devletleri’nden sonra Türkiye Cumhuriyeti’nde de bir <em>Özgürlük Anıtı </em>açılıyor, hem de ondan üç kat daha büyük olarak ve çok daha güzel bir yüzle. Temel beyi ne kadar kutlasak az,” dedi. Şöyle bir bakındı: Temel Diker bir “İyi geceler” bile demeden yatak odasına gitmişti. “Yarın o da tarihsel bir kişi olacak, annesiyle birlikte,” diye ekledi.</p>
		<p>Ertesi gün, 17 kasım 2073’te, Temel Diker tarihsel bir kişi oldu mu, olmadı mı? Kararı tarih vereceğine göre, belli değildi daha. Ama yaşamının en mutlu günlerinden birini yaşadığı kesindi: bir oraya, bir buraya koşuyor, bir onunla, bir bununla konuşuyor, her şeyin tam istediği gibi olduğunu saptadıkça mutluluktan uçacak gibi oluyordu. Görünüşe bakılırsa, herkes mutluydu o gün, herkes olağandışı bir gün yaşadığının ayrımındaydı. Nerdeyse tüm İstanbullular, hatta adı kendisinden önce ünlenen söylensel heykelin tarihsel açılışında hazır bulunmak umuduyla ülkenin öteki kentlerinden kalkıp gelmiş varlıklı yurttaşlar her yanı doldurmuşlardı. Gerek Avrupa, gerek Anadolu yakasında, anıtın görülebildiği her yerde, özellikle de gökdelen pencerelerinde, insanlar, bir elde dürbün, bir elde bayrak, gözlerini sürekli olarak yeşilden kırmızıya, kırmızıdan aka ya da sarıya, sarıdan maviye dönüşen bir ışıkla kuşatılarak gizlenmiş büyük başyapıtın en sonunda görünür olacağı saniyeyi bekliyorlardı. Kazaları önlemek düşüncesiyle, sırtı kalın kenterlerin tepesini attırmak pahasına, İstanbul’un üzerinde mekikle dolaşmak kesinlikle yasaklanmıştı. Ancak, böyle bir günde tören alanına ulaşmak nerdeyse olanaksız olduğundan, dört ayrı yerde konuşlanmış özel uçaklar çağrılıları alıp Sarayburnu’na getiriyor, bir zamanların İtalyan subayları gibi abartmalı üniformalar giymiş görevliler de kendilerini önceden belirlenmiş yerlerine götürüyorlardı. Bir başbakan Mevlüt Doğan uymadı bu kurala: korumalarının çokluğu nedeniyle ötekilerden dört kat daha büyük bir uçakla geldi. Uçaktan inen bu dev yapılı adamlara karada beklemekte olanların da katılmasıyla, sağı, solu, önü, arkası öyle bir sarıldı ki ne kendisini onlardan başkalarının görmesine olanak vardı, ne kendisinin onlardan başkalarını görmesine. Ancak, iki yanında korumalarının, ortasında kendisinin yürüdüğü, kırmızı bir halıyla kaplı bir ince yol bir buçuk dakika içinde Temel Diker’in hazırolda beklediği noktaya getirdi onu. O da Temel Diker’in boynuna sarıldı hemen.</p>
		<p> “Evet, Temel aga, ne zaman açıyoruz şu senin heykeli?” diye sordu.</p>
		<p>“Biter bitmez, efendim, çok az bir süre kaldı,” dedi Temel Diker.</p>
		<p>Mevlüt Doğan gülmekle kızmak arasında bocaladı.</p>
		<p>“Biter bitmez mi? Bu da ne demek oluyor? Daha bitmedi mi ki?” diye sordu.</p>
		<p>“Bitmedi, efendim.”</p>
		<p>“Yani şurada oturup senin uşakların anıtı bitirmelerini mi bekleyeceğim?”</p>
		<p>“Adamlar bitirmeyecek, efendim; anıtımız kendi işini kendi yapıyor,” dedi Temel Diker, karşıda kocaman bir yeşil rakamı gösterdi eliyle. “İşini bitirmesine kaç dakika kaldığını da tam karşınızda yazıyor,” diye ekledi.</p>
		<p>Mevlüt Doğan başını kaldırıp karşıdaki mavi ışık kitlesinin üzerinde yeşil yeşil ışıldayan kocaman bir 7 rakamını gördü, bir an sonra da mavi kitle mora dönüşürken 7’nin yerini aynı renkte bir 6’nın aldığını.</p>
		<p>“Yani altı dakika sonra anıt bitmiş olacak mı diyorsun, Temel aga?” diye sordu.</p>
		<p>Temel Diker mutlulukla gülümsedi, cebinden çakmak büyüklüğünde bir mavi aygıt çıkararak Mevlüt Doğan’a gösterdi.</p>
		<p>“Beş dakika sonra yapacağınız on dakikalık konuşmanın başında anıtımız bitmiş olacak, konuşmanızın sonunda şu uzaktan kumanda titremeye başlayacak, siz de onu cebinizden çıkararak ‘<em>Özgürlük Anıtı</em>’nı açıyorum, Türkiye ve tüm dünya için hayırlı olsun!’ deyip şu yeşil düğmeye basacaksınız. O zaman anıtı saran ışıklı kitle yukarıya doğru yükselmeye başlayacak ve anıt aşağıdan yukarıya doğru yavaş yavaş ortaya çıkacak,” dedi, küçük mavi nesneyi uzatırken, bu tür küçük aygıtlarla başı hiç hoş olmayan başbakanın elinin titrediğini gördü, “Her şey yolunda gidecek, efendim, göreceksiniz,” dedi; sonra gözlerini ışıktan rakama dikti. Tam birin yerini sıfırın aldığı anda, “Buyurun, sayın başbakanım, şu sarı düğmeye basın ve konuşmanıza başlayın,” dedi.</p>
		<p>Mevlüt Doğan’ın elinin titremesi daha da arttı.</p>
		<p>“Burada mı? Kürsü mürsü yok mu?” diye kekeledi.</p>
		<p>Temel Diker gülümsedi.</p>
		<p>“Siz sarı düğmeye basın, gökyüzü kürsünüz olacak,” dedi.</p>
		<p>Mevlüt Doğan’ın elindeki titreme tüm bedenini sardı, gene de sarı düğmeye basmayı başardı, basar basmaz da görüntüsü anıtı sarmalamakta olan kırmızı ışık kitlesinin sağında ve en az elli kez büyütülmüş olarak tam karşısında belirdi. Aynı anda, yalnız tören alanında değil, nerdeyse tüm kentte benzerine hiçbir zaman, hiçbir yerde rastlanmamış bir alkış koptu. Mevlüt Doğan bir an bayılacak gibi olduysa da kendini toplamayı başardı: küçük aygıtı sol cebine koyarken, sağ cebinden de konuşmasının yazılı olduğu kâğıdı çıkardı, “İyi ki şu Niyorklu’nun sözünü dinledim de konuşmamı yazılı hazırladım, yoksa tek sözcük çıkmayabilirdi ağzımdan,” diye geçirdi içinden; karşısında, belki altmış, yetmiş metre ötesinde kendisine öykünmekte olan dev başbakanın da içinden aynı şeyleri geçirdiğini sezinler gibi oldu. Sonra konuşmasını okumaya başladı.</p>
		<p>Hiç beklemediği bir durumla karşılaştığından mı, dev görüntüsü karşısında kendini fazla küçük bulduğundan mı, alışkanlığının tersine, söylevini kâğıttan okuduğundan mı, bilinmez, sık sık tekledi, kimi sözcükleri de anlaşılmadı. Bununla birlikte, “Amerika Birleşik Devletleri’nin kuruluşuna denk gelen 1783 yılı insanlık tarihinin bir numaralı, yani en büyük miladıdır,” dediği, hemen arkasından da “New York’ta <em>Özgürlük Anıtı</em>’nın, yani <em>Statue of Liberty</em>’nin açılışına denk gelen 18 ekim 1886’ysa, tarihin en büyük ikinci miladı olmuştur,” diye eklediği zaman, korkunç bir alkış koptu ve en az iki dakika sürdü. Hemen arkasından, <em>Özgürlük Anıtı</em>’nın, yani <em>Statue of Liberty</em>’nin en yüksek noktasının denizden tam 93 metre yukarıda bulunduğunu ve döneminin bir sanat ve teknik harikası olduğunu söyleyince, daha da coşkulu bir alkış yükseldi. Töreni televizyondan izleyen Can Tezcan Sabri Serin’in kulağına eğildi, “Herif kitleleri coşturmasını iyi biliyor, çünkü her tümcesine bir rakam sıkıştırıyor,” diye fısıldadı. “Ta geçen yüzyılın ortalarından beri esinini en büyük dostu Amerika Birleşik Devletleri’nden alan Türkiye Cumhuriyeti’nin tıpkı ulusu ve ülkesi gibi gene Amerika Birleşik Devletleri’nden esinlenen ve aynı zamanda ülkesinin en başarılı ve en sadık oğullarından ve Tanrı’nın en sevgili kullarından biri olan çok büyük bir zenginimiz, yani İstanbullular olarak hepimizin tanıdığı sayın Temel Diker, uzun ve yorucu çabalar ve insan imgelemini aşan masraflar sonunda bir bakıma kendi yapıtı olan gökdelenler kenti İstanbul’umuzu ikinci bir <em>Statue of Liberty</em>’ye kavuşturarak bir ilke imza atmıştır. Evet, bir ilke imza atmıştır diyorum, çünkü az sonra göreceğiniz Türk <em>Statue of Liberty</em>’sinin yüksekliği 279 metredir, yani Amerikalıların <em>Özgürlük Anıtı</em>’ndan üç kat daha yüksek ve daha büyüktür, yani bu kez boynuz kulağı geçmiştir!” deyince, insanlar alkışlarla yetinemediler artık, var güçleriyle “Yaşa!” diye bağırıp ıslık çalmaya, “Temel bey buraya! Temel bey buraya!” diye bağırmaya başladılar, Mevlüt Doğan Temel Diker’in elini tutup havaya kaldırıncaya ve bu görüntü kat kat büyütülmüş olarak anıtı kuşatan renkli ışık kitlesinin sağına yansıyıncaya kadar da susmadılar. Ancak başbakan coşkun kitlenin soluklanmasına bile zaman kalmadan, konuşmasına yazılı olmayan bir parça ekleyerek “Büyük vatan ve millet şairi Fuzuli efendi</p>
		
		<blockquote class="poem">
			<div>
			<span>Yüksel ki yerin bu yer değildir,</span>
			<span>Dünyaya geliş hüner değildir</span>
			</div>
		</blockquote>
		
		<p class="un-indent">buyurmuştu, sayın kardeşimiz Temel Diker ozanımızın bu vasiyetini yerine getirdi, sevgili arkadaşlarım!” deyince, yer yerinden oynadı. Ama Mevlüt Doğan’ın başı dönmeye başlamıştı, sanki kendisinden elli kat daha büyük görüntüsünde rahat edemiyordu. Kâğıdını cebine koydu, “bizlere büyük ozanın vasiyetinin yerine getirildiğini görmenin gururunu yaşatan Temel kardeşimizin atmış olduğu bu adımı, daha doğrusu açmış bulunduğu bu yolu örnek alarak kendi <em>Statue of Liberty</em>’lerini dikmelerinin Amerika Birleşik Devletleri’nin çevresinde kenetlenerek yurtta ve dünyada barışı egemen kılmaları yolunda büyük bir işlevi gerçekleştireceğini ve herkesin er ya da geç bir gökdelen dairesi ve bir mekiği olacağını” muştuladı ve ışık kitlesinin üzerinde 1’in yerini 0’ın aldığı anda küçük mavi aygıtı cebinden çıkardı, üzerinde ışıldayan küçücük yeşil yuvarlağa parmağını basıverdi.</p>
		<p>Aynı anda, dünyanın en büyük <em>Özgürlük Anıtı</em>’nı tüm gözlerden gizleyen ışık kitlesi önce gökkuşağının renklerine büründü, sonra yükselmeye başladı. Böylece, insanlar birdenbire üzerlerine çöken som sessizlik içinde ve kendilerine çok hızlı gibi gelen bir ağırlıkla, ama üç kat büyümüş olarak, önce Bartholdi’nin heykelinin ayaklığını, sonra, aynı ağırlıkla ve aynı sessizlik içinde, Bartholdi’nin anasının ayaklarını, sonra eteğini, sonra gövdesini, sonra omzunu gördüler, sonra, Bartholdi’nin anasının omuzlarının üstünde, Nokta hanımın yüzü belirince, derin bir uğultu yükseldi, yalnızca törene gelenlerin değil, tüm kentin insanlarının gırtlaklarından gelen bir uğultu. Sonra, bir an içinde, gene som bir sessizlik çöktü dört bir yana: Nokta hanımın yüzü öylesine güzel, öylesine arı, öylesine benzersiz, öylesine doğal ve öylesine canlıydı ki her an uçup gidebilir ve yerinde Bartholdi’nin anasının yüzü kalabilirmiş gibi bir izlenim uyandırıyordu insanlarda, onda tüm düşlenmişlerin, tüm bulunmuşların ve tüm yitirilmişlerin yüzünü görmüş gibi, nerdeyse soluk bile almadan bakıyorlardı. Böylece, başbakandan sonra konuşan Amerika Birleşik Devletleri büyükelçisinin söylediklerinden de, Amerika Birleşik Devletleri büyükelçisinden sonra konuşan İstanbul valisinin söylediklerinden de, İstanbul valisinden sonra konuşan Temel Diker’in söylediklerinden de tek bir sözcük kalmadı belleklerinde. Tören sona erdiğinde, yerlerinden kalkmayı uslarından bile geçirmiyor, Nokta hanımın uçup gitmemiş olmasını bir tansık olarak görüyor, silinmediği sürece de bakmak istiyorlardı.</p>
		<p>Temel Diker’in uçaklarının en hızlısı Diker 33 üç yolcusu, bir pilotu ve iki yardımcısıyla bu sırada kanatlarını açıp yükselmeye başladı. Hemen arkasından da pilot “Ben kaptanınız Demir Pamuk...” diye söze başlayarak Floransa’ya yapacakları yolculuğa ilişkin açıklamalara girişti. Ama Can Tezcan önündeki düğmeye basarak sözünü kesti.</p>
		<p>“Kaptanım, bu konularla hiç kendini yorma, yalnız şunu söyle bize: İtalya’ya yönelmeden önce, İstanbul’un üzerinde şöyle bir tur atabilir miyiz?” dedi.</p>
		<p>Kaptan Pamuk duralamadı bile.</p>
		<p>“Atabiliriz, efendim, bir değil, üç tur da atabiliriz,” diye yanıtladı.</p>
		<p>“Tehlikeli olmaz mı?” dedi Can Tezcan.</p>
		<p>“Hayır, olmaz, efendim,” dedi kaptan Pamuk. “Diker 33 bugün İstanbul üstünde uçma izni bulunan üç beş uçaktan biri. Ayrıca, sizi bizim kaçırdığımız konusunda hiçbir kuşku uyanmaması için uçağımızın bir İtalyan’a satış işlemlerini başlattık. Ben de bu nedenle üç gün sonra yeni bir uçakla döneceğim İstanbul’a.”</p>
		<p>“Senin patron hiç söz etmemişti bana bundan.”</p>
		<p>“Olayı gözünüzde büyütmeyesiniz diyedir, efendim.”</p>
		<p>“Peki, üç turumuzu atalım o zaman.”</p>
		<p>“Baş üstüne, efendim. Olabildiğince de alçaktan uçalım.”</p>
		<p>“Anıtı görmeden de gitmeyelim.”</p>
		<p>“Tamam, efendim, önce anıtı görelim.”</p>
		<p>Önce anıtı gördüler.</p>
		<p>Yolcuların üçü de aynı anda bir hayranlık çığlığı kopardı.</p>
		<p>Can Tezcan’ın gözlerinde birer damla yaş belirdi.</p>
		<p>“Tıpkı fotoğraftaki gibi, ama şimdi yaşıyor sanki,” diye söylendi.</p>
		<p>“Evet, yaşıyor, ama bu kentte çok yalnız kalacak,” dedi Gül Tezcan.</p>
		<p>“Bir yalnızlık anıtı,” dedi Sabri Serin.</p>
		<p>Can Tezcan içini çekti.</p>
		<p>“Hep gizlemek istersin ya sen çok duygusal bir herifsin,” dedi, sonra düğmeye bastı.</p>
		<p>“Kaptanım, göreceğimizi gördük, yolumuza gidelim artık,” dedi.</p>
		<p>Aynı anda Sabri Serin bir çığlık daha kopardı.</p>
		<p>“Efendim, şuraya bakın!” diye bağırdı.</p>
		<p>Can Tezcan yardımcısının parmağıyla gösterdiği yöne baktı: doğuda, sonu görünmeyen bir insan seli kente doğru akmaktaydı. “Olamaz, hayır, olamaz: bu kadar insan!” diye kekeledi, kaptana biraz alçalmasını söyledi. Bayağı alçaldıkları bir sırada, Sabri Serin bir kez daha bağırdı:</p>
		<p>“Bir de şuraya bakın, efendim!”</p>
		<p>Can Tezcan gösterilen yöne baktı: bir başka insan seli de güneyden geliyor, şimdi uçaktan da işitilen eskil mi eskil bir uğultu içinde kente doğru akıyordu.</p>
		<p>“Yılkı adamları,” diye söylendi Sabri Serin. “Bunlar yılkı adamları, efendim.”</p>
		<p>Can Tezcan Rıza Koç’un eski bir sözünü anımsadı.</p>
		<p>“Evet, sanki dünya yeniden kendisi oluyor,” diye söylendi, bir an düşündü, sonra, bir kez daha ve kararlı bir biçimde, yeşil düğmeye bastı.</p>
		<p>“Kaptanım, biz Floransa’dan vazgeçtik, evimize dönelim!” dedi.</p>
	</div>
</body>
</html>