<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gökdelen</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="chapter-container html5_section">
		<h1 class="chapter-header">X</h1>
		<p>Temel Diker, telefonu kapattıktan sonra, gözlerini masasının üstündeki takvime dikip öylece kaldı bir süre, “17 ağustos 2073, 17 ağustos 2073, 17 ağustos 2073,” diye yineledi; sonra, aradığını bulamamış gibi, derin derin içini çekti, çenesini yumruklarına dayayıp gözlerini yumdu, hiç yerinden kımıldamadan, en azından yarım saat kaldı öyle. Ancak, gözleri hep kapalı kalmakla birlikte, düşünceler dönüp duruyordu beyninin içinde, hele biri, az önce Can Tezcan’la konuştuğu şu emekli öğretmen Hikmet beyle doğrudan, baş başa görüşme konusu, bitmeyen bir şarkının nakaratı gibi, durmamacasına geri geliyor, her geri gelişinde de ağırlığını daha güçlü bir biçimde duyuruyordu. “Her şeyi çok iyi beceriyor şu bizim Can, hukuk dendi mi kimsecikler eline su dökemiyor, ama şu inatçı moruğun eviyle bahçesi söz konusu oldu mu başlıyor kıvırtmaya, ipe un seriyor, sanki işi uzatmaya, hatta kapatmaya çalışıyor, sanki benim değil de onun avukatı! Şimdi de gidip o inatçı morukla doğrudan benim görüşmemi istiyor. Sen hiç çekinmeden yap önerilerini, evini neden bu kadar çok istediğini güzelce anlat adama, şu işi tatlıya bağlayalım artık. Tutulabilecek yolların en iyisi, en kestirmesi bu, gözlerinle göreceksin diyor. Üstelik hemşeri sayılırmışız. Sanki 2073 yılında memlekette hemşerilik diye bir şey kalmış gibi. Peki, en iyisi buydu da bunca zamandır neden başvurmadık bu yola? Bir bildiği var herhalde. Ama ne? Bana söylese kıyamet mi kopardı sanki!” diye söylenerek gözlerini açtı. “Ben ne konuşacağım ki o Nemrut’la? Evet, ne diyeceğim ki?” Tam bu soruyu sorduğu anda telefon çaldı: sekreter aradığı numaraya en sonunda ulaştığını ve konuşmak istediği kişinin telefonda olduğunu bildirdi. Birden doğruldu o zaman, “Alo, Hikmet bey, alo, siz misiniz?” dedi. Gelen yanıtı dinledikten sonra, derin bir soluk aldı. “Ben Temel Diker’im, efendim, şu sana dava açan adamım, kiminin Gökdelen Baba, kiminin Niyorklu dediği adam; diyordum ki seninle bir yerde bir yarım saatçik otursak da biraz konuşsak diyordum, ya da, bir sakıncası yoksa, şimdi kalkıp sana gelebilir miyim diyecektim; senin oraya oldukça yakın bir yerdeyim,” dedi, en fazla bir dakika sonra da “Tamam, tamam, bunu geldiğimde konuşuruz. Ben hemen çıkıyorum, hocam, hadi, görüşmek üzere,” diyerek kapattı telefonu.</p>
		<p>Yaşlı adamın telefonu yüzüne kapatmasını beklerken, çok yumuşak bir sesle konuşmasına, hele yüz yüze görüşme önerisini hiç duralamadan benimseyivermesine şaştı, ama hemen buluverdi açıklamasını: bu görüşme onunla Can Tezcan arasında önceden kararlaştırılmış, belki de uzlaşmazlığa son vermesi karşılığında alacağı para bile belirlenmişti. “Ne isterse istesin, yeter ki inadı bıraksın moruk,” dedi kendi kendine. Burası Türkiye’ydi, işlerini hızla yoluna koyabilmek için her şeye değerinin birkaç katı para ödemeye, hatta, karşısındakilerin ağırlığına göre, görkemli gökdelen daireleri armağan etmeye bile alışmıştı, bunu fazla önemsediği yoktu, aşırı cömertliğini eleştiren dostlara verilecek yanıtı da çoktan hazırdı: “Benim bir tek amacım var, o da İstanbul kentini yeniden kurmak, para ve mal umurumda değil!” deyip kapatıyordu konuyu. O gün de özellikle dingin, özellikle sevinçliydi, en büyük sorununun çözümüne hiçbir zaman bu denli yaklaşmadığını düşünmekteydi. En azından, Cihangir’e girdikten sonra, yolların bozukluğu dışında hiçbir engelle karşılaşmadan ilerliyordu arabası: ne yollarda tek bir arabaya rastlanıyordu, ne kaldırımlarda tek bir insana: Hikmet beyin bahçeli evi dışında, tüm evleri ve tüm apartmanları satın alıp boşalttırtmış, büyük bir bölümünü de yıktırtmış olduğundan, Cihangir nerdeyse bir yıldır ölü bir semtti, görüntüsü de çürümeye başlamış bir insan cesedinin görüntüsü kadar ürperticiydi. Buralara sık sık uğramasına karşın, Temel Diker’in kendisi bile göğsünün üstüne korkunç bir ağırlık çöktüğünü duyuyor, ölü semti görmemek için gözlerini yere dikmeyi yeğliyordu. Ama bu kez Hikmet bey bahçe kapısını gülümseyerek açıp da “Buyurun, Temel bey, buyurun, hoş geldiniz,” deyince, göğsünün üstündeki ağırlık kendiliğinden uçup gitti. Bu kadarla da kalmadı: tıpkı çocukluğunda kendi evine girerken yaptığı gibi ayakkabılarını çıkardıktan sonra girdiği küçücük oturma odasında, duvarda asılı ayı postunu, küçük tahta çerçevelerin camları ardındaki sararmış aile fotoğraflarını, karşısındaki belki yüzyıllık sectionanın üzerine yayılmış kara velenseyi, üzerine eski kitaplar yığılmış emektar masayı, yerdeki iyice eprimiş halıyı görünce, buna bir de nicedir unuttuğu eski ev kokusu eklenince, birden çok eski bir zamana ve çok eski bir ortama, çocukluk günlerinin dost evlerinden birine gelmiş gibi bir duyguya kapıldı, tüm niyorkluluğuna karşın, mutluluğa benzer bir şeyler duydu, karşısında kendisine gülümseyen ufak tefek, ak saçlı, ak bıyıklı adama da çok eski bir tanıdığa bakar gibi baktı, dinginlikle gülümsedi.</p>
		<p>“Sanırım, siz de bizim oralardan bir yerdensiniz, Hikmet bey,” dedi.</p>
		<p>Hikmet bey bu gülümsemeden ve bu saptamadan etkilenmiş gibi görünmedi.</p>
		<p>“Sizin oralar neresi?” diye sordu.</p>
		<p>“Bizim oralar, yani Trabzon, Giresun, Sürmene, Rize, Çayeli,” dedi Niyorklu Temel.</p>
		<p>“O zaman doğru bildin, ama bunu bilmek çok da zor bir şey değil: bu bizim burunlar hiç yalan söylemez,” diye yanıtladı Hikmet bey, duvardaki fotoğraflardan birini gösterdi: oldukça genç sayılabilecek bir kadın tahta bir iskemleye oturmuş, karşıda bir noktaya bakıyor, arkasında da iki delikanlı dikiliyordu, sağdaki delikanlı sol elini, soldaki delikanlı sağ elini kadının omzuna koymuştu. İkisi de gülümsüyordu. Niyorklu Temel önce onlara baktı, “Evet, bunlar da bizden,” dedi. Sonra kadına baktı, bir yerlerinden bir elektrik akımı geçmiş gibi titredi, “Ama... ama bu çok tuhaf, benim anama benziyor,” diye kekeledi.</p>
		<p>Hikmet bey gülümsedi.</p>
		<p>“Oğlanların da sana benzediği gibi,” dedi.</p>
		<p>Ama Temel Diker işitmedi sanki.</p>
		<p>“Çok benziyor, gerçekten çok benziyor,” diye üsteledi. “Ama benim anam daha güzel.”</p>
		<p>Hikmet bey bu sözden de pek etkilenmedi.</p>
		<p>“Orası gözüne göre değişir, hemşerim,” dedi.</p>
		<p>Niyorklu Temel cüzdanından Nokta hanımın fotoğrafını çıkarıp Hikmet beye uzattı. O da aldı, uzun uzun baktı, geri verirken eli bayağı titriyordu.</p>
		<p>“Evet, haklıymışsın, senin anan çok daha güzel, olmayacak gibi güzel, olmayacak gibi güzelmiş yani,” dedi.</p>
		<p>Öyle karşı karşıya dikilip gülümseyerek birbirlerine baktılar bir süre, sonra Hikmet bey elini konuğunun omzuna koydu.</p>
		<p>“Oturmadan sorayım,” dedi: “Ne içersin? Kahve, çay, soğuk bir şeyler?”</p>
		<p>“Teşekkür ederim, hiçbir şey istemem,” dedi Niyorklu Temel, hemen sonra, bu geri çevirmenin yanlış anlaşılabileceğini düşündü, “Belki bir bardak su, evet, bir bardak su,” diye ekledi. “Bir de, izniniz olursa, şu ceketimi...”</p>
		<p>Sözünü bitiremeden havaya sıçradı birden, sonra, yüzü sapsarı, bir iskemlenin altından kendisine bakmakta olan tekir kediyi gösterdi.</p>
		<p>“Kedi... bir kedi...” diye kekeledi. “Evinizde bir kedi var.”</p>
		<p>Hikmet bey gülümseyerek kendisine bakıyordu.</p>
		<p>“Evet, iyi bildin,” dedi. “Bir de değil, dokuz kedi var bu evde.”</p>
		<p>“Ama... ama... ama...” diye kekeledi Niyorklu Temel, “Ama ben Türkiye’mizde kedilerin kökünün çoktan kurutulduğunu sanıyordum.”</p>
		<p>“Bu evde kurutulmadı, yalnız şu son zamanlarda sayıları çok azaldı, üç yılda on yediden dokuza düştük,” dedi Hikmet bey.</p>
		<p>Temel Diker işitmedi sanki.</p>
		<p>“Bu kadar kedi!” diye söylendi, sonra birden Hikmet beye dikti gözlerini, “Peki, korkmuyor musunuz?” diye sordu.</p>
		<p>Hikmet bey güldü.</p>
		<p>“Bunca yıl yakayı ele vermemeyi başardık,” dedi. “Bundan sonra yakalanırsak da ne yapalım, cezamızı çekeriz. Bu yasağı koyan hergeleler tam dokuz cana kıymanın bunalımına katlanabilirlerse...”</p>
		<p>“Ben onu söylemiyorum,” diye sözünü kesti Niyorklu Temel: “Kedilerin getireceği ya da üreteceği ölümcül mikroplardan korkup korkmadığınızı soruyorum.”</p>
		<p>Hikmet bey gene güldü.</p>
		<p>“Hayır, benim kedilerim değme insanlardan daha temizdir, hem de acı patlıcanı kırağı çalmaz,” dedi, sonra birkaç saniye duraladı, “Ama sen korkuyorsan, odalarına alabilirim,” diye ekledi.</p>
		<p>“Vallahi, ben korkarım, hocam, bir yerlere kapatırsanız, sevinirim,” dedi Niyorklu Temel. “Bir de burası çok sıcak, ceketimi çıkarırsam saygısızlık sayılır mı?”</p>
		<p>“O da ne demek!” diye yanıtladı Hikmet bey. “Burası senin evin: rahatına bak, ben bir iki dakika içinde dönerim,” deyip odanın kapısını açtı, “Pisi, pisi, pisi!” diye seslendi.</p>
		<p>Temel Diker önce “Burası senin evin!” tümcesini algıladı Hikmet beyin yanıtında, “Tamam, bu iş oldu artık,” diye düşündü. Sonra birden yaşlı adamın çevresinin kedilerle sarıldığını, dört tekir, üç sarman, iki ak kedinin başlarını ona doğru kaldırdıklarını gördü, olağandışı ve korkunç bir dünyaya düşmüş gibi, tepeden tırnağa titredi. Sonra, Hikmet bey önde, onlar arkada, kapıya yönelip ağır ağır çıkmalarını izledi. Son kedi de gözden silinince, derin bir soluk aldı, “Fareli köyün kavalcısı!” diye söylenerek gülümsedi. Ama yüreğinin hızlı hızlı çarptığını nerdeyse kulaklarıyla da duyuyordu. Bu evin bahçe kapısından girdi gireli gerçek dünyadan kopmuştu sanki. Daha sonra, Hikmet beyin önerisi üzerine çıktıkları bahçede, önündeki sehpanın üstünde yeşil ve kırmızı nakışlı bir plastik tepsi, tepsinin üstünde iki su bardağıyla bir küçük sürahi, karşısında yaşlı hemşerisi, öyle otururken, yalnızca kedileri ve taşıyabilecekleri korkunç hastalıkları değil, buraya neden geldiğini de unutmuştu sanki, yüksek duvarların dibinde renk renk açmış hercaimenekşelere, gölgesinde oturduğu çam ağacına, en çok da onun tam karşısına düşen fındık ağacıyla onun solundaki nar ağacına bakıyor, tüm varlığını benzersiz bir esenlik havasının sardığını ve bundan hiç mi hiç rahatsız olmadığını duyuyordu.</p>
		<p>“Haklıymışsınız, bahçe bayağı serin, hocam,” dedi.</p>
		<p>“Evet, benim bahçem yazın en sıcak günlerinde bile serindir,” diye yanıtladı Hikmet bey.</p>
		<p>Sonra bir sessizliktir çöktü iki hemşerinin üzerine. Fındık ağacının üst dallarının üstünde en azından birinin gürültülü bir çiftleşme girişimiyle ortalığı cıvıltıya boğan bir çift serçe olmasa, uyuyup giderlerdi belki. İki serçe nerdeyse birbirine yapışmış olarak havalanınca da Hikmet bey konuğunun nar ağacındaki bayağı büyük bir nara bakmakta olduğunu ayrımsadı.</p>
		<p>“Koca oğlan vere vere tek bir nar verdi bu yıl,” dedi. “Geçmiş yıllarda üç, beş, hatta sekiz nar verdiği olmuştu. Ama bu yıl birde kalmış görünüyor, o da mı yaşlandı, nedir?”</p>
		<p>“Hayır, sanmam, çünkü hiç de yaşlı bir ağaca benzemiyor,” dedi Temel Diker.</p>
		<p>“Yaşlandı, yaşlandı,” diye yanıtladı Hikmet bey. “Mayısta otuz altısına basacak. Ama narı çok tatlıdır.”</p>
		<p>Temel Diker önce başı, sonra ağzıyla onayladı.</p>
		<p>“Ağacından belli,” dedi.</p>
		<p>Ama Hikmet beyin “Belki de olmuştur. Yer misin?” diye sorup yerinden kalkması üzerine yüzü allak bullak oldu.</p>
		<p>“Neyi?” diye sordu, ortada yenilebilecek bir şey göremiyor, o narın yenilmek üzere dalından koparılabileceğini de düşünmek bile istemiyordu. Bu nedenle, “Neyi olacak? Şu karşımızdaki narı!” yanıtını alınca, güçlü bir akıma kapılmış gibi titredi. “Hayır, hayır, olur mu öyle şey? Oturun, lütfen oturun, hocam,” diye üsteledi, sanki adam bu narı kendisine zorla yedirecekmiş gibi titriyordu.</p>
		<p>Hikmet bey ister istemez oturdu.</p>
		<p>Gene sustular. Hem de en az beş dakika sürdü sessizlikleri. Sonra fındık ağacına birbiri ardından biri dişi, biri erkek iki serçe kondu, ama bunlar sessizdi. “Az öncekiler mi acaba? İşlerini bitirdiler mi?” diye geçirdi Hikmet bey içinden, bir karara varamadı. Bir süre devinimlerini izledi, “Hepsi birbirine benziyor kerataların,” diye düşündü. Sonra konuğunu unuttuğunu, en azından böyle bir izlenim uyandırmış olabileceğini, onun da, belki aynı şeyi düşünerek, kendisine bakmakta olduğunu ayrımsadı. Gülümsemeye çalıştı.</p>
		<p>“Şu gördüğün fındık ağacı tam on dokuz yaşında,” dedi, “Tam on dokuz yaşında ya dikildi dikileli tek fındık vermedi. Yerini sevemedi bir türlü.”</p>
		<p>Niyorklu Temel buraya neden geldiğini anımsadı birden. Gözlerini yaşlı adama dikti, hiçbir şey söylemeden, nerdeyse soluk bile almadan, onun apak ve sarkık bıyıklarına baktı, en sonunda derin bir soluk aldı.</p>
		<p>“Hikmet amca, bak, sana ne diyeceğim,” dedi, ama ne diyeceğini kendisi de bilmiyormuş da bulmaya çalışıyormuş gibi durdu bir süre, “Bak, sana ne diyeceğim, Hikmet amca,” diye yineledi. “Sana Giresun’un en güzel, en büyük fındık bahçesini alayım, ortasına da istersen saray gibi, istersen şu oturduğunun tıpkısı bir ev yaptırayım, istersen bu evi buradan alıp oraya dikeyim.”</p>
		<p>Hikmet bey gülümsedi.</p>
		<p>“İyi de neden?” diye sordu. “Seninle daha bugün tanıştık.”</p>
		<p>Niyorklu Temel Hikmet beyin elini tuttu.</p>
		<p>“Nedenini iyi biliyorsun, Hikmet amca,” dedi.</p>
		<p>“Evet, biliyorum, bu evi ve bu ağaçları yıkmak için yapacaksın bunları.”</p>
		<p>“Evet, böyle, bu senin yer bana çok gerekli, Hikmet amca. Biliyorsun herhalde, çevrendeki tüm apartmanları, tüm arsaları, tüm yolları aldım, bir burası kaldı. Sen burayı bana vermezsen ya da ben burayı senden alamazsam, her şey olduğu gibi kalacak, ama verirsen, İstanbul’un en değerli gökdeleni buraya, senin evinin ve bahçenin yerine dikilecek, Cihangir’in yüzü de değişecek o zaman, İstanbul’un en güzel semti olacak. Bu senin ev benim tasarılarımın en değerli ve en önemli parçası, Hikmet amca.”</p>
		<p>Hikmet bey konuğunun yüzüne ilk kez görüyormuş gibi baktı, içini çekti.</p>
		<p>“Kusura bakma, Temel bey,” dedi. “Sen gökdelen üstüne gökdelen dikiyorsun İstanbul’a, ama bu ev şu dünyada benim yaptırabildiğim tek ev; babamın evini sattım, kardeşimin yıkılan evinin yerine bu evi yaptım, sıra pencerelerle çatıya gelince param bitti, anamdan kalan iki tarlayı da sattım; iki oğlum bu evde doğdu, karım bu evde öldü, bu yaştan sonra başka yerde yaşayamam, burada anılarım, eski eşyalarım ve benim gibi yaşlı ağaçlarımla mutluyum, burada da öleceğim, yaşadığım sürece yıktırtmam evimi, Cihangir’in yüzünü değiştirmek de bana iyi bir düşünce gibi görünmüyor. Yüzü müzü de kalmadı ayrıca zavallının.”</p>
		<p>Temel Diker Hikmet beyin iki elini birden avuçlarının içine aldı, var gücüyle sıktı, sonra gözlerini gözlerine dikti.</p>
		<p>“Bak, Hikmet amca, en fazla bir yıl, hadi bilemedin, bir buçuk yıl sonra, sana gene noktası noktasına, santimi santimine burada, dairelerimin en güzelini veririm. Hesaplarız, noktası noktasına, santimi santimine bu evin ve bu bahçenin üstüne gelen yere evinin aynını yaparım, evet, şaka etmiyorum, tıpkısının aynısını, en üst katta, göğün altında; istersen, ağaçlarını ve çiçeklerini de taşırım oraya; onları orada yaşatmak için de ne gerekiyorsa yaparım, sözüm söz. Bir düşünsene, Hikmet amca, senin ev ve bahçe kalkmış yerinden, beş yüz elli metre yukarıya konmuş, hem de gençleşmiş olarak. Kedilerin de yüzde yüz güvende olur orada. Tamam mı?” dedi, derin bir soluk aldı, “Aşağıda asansörün düğmesine bastın mı otuz saniyede evinde olursun, dünyaya yukarıdan bakarsın. İnan bana, ben düzen severim, senden başka hiç kimse için yapmazdım böyle bir şeyi. Para konusuna gelince, ne kadar istersen, veririm, evet, ne kadar istersen,” diye ekledi.</p>
		<p>Hikmet bey şaşkınlık içinde konuğuna bakıyor, aklının başında olmadığını düşünüyor, nerdeyse korkmaya başlıyordu, birden, hiç beklenmedik bir anda, ellerini Niyorklu’nun ellerinden kurtardı.</p>
		<p>“İyi de neden gireceksin ki bunca masrafa?” diye sordu. “İstanbul gökdelen dikilecek yerlerle dolu. Başka yer mi kalmadı ki bunca parayı...”</p>
		<p>“Burada dur, Hikmet amca!” diye atıldı Niyorklu Temel, sonra kendisi de durdu, beş yüz elli metre yukarıya yürüyerek çıkmış gibi soludu, sonra da “Bak, Hikmet amca, para benim umurumda değil,” diye sürdürdü. “Ben yeni bir kent kuruyorum, tamam mı, tek başıma koca bir kent kuruyorum, kurmaya çalışıyorum yani, tek derdim bu: hepsi aynı biçimde, aynı yükseklikte gökdelenlerden oluşan bir kent, gökdelenlerin tek farkı numaraları olacak, bir de renkleri. Bir düşün, her yer tıpkısının aynı, her yer eşit, evet, eşit, dolayısıyla sokaklar da. Böylesi Amerika’da bile yok. İstanbul New York’u geçecek böylece, çağının kenti olacak. Nasıl olsa olacak bu, er geç olacak, ama ben çabuk olsun istiyorum, çünkü dünya gözüyle görmek istiyorum.”</p>
		<p>Alnında boncuk boncuk terler vardı, iyice coşmuştu, duracak gibi değildi.</p>
		<p>“Dur bakalım, dur bir dakika,” dedi Hikmet bey: “Her yer eşit, her yer birbirinin aynı olacaksa, ne diye benim eve takıyorsun ki kafanı? Sen hele öteki gökdelenlerini, öteki sokaklarını bitir.”</p>
		<p>Niyorklu Temel’in yüzünde korkunç bir acı anlatımı belirdi, derin bir soluk aldı.</p>
		<p>“Her yer eşit bir bakıma, her yer birbirinin aynı, ama burası başka, Hikmet amca, burası başka,” dedi. “Heykel en iyi buradan görünecek, Nokta hanımı en iyi buradan göreceğiz.”</p>
		<p>Hikmet bey bu kez büsbütün ürperdi, hem şaşkınlık, hem korkuyla bakmaya başladı hemşerisine, bir büyük kent kurucudan çok, bir deli karşısında bulunduğunu düşündü. Ama deliyle deli olmasını da bilirdi, çabucak yendi korkusunu.</p>
		<p>“Ne heykeli? Hangi heykel, Temel bey?” diye sordu, korkmaya başlıyordu.</p>
		<p>“Hangi heykel olacak, Hikmet amca?” dedi Temel Diker. “Hangi heykel olacak? İstanbul’un <em>Özgürlük Anıtı, </em>dünyadaki tüm anıtların en büyüğü.”</p>
		<p>Hikmet bey böyle bir tasarıdan gazetelerde söz edildiğini anımsadı.</p>
		<p>“Seni çok iyi anlıyorum, Temel bey, çok da sevdim,” dedi en tatlı sesiyle, “Ama sen de beni anla: ben burada, bu evde ölmek istiyorum, burada, toprağın beş yüz elli metre yukarısında değil, tam üstünde. Ayrıca, bu senin tasarladığın İstanbul’u beğenebileceğimi de sanmam,” dedi, bir soluk aldı, “Senin için bu evin yerinin başka olduğunu söylüyorsun, tamam, ama benim için çok daha başka, benim tek yerim burası,” diye ekledi.</p>
		<p>“Son sözün bu mu, Hikmet amca?” diye sordu Niyorklu Temel.</p>
		<p>“Evet, Temel bey, ben yaşadığım sürece yıkılmayacak bu ev; ben öldükten sonra ne olur, orasını bilemem,” dedi Hikmet bey, derin derin içini çekti. “Oğlum neye karar verir, orasını bilemem.”</p>
		<p>Niyorklu Temel yaşlı öğretmenin sabukladığını düşündü.</p>
		<p>“İki oğlun olduğunu söylemiştin,” dedi.</p>
		<p>“Evet, öyleydi, ama biri çoktan öldü.”</p>
		<p>“Ya öteki?”</p>
		<p>“Öteki de onun gibi bir şey: Amerika’ya yerleşti, adını bile değiştirdi. On yıl var ki yüzünü görmedim.”</p>
		<p>Temel Diker kendi kendine konuşur gibi “Demek öyle!” dedi, sonra, belki üç, belki beş dakika süresince, tek sözcük söylemeden, öyle oturup yaşlı adama baktı. Kızmak istiyor, kızamıyor, tek sözcük söylemeden kalkıp gitmek istiyor, gidemiyordu. Nerdeyse bağlanmıştı yaşlı adama, nerdeyse işlerini bozan bir adam değil de yıllardır tanıdığı ve hep saygı duyduğu biriydi. “O da benim gibi bir tutkulu,” diye geçiriyordu içinden, “O da şu ufacık toprak parçasına takmış kafayı. Çok tuhaf! Her şeyi olduğu gibi, hiç mi hiç yenilemeden, öylece saklamanın da bir tutku olabileceği hiç usuma gelmezdi.”</p>
		<p>Birden ayağa kalktı.</p>
		<p>“Ben artık gideyim, Hikmet amca,” dedi.</p>
		<p>Hikmet bey de yaşından beklenmeyecek bir çeviklikle doğrulup kalktı. Konuğunun elini sıkarken, neye karar verdiğini sordu.</p>
		<p>Temel Diker gülümsedi, sağ elini yaşlı adamın omzuna bastırdı.</p>
		<p>“Bilemiyorum, Hikmet amca, şu anda gerçekten bilemiyorum,” dedi. “Ama ben de en az senin kadar deliyim. Seni çok sevdim, bu kesin; ama büyük tasarımı bir an önce gerçekleştirmek için her şeyi yapabileceğim de kesin. İşte söyledim, benden günah gitti.”</p>
		<p>Hikmet bey şaşırmış gibi görünmedi, yalnız kaşlarını çattı.</p>
		<p>“Adam da öldürebilir misin?” diye sordu.</p>
		<p>Temel Diker hiç duralamadı.</p>
		<p>“Sanırım,” dedi hemen. “Sanırım, öldürebilirim, Hikmet amca. Evet, senden farkım da bu belki: öldürebilirim.”</p>
		<p>Hikmet bey konuğunun yeniden uzattığı eli dostça sıktı.</p>
		<p>“Birbirimizden çok da farklı değiliz,” dedi, “Sanırım, ben de öldürebilirim.”</p>
		<p>“Anladım, Hikmet amca: hemen kaçıyorum,” diye yanıtladı Temel Diker, hızla dönüp bahçe kapısına doğru yürüdü.</p>
		<p>Arabasına yerleşip de şoförüne “Hadi, gidelim,” dediği sırada burnundan solumaktaydı, zaman zaman gözleri kararır gibi oluyor, bir de, nerdeyse kendiliklerinden, yumrukları sıkılıyordu. En az on dakika sıktı böyle yumruklarını, sonra, birdenbire, durumuna tanı koydu: “Çok sinirliyim, gerçekten çok sinirliyim, çok kızıyorum,” dedi. “Ama kime?” Araştırmaya başladı: Hikmet bey değildi kızdığı, başka biri de, örneğin Can Tezcan ya da Sabri Serin de değildi. Kızıyordu yalnızca, nedensiz yere kızıyordu, ya da rastlantıya, rastlantının karşısına böyle bir ev, böyle bir bahçe, hepsinden önemlisi de böyle bir adam, sevimli olduğu kadar da inatçı bir Karadenizli çıkarmış olmasına kızıyordu. Ama İnci’nin haber vermesini bile beklemeden, ter içinde, alı al, moru mor, odasına daldığını görünce, Can Tezcan kendisine kızdığından, kendisiyle kavga etmeye geldiğinden bir an bile kuşku duymadı. Bu nedenle, kendini koltuğa bırakışını, hiçbir şey söylemeden yüzünü ellerinin arasına alıp oturuşunu biraz şaşkınlık, biraz da korkuyla izledi.</p>
		<p>“Ne oldu, anlatsana!” dedi en sonunda. “Morukla kavga mı ettin, elinden bir kaza çıkmadı ya?”</p>
		<p>Temel Diker, gözleri hep ellerinde, susmakla konuşmak arasında duraladı bir süre, sonunda susmayı seçti.</p>
		<p>Can Tezcan kalkıp yanına geldi o zaman, elini omzuna koydu.</p>
		<p>“Konuşsana: görüşme nasıl geçti? İhtiyar ne diyor?” diye üsteledi.</p>
		<p>Temel Diker işittiklerinden hiç hoşlanmamış gibi yüzünü buruşturdu.</p>
		<p>“Olmuyor, bu iş olmuyor,” diye söylendi.</p>
		<p>O sert mi sert, o nerdeyse dört köşe yüzünde öyle bir acı ve umutsuzluk anlatımı vardı ki Can Tezcan nerdeyse ürperdi, karşısına oturdu.</p>
		<p>“Sen hiç sıkma canını, azıcık dişini sık yalnız: göreceksin, bu iş daha yargı bize geçmeden bitecek,” dedi. “Bak, bir daha söylüyorum: daha yargı bize geçmeden bitecek bu iş, hem de kazasız belasız.”</p>
		<p>Temel Diker geldi geleli ilk kez avukatının yüzüne baktı.</p>
		<p>“Peki, ne zaman olacak bu iş?” diye sordu. “Gazeteler her şeyi tartışıyor daha, erteleme olasılığından söz edenler de az değil.”</p>
		<p>Can Tezcan omuz silkti.</p>
		<p>“Yasanın koyduğu süre belli; gazetelere bakma sen, her şeyi tartışıyorlar; sanki iş kendi işleriymiş gibi,” dedi.</p>
		<p>Her şeyi tartışıyordu gazeteler. Örneğin her türlü yeniliğe karşı çıkmasıyla ünlü <em>Yarın </em>gazetesi ve aynı adı taşıyan televizyon kanalı yönetim merkezi sorununu kaşıyıp durmaktaydı: Türkiye Cumhuriyeti’nde yargı başkent Ankara’dan mı yönetilecekti, yoksa Türkiye Cumhuriyeti’nin yüz on beş ilinden biri olan İstanbul ilinden mi? İstanbul’dan yönetilecekse, bunun gerekçesi ne olabilirdi? Para babalarının daha çok bu kentte yaşamaları mı? Öyle ya da böyle, bugün ülke yönetimini ellerinde tutanlar böyle bir durumu içlerine sindirebilecekler miydi? Yönetimi ellerinde bulunduranlar bu konuda genellikle sessiz kalırken, çok izlenen televizyon ve çok satışlı gazeteler, özellikle de <em>Küre </em>yazarları ağırlıklarını kesinlikle İstanbul’dan yana koyuyorlardı. TTHO artık önemi ve işlevi tartışılamayacak bir büyük kurumdu, özel kesimin en büyüklerinin desteğini sağlamış bulunuyordu, ülkenin vazgeçilmez ve tartışılmaz bir gerçeğiydi, onun yönetim yeri neresiyse, ortaklarının büyük çoğunluğu nerede oturuyorsa, kurumun merkez yönetimi ve bu arada Yargıtay elbette İstanbul’da olacaktı, işlerin sağlıklı yürümesi buna bağlıydı. <em>Küre</em>’nin ünlü köşe yazarlarından biri, Şarman Pekman, daha da ileri gidiyor, yargı da içinde olmak üzere, her şeyin “büyük sermayenin güvenli ellerine geçtiği bu mutlu dönemde”, Ankara’nın başkent niteliğinin tartışılması gerekirken, TTHO’nun Ankara’ya taşınmasını istemenin fazlasıyla gülünç olduğunu yazıyordu. Sonunda TTHO’nun tutarlı demeçleri ve güleç görüntüsüyle her geçen gün biraz daha ünlenen genç genel yazmanı Sabri Serin “Biz bu kutsal görevi en büyük kentimiz İstanbul’da etkinlik gösteren bir kuruluş olarak üstlendik, merkezimizi bir başka kente taşımaya zorlanacak olursak, emaneti geri vermekten çekinmeyiz” biçiminde bir kısa demeçle tartışmalara son noktayı koydu. Ayrıca, hazırlıklarını bitirmek üzere olan kuruluşun genel merkezinin açılışını yapmak üzere başbakan Mevlüt Doğan’ın 1 eylül 2073 tarihinde İstanbul’da olacağının bildirilmesi de bu konudaki kuşkulara son verdi.</p>
		<p>Açılışı daha üç hafta önce yapılmış olan ve ilk on katı Temel Diker’ce TTHO AŞ’nin kullanımına verildikten sonra ingilizce tutkunu gazetecilerimizce Justice Tower diye anılmaya başlayan B-214 sayılı gökdelenin yüz yirmi dördüncü katında bulunan büyük salonda, “Bayrak New Fashion” atölyelerinde yaratılmış üç renkli cüppeleri ve başlarının sağ yanından sarkan yeşil püsküllü kara başlıklarıyla on beş, yirmi kişilik bir yargıç topluluğu hemen dikkati çekmekte, kapıdan giren insanlar birbirinden şık hanımlardan, birbirinden ünlü patron, bakan ve yazarlardan önce bunları görmekte, ve daha yakından görebilmek için bunlara doğru ilerlemekteydi. Ama hepsi de çok uzun boylu görevliler törenin başlamak üzere olduğunu söyleyerek yerlerine oturtuyorlardı onları. Adamların dediği gibi oldu. Ulusal marşımızın çalınmasıyla başladı tören, hemen arkasından, başkan Can Tezcan “kısa ve özlü” konuşmayla “günün anlam ve önemini” vurguladı. Onun ardından, “Hukuk Fakültesi’nden diplomalı başbakanımız olarak” Mevlüt Doğan başında yargıç başlığı, sırtında yargıç cüppesiyle çok hızlı ve çok güvenli adımlarla alkışlar arasında kürsüye geldi ve nerdeyse her tümcesi coşkulu alkışlarla kesildi. Bu yüzden olacak, konuşmayı uzattıkça uzatarak ipin ucunu kaçırdı: başka yerlerde de sık sık yaptığı gibi toplantının konusuyla hemen hiç ilgisi bulunmayan yorumlara dalarak sorunları sildi, özelleştirmenin her alanda olduğu gibi yargı alanında da “çok güzel bir güzelleştirme” olduğunu “aziz ve asil milletimiz”in çoktan anlamış bulunduğunu söyleyip “Can Tezcan ve takımına” kendisi, hükümeti ve büyük Türk ulusu adına teşekkür edip alkışlar arasında kürsüden inerken, Gül Tezcan kocasına doğru eğilerek “Haklıymışsın, Smerdiakof’un ta kendisi! Demek ki Smerdiakof da bir başbakan olabilirmiş,” diye fısıldadı. Ama Can Tezcan işitmedi, işittiyse de anlamadı, “Hadi bakalım, başbakanımızı kurda kuşa bırakmayalım!” diyerek ayağa fırladı, herkes gibi kokteyl salonuna yöneldi.</p>
		<p>Ancak kokteyl salonuna girer girmez donakaldı.</p>
		<p>Mevlüt Doğan, korumalarının çok başarılı bir ayırma edimiyle, çevresini sarmaya çalışan kalabalıktan yalıtlandıktan sonra, Temel Diker’in yanına geliyor, nerdeyse iki büklüm olarak eğilip yanaklarını öpüyor, elini omzuna koyup gülerek bir şeyler anlatıyordu. Can Tezcan’ın başı döndü birden, Gül Tezcan’a tutundu, “Olamaz, hayır, olamaz! Daha önce görüşmüş bunlar, evet, baksana şunlara, kesinlikle görüşmüşler. Hem bir kez, iki kez de değil. Görüşmüşler, ama benden gizlemişler, her ikisi de!” diye fısıldadı. Aynı anda, Gül Tezcan kolundan çekerek bir şeyler söylemeye çalıştı, ama o gene anlamadı. Mevlüt Doğan’ın, Temel Diker’le bir kez daha öpüştükten sonra, yüzünde yapıştırılmış izlenimi uyandıran bir gülümseme, çevresinde bedeninin doğal uzantıları gibi görünen korumaları, çıkış kapısına doğru ilerlediğini gördü. Hemen koşup kendisine teras katına kadar eşlik etmesi, uçağı havalanıncaya kadar bekleyip el sallaması gerektiğini düşündü. Ama bu gücü bulamadı bir türlü, başta Gül Tezcan olmak üzere, hiç kimse de kendisini uyarmadı bu konuda. “Ayıp oldu, herif bunun acısını çıkarmaya kalkmaz inşallah!” diye fısıldadı Gül Tezcan’ın kulağına. Tam bu sırada, sırtında üç renkli cüppesi, elinde başlığı ve sağında tombul eşiyle yargıç Halis Yurdatapan yanına geldi, önce eşini tanıttı, sonra saygı ve teşekkürlerini sundu.</p>
		<p>Can Tezcan gözleriyle Temel Diker’i aradı: yaklaşık iki metre ötesinde cüppeli yargıçlarla söyleşiyor, günümüzde gökdelenlerin, uygun bir tasarıma göre yapılmış olmaları koşuluyla, kent ve birey yaşamını ne denli kolaylaştırıp zenginleştireceklerini anlatıyordu, tümcesini bitirir bitirmez yanına geldi, elini omzuna koydu, “Bak, seni kimle tanıştıracağım: İstanbul’un en gözde yargıçlarından Halis Yurdatapan,” deyip yargıç Halis Yurdatapan’a döndü, “Halis bey, İstanbul’u yeni baştan yaratmaya çalışan büyük mimarımızı tanıyorsunuz kuşkusuz,” diye ekledi. Temel Diker bu adı nerden anımsadığını düşünürken, Halis bey, mutlu mu mutlu, “Temel Diker beyi kim tanımaz ki, efendim!” diyerek elini uzattı, bir süre de bırakmadı bu kocaman eli, sonra, dudaklarında şeytansı bir gülümseme, “Temel bey, kulağıma geldiğine göre, her sabah işe giderken Hikmet öğretmenin evinin önünden geçerek hâlâ yerinde durup durmadığına bakıyormuşsunuz, öyle mi?” diye sordu.</p>
		<p>Temel Diker o zaman anladı bu adamın adını nerden anımsadığını.</p>
		<p>“Evet, her sabah olmasa da sık sık geçerim, orası çok sevdiğim bir yerdir,” diye yanıtladı.</p>
		<p>“Beni dinlerseniz, bakmayı birkaç gün daha sürdürün,” dedi Halis bey, “Çünkü, Can bey size söylemiştir, umarım, yakın bir tarihte, diyelim ki on beş gün içinde, oradan geçtiğinizde güzel evi yerinde bulamayabilirsiniz.”</p>
		<p>Birden, yalnız gözleri değil, yüzü de ışıldayıverdi Temel Diker’in, sanki varlığının derinliklerinden yüzüne güçlü bir ışık vurdu birdenbire, ancak hemen sonra zayıflamaya başladı.</p>
		<p>“İyi de nasıl olacak bu iş?” diye sordu. “Can bey bana bu işin çok zor olduğunu söylüyordu.”</p>
		<p>Halis Yurdatapan güldü.</p>
		<p>“Başlangıçta sorunu yargı yoluyla çözmeyi düşünüyorduk da ondan,” dedi. “Başkanımız çok iyi bilirler: yargının çözemeyeceği sorunlar da vardır.”</p>
		<p>“Peki, bir yargıç olarak, yargı yoluyla çözmüyor musunuz sorunu?” diye sordu Temel Diker.</p>
		<p>“Yargının bunda hiç etkisi yok diyemem doğrusu,” dedi Halis Yurdatapan, “Ama başka şeyler de giriyor işin içine, yani dolaylı bir çözüm oluyor.”</p>
		<p>Can Tezcan araya girmek istedi.</p>
		<p>“Dostum, çok gizemli konuşuyorsunuz; biz bizeyiz, bence buna hiç gerek yok,” dedi.</p>
		<p>Ama Halis Yurdatapan söyleşiyi daha çok Temel Diker’le sürdürmek ister gibiydi, yanıt vermedi.</p>
		<p>“Peki, Hikmet amcayı bu işe razı edebildiniz mi?” diye sordu Temel Diker.</p>
		<p>Halis Yurdatapan güldü.</p>
		<p>“Denemedim değil, ama dünyayı dolaşsanız, onun kadar inatçı bir adam bulamazsınız, efendim,” dedi.</p>
		<p>“Peki, ne yaptınız?”</p>
		<p>Halis Yurdatapan üç renkli cüppesinin eteğini toplayarak kalabalıktan biraz uzağa çekildi, Temel Diker, Can Tezcan ve Gül hanım da onu izlediler.</p>
		<p>“Beyoğlu belediye başkanının oğlunun bende bir davası vardı: karışık mı karışık bir dava, kazanılması da kuşkulu,” diye anlatmaya başladı. “Ben de ona elini güçlendirecek tek şeyin Hikmet Şirin’in evini ve bahçesini kamulaştırıp yıkması, sonra da üzerine o güzel gökdelenlerinden birini dikmesi koşuluyla sayın Temel Diker’e satması olduğunu söyledim ve önerim uygun bulundu,” diye bitirerek gizemli bir biçimde gülümsedi.</p>
		<p>Can Tezcan “Bunca yılın yargıcı!” dedi içinden, tiksinmiş gibi yüzünü buruşturdu. “Bir kez sınırı geçtin mi hemen giriveriyorsun havaya, bir başkası olup çıkıyorsun, olur şey değil!” Niyorklu Temel’e baktı: ağzı kulaklarına varıyordu.</p>
		<p>“Bunu ben de düşünmüştüm, Can’a on kez söyledim belki, ama hiç oralı olmadı,” dedi, içinden oynak bir Karadeniz havası söylemek geliyordu.</p>
		<p>Can Tezcan ağırlığını daha güçlü bir biçimde duyurma isteğiyle Temel Diker’in kolunu sıktı.</p>
		<p>“Ama bizim elimizde başkanın oğlunun davası yoktu,” dedi.</p>
		<p>Gene de, günün en önemli adamı olarak görülmesi gereken bu gecede ikinci kez ikincil duruma düşürüldü: sözüne ne Temel Diker yanıt verdi, ne Halis Yurdatapan.</p>
		<p>Niyorklu Temel ağzını yargıcın kulağına yaklaştırdı.</p>
		<p>“Peki, başkan Hikmet amcayı buna razı edebildi mi?” diye sordu.</p>
		<p>“Beyefendi, adamınızı bilmez misiniz?” dedi Halis Yurdatapan. “Öfkeyle geri çevirdi.”</p>
		<p>“O zaman?”</p>
		<p>“O zaman evin belediyece kamulaştırılıp yıkılmasına, Hikmet öğretmen gene direnince de güvenlik güçlerince boşaltılmasına karar verildi. Yazı gitti kendisine. Verilen süre de dolmak üzere.”</p>
		<p>Can Tezcan biraz isteksiz bir biçimde de olsa yargıcının sırtını sıvazladı.</p>
		<p>“Kutlarım, gerçekten çok iyi bir iş çıkardınız,” dedi, sonra Temel Diker’e döndü, tuhaf bir biçimde gülümsedi, “Ben başarılı yargıç diye böylesine derim işte,” diye ekledi: “Tek bir tümceyle iki davayı birden bağlamış.”</p>
		<p>Ama Temel Diker şimdi kaygıyla yargıca bakmaktaydı.</p>
		<p>“Peki, Hikmet amcanın eline ne geçecek bundan?” diye sordu. “Hakkını alabilecek mi? Sonra, söz aramızda, kedileri, kuşları, eşyaları, fındık ağacı...”</p>
		<p>Halis Yurdatapan şaşırdı, gözleri Temel Diker’de, öyle dikilip kaldı,</p>
		<p>“Evet, bütün bunlar bir karara bağlandı mı? Hikmet amcaya kalacak bir yer bulundu mu?” diye üsteledi Temel Diker.</p>
		<p>Halis Yurdatapan gülümsemeye çalıştı.</p>
		<p>“Orasını ben bilemem, efendim, bu iş benden çıktı artık, ama her şeyin tam zamanında ve yasaya uygun biçimde yürütüleceğinden hiç kuşkunuz olmasın,” dedi, sonra Can Tezcan’a baktı, “Hele bu akşamdan sonra,” diye ekledi.</p>
		<p>Can Tezcan birden elini Halis Yurdatapan’a uzattı, nerdeyse zorla tutup sıktı elini.</p>
		<p>“Size çok teşekkür ederiz, Halis bey, kusursuz bir biçimde çözdünüz sorunumuzu. Böylece biz de yeni döneme pürüzlü bir iş bırakmamış olduk, sağ olun, var olun,” dedi.</p>
		<p>Halis Yurdatapan, mutlu mu mutlu, yalnızca görevini yaptığını, yeni dönemde verilecek her türlü görevi de en iyi biçimde yerine getirmeye çalışacağını söyledi, ama Can Tezcan bir kez daha teşekkür edip bir kez daha elini uzatarak “Size iyi akşamlar, gene görüşmek üzere,” deyince, neye uğradığını bilemedi, bir an, yüzü sapsarı, öyle donup kaldı, “Sağ olun, sayın başkanım, sağ olun, size de iyi akşamlar,” diye kekeledi, Gül Tezcan’la Temel Diker’in ellerini de sıkıp hızla kapıya yöneldi.</p>
		<p>Gül Tezcan salonun kapısından çıkmasına kadar gözleriyle izledi adamı, sonra kocasına döndü.</p>
		<p>“Adamı nerdeyse kovdun!” dedi. “Neden yaptın ki bunu?”</p>
		<p>“Evet, nerdeyse kovdun,” diye doğruladı Temel Diker. “Sanki sorunu çözmüş olmasına kızmış gibiydin.”</p>
		<p>Can Tezcan omuz silkti.</p>
		<p>“Neden kızacakmışım ki? Ben onu bu işi bitirsin diye görevde bıraktım,” dedi. “Ama böyle havalara girmesine bozulmadım diyemem.”</p>
		<p>“Peki, neden bana bunca zaman hiçbir şey söylemedin bu konuda?” diye sordu Temel Diker.</p>
		<p>Can Tezcan gene omuz silkti.</p>
		<p>“Neden olacak? İşi böyle sonuçlandıracağından kuşkuluydum, seni düş kırıklığına uğratmaktan korkuyordum,” diye yanıtladı, birden kızarmıştı, sözcüklerini bulmakta zorlanır gibiydi. Sonra, birden, konuyu değiştirmeye karar verdi, “Mevlüt Doğan’la ne konuşuyordunuz öyle?” diye sordu.</p>
		<p>Bu kez Temel Diker kızardı, ama çabuk toparladı kendini.</p>
		<p>“Ben insanlarla ne konuşurum ki?” dedi. “Gökdelenleri konuşuyordum. İşler çok ağır gidiyor. İstanbul çağcıl bir kent olacaksa, elimizi çabuk tutmamız gerek, ona bunu anlatmaya çalıştım.”</p>
		<p>“Peki, daha nasıl hızlandıracaksın ki?” diye sordu Gül Tezcan.</p>
		<p>“Sen de, Can da çok iyi biliyorsunuz ki İstanbullulara daire yetiştirmekte zorlanıyoruz. İnsanlar çağın gidişini anlamışlar, yakın bir gelecekte bu kentte Diker gökdelen daireleri dışında hiçbir konutta oturulamayacağını anlamışlar, ellerinde ne varsa satıp savarak bir gökdelen dairesi edinmeye bakıyorlar. Bu konuda sorunumuz yok şimdilik, önümüzdeki en büyük engel şu iğrenç gökdelen müsvetteleri.”</p>
		<p>“Yani?”</p>
		<p>“Yani, Can bey anlatmıştır size, geçen yüzyılın sonlarında ve bizim yüzyılın başlarında dikilmiş, daha doğrusu kentin tepesine paslı çiviler gibi çakılmış şu yüz, iki yüz metrelik gökdelen müsvetteleri, kimi yüksek, kimi alçak, kimi kalın, kimi ince, kimi köşeli, kimi yuvarlak, kimi basbayağı eğri, hiçbir uyum yok aralarında, hem bize, hem birbirlerine küfreder gibi bakıp duruyorlar öyle, gene de birtakım taşeron parçaları, büyüklük havaları atan şu küçük adamlar bu pislikleri yıktırmamakta direniyorlar, parasını verip yıkalım, yerlerine yenilerini dikelim, siz de kazanın, biz de diyoruz, kimileri ‘Olmaz!’ diye dayatıyor. Ama Mevlüt bey söz verdi, çok yakında bir zayıf yanlarını bulup binecek tepelerine, gerekirse yasa çıkaracak, eninde sonunda benimle anlaşmak zorunda kalacaklar. O zaman, işte o zaman...”</p>
		<p>Gül Tezcan şaşkınlıkla dinliyordu, ama Can Tezcan belki yüzüncü kez dinlediği bu değişmez konudan sıkıldı.</p>
		<p>“Bunları Mevlüt Doğan’la ilk kez bugün, burada konuşmadın herhalde, onunla daha önce de görüştünüz, öyle değil mi?” diye sordu.</p>
		<p>Temel Diker duralamadı bile.</p>
		<p>“Evet, görüştük,” dedi.</p>
		<p>“Kaç kez?”</p>
		<p>“Bilmem, saymadım, dördü, beşi bulmuştur.”</p>
		<p>“Nerede?”</p>
		<p>“Nerede mi? Başbakanlıkta değil herhalde: birileri telefon edip buluşacağın yerlemlerini veriyor, sen de uçağına atlayıp gidiyorsun.”</p>
		<p>Can Tezcan’ın dudakları titremeye başladı, ama belli etmemeye çalıştı.</p>
		<p>“Uzun sözün kısası, onunla önceden kararlaştırarak görüştünüz.”</p>
		<p>“Evet, öyle, ama önce o istedi benimle görüşmeyi ve benden bu buluşmaları herkesten, özellikle de senden gizlememi istedi.”</p>
		<p>“Sen de gizledin.”</p>
		<p>“Evet, gizledim. Elim kolum bağlıydı, bu kenti yeniden kurmak istiyorsam, onunla uzlaşmak, ne istiyorsa vermek zorundaydım.”</p>
		<p>“O bundan ne kazanıyordu peki?”</p>
		<p>“Çok az bir şey: yaklaşık olarak iki yüzde bir pay, yuvarlak hesapla gökdelen başına bir daire.”</p>
		<p>“İyi bulmuş yolunu: her köşede bir gökdelen dairesi olacak.”</p>
		<p>“Ama sonunda hepsini geri verip karşılığında Maçka’da bir gökdelen almak düşüncesinde.”</p>
		<p>Gül Tezcan, şaşkın mı şaşkın, bir Temel Diker’e bakıyordu, bir kocasına.</p>
		<p>“Amma da hırslı herifmiş, zengin olmanın kolay yolunu bulmuş,” dedi.</p>
		<p>Temel Diker omuz silkti.</p>
		<p>“Adam üç yıldır başbakan, benden daha zengin, ama orası beni hiç mi hiç ilgilendirmez; ben gökdelenlerimi dikmeye ve satmaya bakarım, bunun için de ne gerekirse yaparım,” dedi, sonra Can Tezcan’dan yana döndü, bir süre süzdü onu. “Arkandan dümen çevirdim sanma,” diye ekledi. “Sen benim dostumsun, Can’cığım, önce dostumsun, sonra avukatım.”</p>
		<p>“Teşekkür ederim,” dedi Can Tezcan, ama arkasını getirmedi.</p>
		<p>Temel Diker de sustu bir süre, şöyle bir çevresine baktı, şimdi salonda kalanların sayısı on, on beşi geçmiyordu. Can Tezcan’a biraz daha yaklaştı.</p>
		<p>“Ona bir isteğimi daha benimsettim,” dedi, “Belki senin hiç hoşuna gitmeyecek bir isteğimi.”</p>
		<p>“Peki, neydi bu isteğin?”</p>
		<p>Temel Diker mutlulukla gülümsedi, biraz daha yaklaştı dostuna.</p>
		<p>“Sokak adları yerine numara kullanılması,” dedi.</p>
		<p>Can Tezcan yüzünü buruşturdu.</p>
		<p>“Demek böyle,” dedi.</p>
		<p>“Evet, böyle, ama kendi gökdeleninin sokağının numarasının 10 olması koşuluyla,” dedi Temel Diker, bir kahkaha attı, sonra avukatının suratının iyice asılmış olduğunu gördü, “Hay Allah! Kızdın mı bu işe, yoksa sen mi istiyordun 10 numarayı?” dedi, bir kahkaha daha attı, gene güldüremedi avukatını. “Her neyse, ben gideyim artık,” dedi. Tam kapıdan çıkacakken, birden durup geriye döndü, “Yarın sabah ilk işim gidip Hikmet amcayı görmek olacak, ortada kalmasın adamcağız,” dedi.</p>
		<p>Gül Tezcan şaşırdı.</p>
		<p>“Çok da yufka yüreklisiniz,” dedi. “Hem her yolu deneyerek adamın evini yıktırtıp arsasını elinden alıyorsunuz, hem de bu zor durumunda yardımına koşmaktan söz ediyorsunuz.”</p>
		<p>Temel Diker, eli kapının tokmağında, gülümsemeye başladı.</p>
		<p>“Hikmet baba çok iyi bir adam, hem de hemşeri sayılırız,” dedi, sonra gözlerini Gül Tezcan’ın gözlerine dikti, “Sizce hiç yardım etmesem daha mı iyi?” diye sordu, öyle durup bekledi bir süre, yanıt gelmeyince, hiçbir şey söylemeden yürüyüp gitti.</p>
		<p>Gül Tezcan kocasına döndü.</p>
		<p>“Sen bu tutuma ne diyorsun?” diye sordu.</p>
		<p>“Ne diyeyim istiyorsun ki?” dedi Can Tezcan. “Ondaki tutku bende olsa, bu kenti kendi pisliğine gömmek, irili ufaklı gökdelenlerini de, Hikmet babanınki de içinde olmak üzere, tüm evlerini ve tüm apartmanlarını da dümdüz etmek, hiçbir iz kalmayacak biçimde üstünden buldozer geçirtmek isterdim. Yazık ki ondaki tutku bende yok.”</p>
		<p>“İyi ki yok!” dedi Gül Tezcan. “Ama o da bir başka türlü yok ediyor kenti.”</p>
		<p>“Doğru, aynı şeyi yapıyor, ama çiğneyip gitmiyor, yeni baştan kurmaya çalışıyor, kuracağına da inanmış bir kez, bu saçma amaç için her şeyini verebilir.”</p>
		<p>“Bu arada, o yaşlı adama... Neydi adı?”</p>
		<p>“Hikmet.”</p>
		<p>“Hikmet babaya nasıl bir yardımda bulunur dersin? Ona bir gökdelen dairesi verir mi?”</p>
		<p>Can Tezcan bir an bile duralamadı.</p>
		<p>“Verir,” dedi, “Koca bir gökdelen bile verir.”</p>
		<p>Temel Diker gerçekten koca bir gökdelen de verebilirdi Hikmet babaya, aynı akşam, evine varır varmaz da telefon etti, hatırını sordu, herhangi bir yardıma gereksinimi olup olmadığını öğrenmeye çalıştı. O da dinginlikle teşekkür etti, herhangi bir yardıma gereksinimi bulunmadığını söyledi. Temel Diker mahkeme kararından söz etti, birkaç gün içinde evini boşaltmak ve yeni bir ev bulup taşınmak zorunda kalacağını anımsattı, ama o hep aynı dinginlik ve kararlılıkla yanıt verdi: kafasının çalıştığı, gözünün gördüğü, eli, ayağı tuttuğu sürece evinde kalmak düşüncesinde olduğunu ve dünyada hiçbir gücün kendisini bu kararından döndüremeyeceğini söyledi, “Siz bunları dert etmeyin, ben başımın çaresine bakarım, Temel bey,” dedi, bir kez daha teşekkür ederek kapattı telefonu. Sesinde en ufak bir titreme, en ufak bir kızgınlık ya da kırgınlık yoktu. Temel Diker kaygılıydı gene de, gözlerini yumarak Hikmet babanın kendi başının çaresine nasıl bakabileceğini düşündü, ama kafasının içi renkleri ve numaraları dışında hepsi birbirinin aynı gökdelenlerle doluydu, bir de Hikmet babanın evinin beş yüz elli metre yukarısından bakınca, Nokta hanımın alabildiğine büyütülmüş, ama hep aynı ölçüde güzel yüzünü görür gibiydi, sorusunun yanıtını bulamadı, “Bir bildiği vardır herhalde,” dedi.</p>
		<p>Bir bildiği vardı Hikmet babanın, bildiğini de yaptı: 3 eylül 2073 günü, saat onu on üç geçe, kimi resmi, kimi sivil giyinmiş yedi devlet görevlisine bahçe kapısını hiç direnmeden açtı, bir “Merhaba” bile demeden eve girmek istediklerinde de direnmedi. Ancak, ortalığı karıştırmaya başladıkları zaman, bu işin sonunun kötüye varabileceğini söyleyerek uyardı onları: iki oğlunun doğup büyüdüğü ve karısının son soluğunu verdiği evi bırakıp gitmek düşüncesinde değildi, kurulu düzenini sonuna kadar korumakta kararlıydı. Gene de bekledi, adamlar değerli eşyalarını toplamayı kendisine bıraktıklarını söyleyerek minderleri ve örtüleri bir köşeye atıp masayı ve iskemleleri bahçeye çıkarmaya başladıkları zaman da sıktı dişini, bunların yeri doldurulabilirdi, ama çatık kaşlı ve çok esmer bir adam ölmüş oğlunun fotoğrafını duvardan alarak yerdeki minderlere doğru fırlatıp da ölmüş karısının fotoğrafına yönelince “Sakın dokunma!” diye bağırdı. Adam uyarıyı dinlemeyip elini fotoğrafa doğru uzatınca da hırkasının altında gizlediği dededen kalma Sürmene yapımı altıpatlarını çıkarmasıyla tetiğe basması bir oldu. Adam fotoğrafa dokunamadan yere yıkılırken, ötekiler kaçışmaya başladılar. O zaman, “Bir pislik yapmaya kalkarsanız, hepinizi gebertirim!” diye bağırdı arkalarından, “Arkadaşınızı alın, sonra da siktirip gidin!” Adamlar ister istemez durdular, sağ eli kıpkırmızı ve biçimsiz bir nesneye dönüşmüş çatık kaşlı ve çok esmer arkadaşlarını kucaklayıp götürdüler.</p>
		<p>Hikmet baba, altıpatları elinde, bir süre dikildi öyle, sonra, bir düşte yürürcesine, ağır ağır, Emine hanımın fotoğrafına doğru ilerledi, çivisinden çıkardı, mendiliyle camının ve çerçevesinin tozunu silip yerine astı, ölmüş oğlunun fotoğrafını da incitmekten korkarcasına, usulca minderin üstünden aldı, özenle tozunu sildi ve gene özenle eski yerine yerleştirdi, sonra alt kata indi, giriş kapısını kilitledi, gene üst kata, oturma odasına döndü, bir basık iskemle aldı, bahçe kapısına bakan pencerenin biraz gerisine oturdu, “Gene gelecek bu pezevenkler, hem de silahlı gelecekler,” diye söylendi. Altıpatları hep elinde, pencerenin sol yanına çekilerek beklemeye başladı. Adamlar da yalancı çıkarmadılar kendisini: bilemedin, iki saat sonra, hem de makinelilerle geldiler. Hikmet baba gene ölçülü davrandı, adamların kapıyı kırıp bahçesine girmelerine ses çıkarmadı. Ama bir kez bile zile basmadan evinin kapısı da kırmaya girişmeleri tepesini attırdı, içeriye ilk gireni sağ ayağından, ikinci gireni sol ayağından vurdu saniyesinde. Ancak, bir an sonra, adamların baş döndürücü bir hızla çoğaldıklarını, ellerinde makinelilerle dört bir yana dağıldıklarını görünce, altıpatları elinde, bahçe kapısına bakan pencerenin önünde dimdik durdu, tabancasında kalan üç merminin birini bile yakamadı.</p>
		<p>Bir dakika sonra, Hikmet babanın Hikmet baba olduğu ancak kimyasal incelemeler sonunda kanıtlanabilirdi. Ne var ki polisin, yargının, belediyenin ve Temel Diker’in kimyasal çözümlemelerle yitirilecek zamanı yoktu: sorun çevredeki hâlâ yıkılmamış dört beş apartmanı bekleyen üç eski kapıcının tanıklığıyla çözümlendi. Gerisini kâğıt üzerinde küçük memurlar, alan üzerinde de Diker AŞ’nin dev makineleri çözümledi: 5 eylül 2073 akşamı, ev de, bahçe de dümdüz bir alana dönüşmüştü ve, öteki alanların tersine, buram buram toprak kokuyordu.</p>
	</div>
</body>
</html>