<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gökdelen</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="chapter-container html5_section">
		<h1 class="chapter-header">III</h1>
		<p>Can Tezcan dört beş aydır görmediği dostunun kendisini çok iyi karşılayacağını daha <em>Küre</em>’nin görkemli kapısından girerken anladı: görevliler ayağa fırlayarak kendisini saygıyla selamlıyor, her adımda, adını ezberlemek isterlermiş gibi, “Buyurun, Can bey; şuradan, Can bey; hemen, Can bey; lütfen, Can bey,” diyor, çevresinde gittikçe kalabalıklaşıyorlardı. Öyle anlaşılıyordu ki gazeteye geleceğini yalnızca ünlü köşe yazarı Cüneyt Ender ve kapıdaki görevliler değil, başta gazetenin patronu olmak üzere, muhabirinden saymanına, tüm çalışanlar biliyordu. “Peki, nedeni ne bunun? Niyorklu Temel’in avukatlığını yapmam mı? Bu sabah olağanüstü mahkemede başkan beye çektiğim fırça mı? Yoksa yalnızca Can Tezcan olmam mı?” diye sordu kendi kendine. Ama daha ötesini araştırmadı, “Ne olursa olsun, bu karşılama iyi bir belirti,” diye geçirdi içinden: kafasındakini dostuna benimsetebilmesi durumunda, işler hızla gelişebilirdi. <em>Küre </em>bir zamanların <em>Hürriyet</em>’i gibi bol resimli ve bol yarı çıplak kadınlı bir halk gazetesiydi, ama bir yandan patronun serveti ve ilişkileri, bir yandan kimi köşe yazarlarının becerisi nedeniyle, en yapay, en saçma sorunları bile güncelleştirip kitleye mal etmekte üstüne yoktu, arada bir konuları saptırarak iktidarlara yardımcı olur, arada bir de saldırıya geçerek kitleyi arkasına alırdı, ama birtakım önemli sorunların üzerinde inatla durarak çözüme kavuşturulmalarında belirleyici bir işlev yüklendiği de olmaz değildi. Eski dostu Cüneyt Ender de gazetesine benzerdi bu açıdan. Üstelik, olayların akışına göre ve oldukça sık değiştirdiği tutumlarına bir dürüstlük, daha dün benimsediği savlara tartışılmaz bir gerçeklik görüntüsü vermeyi çok iyi becermesi nedeniyle her zaman örnek bir gazeteci, etkili bir köşe yazarı olarak değerlendirilmişti. Düşündüğü konuda da etkili olmaması için bir neden yoktu.</p>
		<p>Ancak, Cüneyt Ender’in odasında, sabahki duruşmaya ilişkin beş on dakikalık bir konuşmadan sonra, gençliklerinin bir bölümünü yüzyılın ikinci çeyreğinde bırakmış kır saçlı, hafiften göbekli ve çok başarılı eski arkadaş nitelikleri bir süre her şeyi unutturdu onlara. Gerçekte, bugün olduğu gibi o günlerde de ne yaşamları benzeşirdi, ne düşünceleri. O günlerde Can Tezcan devrimci bir üniversite öğrencisiydi, Cüneyt Ender’se tüm düşüngülere dışarıdan bakan bir genç gazeteci. Ama, görev gereği, hep solcu öğrencileri izlemiş, çoklarıyla dostluk kurmuş, eylemlerini ve düşüncelerini olabildiğince nesnel bir biçimde yansıtmaya çalışmış, olayların soğumasından sonra serüvenlerine ve kişiliklerine ilişkin kitaplar yazmış, böylece onlardan biri gibi görünmeye başlamıştı. Eylemleri artık içeriğinden boşalıp birtakım gözüpeklik ve güç edimlerine indirgenmiş olduğundan, onlar da içlerinden biri olarak görmeye başlamışlardı kendisini. Üstelik, her şeyi abarttığından olacak, serüvenlerini ondan dinlemeye bayılırlardı. Can Tezcan da kuralı bozmadı: içten kahkahalar arasında, “Ne günlerdi o günler!” ya da “Ne çılgınlıktı o!” türünden ünlemlerle başladılar, sonra, alçak sesle, savaşım anılarına daldılar: uçsuz bucaksız bir kalabalığın ortasında, havaya sıkılan kurşunlar, yirminci yüzyılın üçüncü çeyreğinden kalma “Kurtuluşa kadar savaş!” ve “Tek yol devrim!” haykırışları kulakları sağır ederken, Can Tezcan’ın, boyuna bakmadan, iriyarı bir polis komiserinin belindeki tabancayı kapıverip kendisine doğrultmasını, bir başka gösteride, üç haftadır ülkenin her köşesinde aranıp da bir türlü bulunamayan, kendisinden herhangi bir haber de alınamayan Amerika Birleşik Devletleri konsolosunun, başında dalga dalga omuzlarına inen kızıl bir peruk, üzerinde kolsuz bir pembe bluz, kısacık bir pembe etek ve ayaklarında hem yüksek, hem incecik topuklu pabuçlarla polislere doğru koşmasını birbirlerinin eksiğini tamamlayarak tam üç kez baştan anlatıp kahkahalarla güldüler, ikide bir “Ne günlerdi o günler!” diye yineleyip durdular.</p>
		<p>Cüneyt Ender gözlerini arkadaşının gözlerine dikti.</p>
		<p>“Ama hepsinin en unutulmazı komiserin belinden tabancasını, elinden de Tufan Şirin’i çekip almandı,” dedi, içini çekti. “Yazık ki aradan bir yıl bile geçmeden vuruldu zavallı, çünkü sen yanında değildin,” diye ekledi.</p>
		<p>Can Tezcan’ın gözleri doldu.</p>
		<p>“Tufan kavganın şiirini yazardı, ama kavga etmesini bilmezdi, her şeyden önce ozandı,” dedi, içini çekti, “Hep geride kalmasını söylerdim, ama beni dinlemezdi,” diye mırıldandı.</p>
		<p>Cüneyt Ender tuhaf bir biçimde gülümsedi.</p>
		<p>“Ben de soyadıyla dalga geçerdim, ‘Sen bu soyadıyla ne ozan olabilirsin, ne kahraman,’ derdim,” dedi.</p>
		<p>Bir süre sustular, sonra gene Cüneyt Ender konuştu.</p>
		<p>“Senin Varol Korkmaz hiç katılmazmış bu eylemlere, inekler dururmuş, bu da yetmemiş gibi devlete ve yasalarına bağlılık söylevleri çekermiş hep, işe bak ki şimdi biz dışarıdayız, o içeride,” dedi. “Sen bu sabah duruşmada ortalığı birbirine kattığına göre, davasında hiçbir olumlu gelişme olmadığı anlaşılıyor.”</p>
		<p>Can Tezcan’ın yüzüne koyu bir gölge düştü sanki, içini çekti.</p>
		<p>“Göründüğü kadarıyla yok,” diye yanıtladı. “Ben de sana bunu sormayı düşünüyordum.”</p>
		<p>“Avukatı sensin, davanın ayrıntılarını en iyi sen biliyorsun.”</p>
		<p>Can Tezcan bir kez daha içini çekti.</p>
		<p>“Avukatın bilgisi olması için ortada gerçek bir dava bulunması gerekir,” dedi. “Ama bu davada ne belge var, ne bir şey, suçlamalar var yalnızca, hiçbir kanıta dayanmayan ve hiçbir yere götürmeyen suçlamalar, Varol’un gençlik aşkı gibi. Bunlar da yargıçlardan ve avukatlardan önce gazete ve televizyonlara geliyor genellikle, bizlerden önce sizler görüyorsunuz. Sonra da doğru mu, yanlış mı demeden yayımlıyorsunuz.”</p>
		<p>“Haklısın,” dedi Cüneyt Ender. “Bu konuda iyi bir sınav vermedik. Adamlar fazla iticiydi, Mevlüt aga da fazla bastırıyordu.”</p>
		<p>Can Tezcan birden dostuna doğru eğildi.</p>
		<p>“Benim bu tür aksaklıklara kesinlikle son verecek nitelikte bir tasarım var, seni bu nedenle rahatsız ettim,” dedi fısıldar gibi.</p>
		<p>Cüneyt Ender korkmuş gibi arkasına yaslandı birden.</p>
		<p>“Beni bu heriflerle karşı karşıya getirmeye kalkacak değilsin herhalde,” dedi: “Bilirsin, hiç şakaları yoktur; köşemden atılmam için Mevlüt ağanın bir telefonu yeter.”</p>
		<p>Can Tezcan güldü.</p>
		<p>“Önerimin böyle bir sonuç getirebileceğini hiç sanmam, sevgili dostum,” dedi.</p>
		<p>“Öyleyse anlat.”</p>
		<p>Can Tezcan düşünceli bir havaya büründü, gözlerini dostunun gözlerine dikip sustu bir süre, sonra, bir şaka yapacakmış gibi, tuhaf bir biçimde gülümsedi.</p>
		<p>“Sevgili Cüneyt, bu ülkede gerçek demokrasinin yerleşmesi için yargının en kısa zamanda özelleştirilmesi gerekiyor,” dedi.</p>
		<p>O zaman, ta öğrenciliğinden beri tekleme nedir bilmeyen Cüneyt Ender bir süre “Se... se... sen... sen...” diye kekeledikten sonra, “Sen ne diyorsun, Tanrı aşkına? Sen neler saçmalıyorsun?” dedi, ama, hemen arkasından, fazla ileri gittiğini düşündü, sesini yumuşatmaya çalıştı, “Can’cığım, beni çok şaşırttın,” diye sürdürdü: “Bu da yeni bir devrim mi?”</p>
		<p>Can Tezcan kararlılıkla başını kaldırdı, gözlerini dostunun gözlerine dikti.</p>
		<p>“Evet, yeni bir devrim,” diye yanıtladı. “Hem de büyük, çok büyük bir devrim. Daha doğrusu, gerçekleştirilmesi durumunda, büyük bir devrim olabilir.”</p>
		<p>“Nereden esti peki?”</p>
		<p>“Nereden essin istiyorsun ki? Bırakınız yapsınlar, bırakınız geçsinler ilkesinden. Bir ülkede her şey özelleştirilmişse, hukukçusundan polisine herkes özel öğretim kurumlarında yetiştiriliyorsa, yargının hâlâ bir devlet kurumu olarak kalması açık bir tutarsızlık olmaz mı sence? Bugünkü durum da yeterince göstermiyor mu bu tutarsızlığı?”</p>
		<p>“Bugünkü durumun nesi var ki?”</p>
		<p>“Bugün yargı ne özel, ne kamusal. Daha doğrusu, kimi zaman özel gibi görünüyor, kimi zaman kamusal. Ama daha çok özel. Her şey yönetimin, yönetimin bile değil, hükümetin başındaki adamın iki dudağı arasında. Yani kamusal görüntüsü altında özel, özelden de öte, bireysel. Yani yargının en kötü, en yoz biçimi. Bu sabah da tanık olduğumuz gibi. Sen de böyle düşünmüyor musun?”</p>
		<p>Cüneyt Ender hemen yanıt vermedi, gözlerini yere dikerek düşündü bir süre: gazetesinin coşkuyla desteklediği yönetimin böyle bir öneriyi öfkeyle geri çevirmeyeceği de, yargı alanında gerçek çözümün özelleştirme olup olmadığı da kuşkuluydu ona göre. Gülümsemeye çalıştı.</p>
		<p>“Bunu nereden çıkarıyorsun?” diye sordu.</p>
		<p>Can Tezcan şaşırdı birden, böyle bir soru beklemiyordu. Oturaklı bir yanıt, somut bir örnek aradı, başbakan ve birkaç bakan, birkaç milletvekili geldi gözlerinin önüne, Büyük Millet Meclisi’nde bir oylama, Adalet Sarayı’nda birkaç yargılama görüntüsü geldi.</p>
		<p>“Bir ülkede akşam sabah yeni yasalar çıkarılıyorsa, yargı ve yönetim çoktan özelleştirilmiş demektir,” dedi. “Bizdeki durum da bu: her özel durum için özel yasa çıkarılmakta, hem de kaç yıldır. Kaç yıldır, yöneticiler ya da adamları ne istiyorsa o olsun, yüzde yüz o yapılsın, yargıcın, yöneticinin yorumlama hakkı kalmasın diye. Bunu görmemek için kör olmak gerekir. Benim görüşümü sorarsan...”</p>
		<p>“Dostum, dostum, yavaş ol biraz,” diye sözünü kesti Cüneyt Ender. “Sen konuyu biraz saptırmıyor musun? Sözünü ettiğin tüm o yasalar kapalı kapılar ardında değil, Büyük Millet Meclisi’nde çıkarılıyor, dolayısıyla bu devletin, bu toplumun yasaları...”</p>
		<p>Can Tezcan birden sinirlendi, kalkıp gitmemek için zor tuttu kendini.</p>
		<p>“Bu yasalar kapalı oturumlarda çıkarılsaydı, en azından bir utanma, bir bilinç rahatsızlığı, bir ölçü duygusu taşıdıklarına inanırdık,” dedi.</p>
		<p>“Sen bizim yöneticilerimizin utanç duygusundan bile yoksun olduklarını mı söylüyorsun?”</p>
		<p>“Cüneyt’çiğim, duyguyu muyguyu bırakalım da gerçeğe bakalım,” dedi Can Tezcan. “Bir ülkede durmamacasına yasa çıkarılıyorsa, altı ay önce çıkarılmış bir yasanın yerine altı ay sonra tam karşıtı getiriliyorsa, yargı kararlarının yönetimin istediği biçimde olması için ikide bir özel mahkemeler kurulup özel yargıçlar atanıyorsa, o ülkede yalnızca yargı değil, hiçbir şey güvencede değil demektir,” dedi. “Yasaları çıkaranların kendileri bile güvende değil demektir. Bunu anlamak ve anlatmak çok mu zor sence?”</p>
		<p>İyice coşmuştu Can Tezcan, inançla konuşuyordu, ama, kimilerini zaman zaman şöyle bir sezinlemiş bile olsa, daha önce bilinçle düşündüğü şeyler değildi söyledikleri. Bu nedenle, kendi ağzından çıkan sözleri nerdeyse bir başkasının düşünceleri gibi algılıyor, ama, bundan rahatsız olmak şöyle dursun, içinden çıkılmaz olmuş bir duruma geçerli bir tanı konulduğunu görmenin mutluluğunu duyuyordu. İşin ilginç yanı, o bu coşkulu konuşmayı sürdürdükçe, Cüneyt Ender de benimsemeye başlıyordu gözlemlerini, 2070’li yılların çok ünlü ve çok zengin avukatını değil de 2050’lerin ateşli devrimcisini dinliyormuş gibi bir duyguya kapılıyor, nerdeyse gençlik günlerini yeniden yaşıyordu. Gene de durmamacasına özel durumlar için yasa çıkarmak ve özel mahkemeler kurmakla yargıyı özelleştirmek arasında dolaysız bir bağıntı kuramıyordu.</p>
		<p>“Sevgili dostum, sürekli olarak özel yasa çıkarmakla yargıyı özelleştirmek birbirinden çok farklı şeyler gibi geliyor bana,” dedi; “böyle sürekli olarak özel yasalar çıkarılırken, yargı özel kurumların elinde daha iyi mi işleyecek?”</p>
		<p>Can Tezcan duralamadı bile.</p>
		<p>“Herhalde,” dedi, “herhalde daha iyi işleyecek.”</p>
		<p>“Neden?”</p>
		<p>“Çünkü çelişki kalkacak ortadan, yani her şey gibi yargı da özel kurumların elinde olacak. Daha iyi işlemese bile tutarsızlık kalkacak ortadan.”</p>
		<p>“Tüm sorun tutarlılık mı yani? Evrimin tamamlanması mı? Ama özel kurumlar bu işi daha iyi yapmayacaksa...”</p>
		<p>“Eninde sonunda daha iyi yapacaklar, çünkü parasıyla yapacaklar her şeyi. Evet, böyle, yargıyı ellerinde tutanlar davalı ve davacıdan para alacaklar ister istemez, onlara karşı belli bir sorumluluk yüklenecekler, işlerini ellerinden kaçırmamak için daha sorumlu davranacaklar.”</p>
		<p>“Nereden belli? Ülkeyi yönetenlerle büyük özel kuruluşlar arasındaki sıkı ilişkileri sen benden çok daha iyi bilirsin. Her gün görüyoruz: halkı soymakta çok iyi anlaşıyorlar, hele bu özel kuruluşlar yabancı olunca. Yargıda da böyle olmayacak mı?”</p>
		<p>“Hayır, yargıda böyle olmayacak.”</p>
		<p>“Öyle bile olsa, sen bu durumda adaletin de bir mal gibi satılabileceğini, dolayısıyla bir mala dönüştürülebileceğini benimsemiş olmuyor musun?”</p>
		<p>“Sence doğal değil mi bu? Her türlü değerin mala dönüştürüldüğü bir ortamda bundan daha doğal bir şey olabilir mi? Şu yirmi birinci yüzyılda neler mala dönüştürülmedi ki?”</p>
		<p>Cüneyt Ender hep yirmi beş yıl öncesinin ateşli devrimcisini dinler gibi dinliyordu dostunu, görüşüne katılsın katılmasın, mantığına, gözlem gücüne, coşkusuna ve öfkesine hayranlık duyuyor, ne düşüneceğini, ne söyleyeceğini bilemiyordu.</p>
		<p>“Peki, yargıyı satın alacak zengini nereden bulacağız?” diye sordu. “Böylesine büyük bir örgüte kimin gücü yeter ki?”</p>
		<p>Can Tezcan gülümsedi.</p>
		<p>“Örneğin ben alabilirim,” dedi.</p>
		<p>Cüneyt Ender büsbütün şaşırdı.</p>
		<p>“Sen mi? Dalga geçme benimle,” dedi. “Onca yapıyı, onca yargıcı, onca savcıyı neyle satın alacaksın ki?”</p>
		<p>Can Tezcan hep gülümsüyordu.</p>
		<p>“Sorduğun şeye bak!” dedi. “Bunca fabrika, bunca maden, bunca orman, bunca üniversite, bunca hastane, bunca hava, deniz, kara ve demiryolları nasıl satıldıysa, yargı da öyle satılacaktır herhalde, yani yok pahasına. Ayrıca, çalışanlar için para ödenmez bu işlerde, onlar hesap dışında tutulur, böylece canının istediğini alır, istemediğini almazsın. Üstelik, hükümeti binlerce adama aylık ödemekten kurtarmış olursun. Cüneyt’çiğim, senin gibi büyük bir gazeteci bunları nasıl bilmez?”</p>
		<p>Cüneyt Ender soruya yanıt vermedi.</p>
		<p>“Yargı başka,” dedi. “Burada da değişik dümenler çevrilse bile, bence bu iş çok para ister.”</p>
		<p>“Ben kendimi örnek diye andım, yargıyı ille de ben alacağım demedim, alamam da,” diye yanıtladı Can Tezcan. “Ama almaya kalkarsam, bana destek olacak ya da kendileri alıp beni yönetimin başına getirecekler hiç de az değil.”</p>
		<p>“Örneğin kim?”</p>
		<p>“Örneğin paralı müşterilerim, diyelim ki Niyorklu Temel...”</p>
		<p>“Senin gökdelen kıralı.”</p>
		<p>“Evet, o. Yoksa beğenmedin mi?”</p>
		<p>“Yok, neden beğenmeyeyim? Çok zengin ve çok çılgın olduğunu söylüyorlar. Diktiği gökdelenler de gerçekten güzel. Ama biraz üç kâğıtçı değil mi bu herif?”</p>
		<p>“Herkes kadar. Fazla olarak bir ülküsü var: İstanbul’u yüzde yüz çağdaş, yüzde yüz ruhsuz bir kente dönüştürmek, esin kaynağı New York’tan bile daha tutarlı, daha düzgün, daha işlevsel bir kent yapmak istiyor.”</p>
		<p>“Nasıl yani?”</p>
		<p>Can Tezcan bir süre düşündü.</p>
		<p>“Nasıl anlatsam, bilemiyorum,” dedi. “En azından yapılar konusunda, Thomas More’un <em>Nusquama</em>’sı gibi bir şey. Ya da onun yüzyılımıza uygun düşen bir biçimi: tüm gökdelenler birbirinin aynı olacak, aynı çizime göre, aynı yükseklikte, aynı genişlikte. Yalnızca renkleri ve numaraları değişik olacak. Bir de ortalıkta ne ağaç, ne çiçek. Birbirlerinden uzaklıkları da aynı olacak. Her birinin yüksekliği beş yüz elli metre olduğuna göre de kent derlenip toparlanacak ister istemez, zaman ve yakıt tüketimi en aza inecek.”</p>
		<p>“Ya eski yapılar? Eski yapıları geçtik, eski gökdelenler?”</p>
		<p>“Hepsi yıkılacak.”</p>
		<p>“Ne zaman?”</p>
		<p>“Olabildiğince kısa bir sürede.”</p>
		<p>Cüneyt Ender nerdeyse yerinden fırlayacaktı.</p>
		<p>“Olamaz, hayır, bu kadar da olamaz!” dedi. “Peki, sen böyle bir kentte yaşayabileceğine inanıyor musun?”</p>
		<p>Can Tezcan bir süre düşündü.</p>
		<p>“Temel Diker’in İstanbul’u benim düşlerimin kenti değil; gene de şu içinde yaşadığımız çirkinlik, kargaşa, uyumsuzluk ortamından çok daha rahat ve çok daha güzel olacağı kesin,” dedi. “Bu İstanbul Thomas More’un düşlediği başkent olacak bir bakıma.”</p>
		<p>Cüneyt Önder şaşkınlıkla, nerdeyse öfkeyle ayağa kalktı.</p>
		<p>“Olamaz, çok saçma bir şey bu!” diye homurdandı. “Böyle bir tasarının Thomas More’un düşüncesiyle ne ilgisi olabilir?”</p>
		<p>Can Tezcan “Thomas More’u okumadığın belli,” demeyi düşündü bir an, ama hemen sonra vazgeçti, elini dostunun elinin üstüne koydu, sonra var gücüyle sıktı.</p>
		<p>“Cüneyt’çiğim, bizim Niyorklu’nun tasarısı Thomas More’a da, çağımıza da çok uygun,” diye yanıtladı. “Thomas More başkentinin evlerinin hep aynı biçimde ve çok uzun bir ev sanılacak kadar düzenli bir biçimde sıralanmış olduğunu söylemiyordu yalnızca. Aynı zamanda kenter düzenini de muştuluyor ve insanlarını kadın ile erkeği, evli ile bekârı ayırt etmek koşuluyla hep aynı biçimde giydiriyordu. Bugün, konutlar ve yollar hızla tek biçimliliğe yönelirken, kılıklar da tek biçimliliğe gidiyor, üstelik kadın ve erkek, evli ve bekâr ayrımı da kalmadı artık, kalsa da kimsenin umurunda değil.”</p>
		<p>Cüneyt Ender güldü.</p>
		<p>“Abartıyorsun, Can’cığım, hem de çok abartıyorsun,” dedi. Sonra birden kaşlarını çattı. “Peki, aynı zamanda bir kuramcı mı bu senin Niyorklu? Bir filozof mu?” diye sordu.</p>
		<p>“Hayır, ne kuramcı, ne filozof,” dedi Can Tezcan. “Ne filozof, ne kuramcı, ama korkunç bir sezgisi ve korkunç bir becerisi var.”</p>
		<p>“Çok da parası...”</p>
		<p>“Evet, doğru; ama kendi çabasıyla kazanmış. Dedeleri Diker soyadını almışlar, çünkü terziymişler, Trabzon’da en güzel avcı yeleklerini onlar dikerlermiş; Temel Diker alan değiştirmiş: en yüksek, en sağlam ve en güzel gökdelenleri dikiyor.”</p>
		<p>“Oradan buraya nasıl gelmiş peki?”</p>
		<p>“Zamanında iyi patronlar, zengin yatırımcılar seçip zamanında aslan payını aldıktan sonra yol değiştirerek, yönetimlerle iyi ilişkiler kurarak, sonunda da benim gibi çok sıkı bir avukat bularak.”</p>
		<p>“Anlıyorum, korkunç para düşkünü demek?”</p>
		<p>Can Tezcan gene bir kahkaha attı.</p>
		<p>“Hayır, dostum, Temel Diker mala ve paraya senin benim kadar bile değer vermez; kendini İstanbul’a adamış o; daha doğrusu, imgelemindeki İstanbul’a. Bu İstanbul’a bir adım daha yaklaşabilmek için servetler verebilir, küçücük bir arsa için beş gökdeleni gözden çıkarabilir.”</p>
		<p>“Korkunç bir tutkulu yani.”</p>
		<p>“Evet, hem insanın tüylerini ürperten, hem saygı uyandıran bir tutku.”</p>
		<p>“Evet, öyle görünüyor,” dedi Cüneyt Ender, sonra gülümsedi, “Ama üç kâğıtta herkesten ileri olduğu da kesin gibi. Ayrıca, mala, paraya fazla düşkün olmaması Karun gibi zengin olmasını önlememiş.”</p>
		<p>Can Tezcan bir süre düşündü.</p>
		<p>“Evet, belki,” diye yanıtladı. “Bu ülkede en az yüz yıldan beri her iktidar kendi zenginlerini yaratmıştır; ama bizim...”</p>
		<p>Cüneyt Ender sözünü kesti.</p>
		<p>“Bereket, Türk halkı sağduyulu bir halk da hiçbir partiyi bir dönemden fazla iktidarda tutmuyor,” dedi.</p>
		<p>“Evet, öyle, hep kendi zenginlerini yaratan partileri iktidara getirmiş olması da açıkça gösteriyor ne denli sağduyulu olduğunu! Ama sen benim sözümü kestin: bizim Niyorklu’nun üstünlüğü üst üste üç iktidar döneminde zenginliğine zenginlik katmış olması. Bakarsın, dördüncüsünü de kafakola alıverir,” dedi Can Tezcan, sonra bir kahkaha attı, “Dostumun bir başka üstünlüğü de benim tasarıya gönülden inanıp destek vermesi,” diye ekledi. “Çok duyarlı bir yurtsever. Senin her yazını okur. Ve senin gibi bir düşünce adamının dünyaya bir Diker gökdeleninin penceresinden bakması gerektiğini söyler. Sık sık çınlatırız kulaklarını.”</p>
		<p>Cüneyt Ender mutlulukla gülümsedi.</p>
		<p>“Ben de şöyle güzel ve geniş bir gökdelen dairesinde oturmak isterdim doğrusu,” dedi, sonra yapmacık bir biçimde içini çekti, “Oradan gazeteye de mekikle gelmek isterdim,” diye ekledi.</p>
		<p>“Bunlar şu yaşadığımız günlerde hiç de erişilmez şeyler değil, hele çok ünlü bir <em>Küre </em>yazarı için,” dedi Can Tezcan. “Önemli olan istemek.”</p>
		<p>“Öyle mi diyorsun?”</p>
		<p>“Öyle diyorum.”</p>
		<p>Cüneyt Ender dostunu daha bir ilgiyle dinlemeye başlamıştı, gene de sözünü kesti.</p>
		<p>“Bana bak, komutan, bunlar hep devrimci sözleri. Bence, senden dinlemiş olsalardı, Danton da, Saint-Just de onaylardı bu tasarıyı,” dedi. Gözlerini gözlerine dikerek bir süre hiçbir şey söylemeden baktı eski savaşım arkadaşına. “Yani sen bu yeni özelleştirme düşüncesini yerinde bir tasarı olarak görüyorsun, yani ciddisin, yani güvenilir ortakların da var, öyle mi?” diye sordu.</p>
		<p>Can Tezcan başıyla onayladı.</p>
		<p>“Evet, böyle, dostum, ancak ben tek başıma kalkamam bu işin altından, bu konuda senin yardımını istiyorum, istiyoruz daha doğrusu,” dedi.</p>
		<p>Cüneyt Ender daha bir ilgiyle baktı dostuna.</p>
		<p>“Ben ne yapabilirim ki?” diye sordu.</p>
		<p>“Bana sorarsan, senin o oturaklı, o hep on ikiden vuran yazılarından biri bile olayı başlatmaya yeter, gerisi kendiliğinden gelir.”</p>
		<p>“Abartıyorsun.”</p>
		<p>“Hayır, abartmıyorum, Cüneyt’çiğim, Temel Diker de benimle aynı görüşte: senin kimliğin de, gazetenin konumu da çok önemli.”</p>
		<p>“Neyse, görürüz yakında; nasıl olsa, denemesi bedava. Belki yarınki sayıya bile yetiştirebilirim,” dedi Cüneyt Ender.</p>
		<p>Sonra arkasındaki kitaplığın alt bölmelerinden birinin içine yerleştirilmiş küçük buzdolabından viski ve buz, yanındaki bölmeden de kadeh ve kuruyemiş çıkardı. “Hadi, şerefe!” deyip kadeh tokuşturdular. Bir yandan içkilerini içerken, bir yandan da tasarının ayrıntılarına girdiler. Yaklaşık kırk dakika sonra, yargının özelleştirilmesini nerdeyse şimdiden çözüme kavuşturulmuş bir sorun olarak değerlendirip bir kez daha gençlik anılarına daldılar. En sonunda, dostundan izin istediği zaman, Can Tezcan üçüncü kadehini de boşaltmış, dışarıda da sokaklar çoktan aydınlatılmıştı. Asansörün kapısında, Cüneyt Ender öpüşleri dörtledi.</p>
		<p>“Arada sırada da olsa, böyle buluşup konuşmak çok güzel oluyor, insanın çevreni genişliyor,” dedi.</p>
		<p>“Evet, sık sık yinelemeli,” diye onayladı Can Tezcan.</p>
		<p>Cüneyt Ender dostunu bir kez daha öptü.</p>
		<p>“Biliyor musun, şu yargının özelleştirilmesi konusunu ilk açtığında tepem atmıştı,” dedi duygulu bir sesle. “Bu kadarı da fazla diye düşünmüştüm, ama şimdi... şimdi kaç yıllık düşümüzmüş gibi.”</p>
		<p>“Anlıyorum, dostum, seni çok iyi anlıyorum,” diye yanıtladı Can Tezcan. “Bende de olur sık sık, hiç ayrımına varmadan geçmişte, gençlik günlerimde bulurum kendimi, o günlerin mantığıyla bakarım dünyaya, daha doğrusu, o günlerdeki mantığımla, hele yanımda bir gençlik arkadaşım varsa. Ne de olsa, başkaldırı içimize işlemiş, daha doğrusu, doğamızın bir parçası, ya da ilkel benliğimizin, bilemiyorum, yani Freud’un ‘bu’ dediğinin. Böyle durumlarda birden başını kaldırıp dikleniverir, sonra gene sıcak uykusuna dalar. Biz eski devrimcileriz. Bugünün devrimi de yargıyı özelleştirip günümüzün toplumuna tutarlılığını vermek.”</p>
		<p> “Evet, eski devrimcileriz ve eylemimizi sürdürüyoruz,” diye doğruladı Cüneyt Ender. “Yargıyı özelleştirmek de bir devrim, sana inanıyorum.”</p>
		<p>Can Tezcan, midesindeki üç kadeh viskiye karşın, insanların en olmayacak şeyleri bağdaştırma yeteneklerinin hayranlık verici olduğunu düşündü, sonra dostunun gözlemine düşünsel bir temel getirmek istedi.</p>
		<p>“Montesquieu’nün ünlü yasa tanımını bilirsin,” dedi: “Yasalar olguların doğasından kaynaklanan zorunlu bağıntılardır.”</p>
		<p>“Yani?”</p>
		<p>“Yani doğru söylüyorsun: yargıyı özelleştirmek de bir devrim. Yirmi birinci yüzyılın ortalarında hâlâ on dokuzuncu yüzyıl kuralları uygulanamaz, öyle değil mi?”</p>
		<p>“Evet, kesinlikle öyle; dünyamız küreselleşiyor.”</p>
		<p>“Hâlâ mı?” dedi Can Tezcan.</p>
		<p>Cüneyt Ender uzun uzun güldü bu soruya.</p>
		<p>“Akıllı arkadaşlarımız böyle söylüyorlar, Galilei döndürmüştü, bizimkiler de yavaş yavaş küreselleştiriyorlar,” dedi, bir kez daha eğilip dostunun yanaklarını öptü. Kendisi de eski eylemcilerdenmiş gibi “Gençliğimizde boşuna önder bellememişiz seni,” diye ekledi, gözlerini Can Tezcan’a dikerek gülümsedi. “Bir de yamağın Rıza Koç vardı, sıkı herifti hani.”</p>
		<p>“Bizim son marksçıyı mı söylüyorsun? Daha birkaç saat önce görüştüm onunla,” dedi Can Tezcan.</p>
		<p>Cüneyt Ender dostuna büyümüş gözlerle baktı.</p>
		<p>“Yapma!” dedi. “O tekkede değil miydi?”</p>
		<p>“Değil, gününü doldurmuş bir kez daha.”</p>
		<p>“Nerede gördün peki?”</p>
		<p>“Adliye’nin otoparkında.”</p>
		<p>“Ne arıyormuş ki orada? Gene duruşması mı varmış?”</p>
		<p>“Hayır, o duruşmalara kendi gelmez hiçbir zaman, getirilir.”</p>
		<p>“Peki, ne arıyormuş o zaman?”</p>
		<p>“Beni bekliyormuş, biraz borç istemek için.”</p>
		<p>“Gene bir saçmalık yapmak için olmalı. Sen de verdin mi?”</p>
		<p>“Verdim, evet.”</p>
		<p>“Bence iyi etmemişsin, gene bir saçmalıklar yapacak, yakalayıp içeriye atacaklar.”</p>
		<p>“Bana öyle geliyor ki Rıza bundan hoşlanıyor. Bazı bazı düşünüyorum da benim bile hoşuma gidiyor. Çok eski bir devrimci geleneğini sürdürüyor bizim Rıza: devrimci kitapçıklar yazıp el altından dağıtıyor, 2073 yılında, düşünebiliyor musun? Türkiye’nin son devrimcisi. Bayrağı bırakmamakta dayatıyor.”</p>
		<p>“Sen de onu destekliyorsun. Yargının da patronlara bırakılmasını istediğin şu boynuzlu günlerde bile.”</p>
		<p>Can Tezcan güldü.</p>
		<p>“İnsan çelişkin bir hayvandır,” dedi. “Sanırım, bir yazında sen söylemiştin bunu.”</p>
		<p>“Evet, dostum, belleğine hiç diyecek yok,” dedi Cüneyt Ender.</p>
		<p>Tam bu anda asansör kata geldi. Yarım dakika sonra, Can Tezcan <em>Küre</em>’nin kapısının önündeydi. Birkaç adım ileride, şoförünün, eli arabanın arka kapısının üzerinde, kendisini beklemekte olduğunu gördü, hızla yürüyüp bindi arabasına. Tam yerine oturduğu anda gene Tufan Şirin’i anımsadı. Cüneyt Ender’e duyduğu sevgi daha bir güçlendi: o çok çalkantılı dönemde, arkadaşının ardından en az beş yazı yazmış, kendisini vuran kişinin bulunmamasını eleştirmişti. Son yazısı da, anımsadığı kadarıyla “Ozanın kanı” adını taşıyordu. “O günlerde hiçbir etkisi olmamıştı yazılarının, ama o zaman sol bir gazetede yazıyordu,” dedi kendi kendine. Sonra gene Tufan Şirin’e döndü: Varol Korkmaz ya da Rıza Koç’la olduğu gibi içli dışlı bir dostluğu yoktu onunla, ama birçok eyleme yan yana katılmışlar, birçok kez birlikte içmiş, birlikte şarkılar ve marşlar söylemiş, birlikte kovalamış ve birlikte kaçmışlardı. O vurulduğunda Paris’teydi, öldüğünü öğrendikten sonra, günler boyunca onu düşünmüş, sık sık da ağlamıştı. Ama şimdi, birkaç yaşlı adam dışında kimsecikler anımsamıyordu kendisini. Yüzünü gözlerinin önüne getirmeye çalıştı, getirdi de, ama bir şeyler eksikti sanki. “Yaşam iğrenç bir şey,” diye mırıldandı. Sonra, yavaş yavaş, kendisi ayrımına bile varmadan, Tufan Şirin silinip gitti düşüncesinden. Günün konusuna döndü: tasarısının daha şimdiden gerçekleşme yoluna girdiğine inanıyor, bunu da her şeyden önce kendi bilgi birikimine, kendi düşünme ve konuşma yeteneğine bağlıyor, dilinin ucuna nerdeyse yukarılarda bir yerlerden inen tutarlı gerekçeleri anımsadıkça göğsünün kabardığını duyar gibi oluyordu. “Bizim Cüneyt yazısında kendisine saydığım nedenlerin yarısını da kullansa, bol bol yeter,” diye geçirdi içinden. Sonra gülümsemeye başladı, özel numarasından Temel Diker’i aradı, “Alo?” sesini işitir işitmez de “Ben Can, işler tıkırında!” deyip kapattı, sonra da, neden kapattığını bir soran varmış gibi, nerdeyse yüksek sesle, “Meraktan çatlasın hergele!” deyip gevrek bir kahkaha attı. Oturduğu gökdelenin asansörüne girerken, tutumunu doğrulayacak bir gerekçe daha buldu: yüz otuz katı yarım dakikada çıkıveriyordun, alabildiğine çirkinleştirilip kirletilmiş kentin o karışık yollarından, o birbirinden çirkin yapılarından kurtarılarak bir baştan bir başa gökdelenlerle donatılması kesinlikle doğru, kesinlikle gerekli bir şeydi, kenti ve insanlarını özgürleştirecek bir tasarıydı. Tıpkı yargının özelleştirilmesi gibi. Tasarısının övüldüğü her seferde Niyorklu’nun yüzünde beliren mutluluk gülümsemesi gözlerinin önüne geldi. Kendisi de gülümsedi.</p>
		<p>Yüz yirmi yedinci katta, asansörden çıkıp dairesinin kapısından girdiğinde de çevresine aynı dingin ve mutlu gülümsemeyle baktı. Salonda, elinde bir rakı kadehi, uçsuz bucaksız kent ve deniz görünümüne karşı koltuğuna oturduğu zaman da öyle. Gül Tezcan bir şaka hazırlamakta olduğunu düşündü. Şaka bir türlü gelmeyince de dilinin altında olağanüstü bir şeyler bulunduğunu sezinledi. Ancak, Varol Korkmaz’ı o gün de özgürlüğüne kavuşturamadığına göre, bu dingin ve mutlu gülümsemeyi herhangi bir anlama bağlamak olanaksızdı.</p>
		<p>“Can’cığım, sende bir tuhaflık var bugün, hem de sabahın köründen beri. Ne yaptığını, ne yapacağını bilmiyormuş gibi görünüyorsun,” dedi.</p>
		<p>Can Tezcan tıpkı arabadaki gibi gevrek bir kahkaha attı.</p>
		<p>“Ben mi ne yaptığımı ve ne yapacağımı bilmez gibiymişim? Tam tersi, sevgilim, tam tersi! Anlatsam aklın durur,” diye yanıtladı, arkasından da “Hadi, anlat öyleyse!” denmesini beklemeden, önce Varol Korkmaz’ın duruşmasında başkanla atışmasını özetledi, sonra Temel Diker ve Cüneyt Ender’le buluşmalarını birbiri ardından anlatmaya girişti. Gül Tezcan’ın tüm araya girme girişimlerini de “Dur hele, güzelim!” ya da “Bekle, canım, oraya da geleceğim!” diyerek boşa çıkardı. En sonunda, her şeyi anlatıp da “Bana bir rakı daha, koca bir bardak da su!” dediğinde, en az bir saat bir çeyreklik bir konuşmayı noktalıyordu.</p>
		<p>Gül Tezcan dinlediklerinde aklını “durdurabilecek” hiçbir şey bulamamış gibi dinginlikle, hem de hiç sesini çıkarmadan kalkıp mutfağa gitti, rakıyla suyu getirip eşinin önündeki sehpaya bıraktı, sonra gene koltuğuna oturdu, gözlerini gözlerine dikti.</p>
		<p>“Bir kez daha anladım ki sen delinin tekisin,” dedi. “Evet, içtenlikle söylüyorum, delisin sen, sevgilim, ya da çocuk, bilemiyorum. Düş kurup durursun öteden beri, arada bir de böyle akıllara durgunluk veren, böyle zırva düşler kurarsın.”</p>
		<p>Can Tezcan gene bir kahkaha attı.</p>
		<p>“Bu yüzden mi böylesine başarılı oldum?” diye sordu.</p>
		<p>Gül Tezcan ne duruşunu değiştirdi, ne sesini.</p>
		<p>“Şimdiye dek işlerin hep rast gitti, olaylar düşlerine denk düştü, ama her şey tersine dönebilir, sevgilim, çünkü bu kez hukukun temeline saldırıyorsun, kesinlikle kendisinin olanı kamunun elinden alıp kurtlara vermeye kalkıyorsun, bindiğin dalı kesiyorsun yani. Dünyanın hiçbir yerinde görülmemiş, denenmemiş bir şey bu senin istediğin.”</p>
		<p>“Orada dur, Gül’cüğüm!” diye atıldı Can Tezcan. “Orada dur bakalım...” Karısının görüşlerine her zaman değer verir, çok iyi bir hukukçu olduğunu deneyimleriyle bildiğini de sık sık yinelerdi; ama bu kez sözünü bitirmesini bile beklemedi. “Orada dur,” diye yineledi. “Dur da tek tek ele al söylediklerimi: bakalım, en ufak bir çelişkim var mı?”</p>
		<p>Gül Tezcan gülümsedi.</p>
		<p>“Hayır, yok,” diye yanıtladı. “Dikkatle dinledim, söylediklerin birbirleriyle çelişmiyor, hepsi kendi içinde tutarlı. Ama, başta hukuk ve tüm toplumsal değerler olmak üzere, hemen her şeyle çelişiyor. Bir yandan düşlerde yaşıyor, bir yandan da herkes senin gibi olsun istiyorsun.”</p>
		<p>Can Tezcan kendi kendini yiyordu.</p>
		<p>“Böyle konuşma, sevgilim,” diye atıldı, “Ne olur böyle konuşma, şu iyi zamanlarında söylediğini söyle bana: arada bir kendimi gençlik günlerimde bulduğumu ve birden yüzde yüz haklı, yüzde yüz yaratıcı oluverdiğimi söyle.”</p>
		<p>Gül Tezcan biraz ileri gittiğini düşündü o zaman, gene de gerilemedi.</p>
		<p>“Sen her zaman haklı ve yaratıcısın, ama bu başka bir durum,” diye yanıtladı. “Bu anlattığın gerçekten yanlış ve yıkıcı bir tasarı. Hiç kimseye benimsetemeyeceksin bu yaklaşımı, milletin alay konusu olacaksın.”</p>
		<p>“Hayır, sevgilim, yanılıyorsun,” dedi Can Tezcan, bu kez fazlasıyla içten ve coşkulu görünüyordu. “Hayır, değil, yıllar var ki gençliğime böylesine yaklaşmamıştım, yaklaşmak da söz mü, hiçbir zaman gençliğimi böylesine yakalamamıştım: şimdi tüm anamalcıları ve tüm uşaklarını tutarsızlıkları içinde tutarlı, yanlışlıkları içinde doğru yere yerleştirerek, yani tutarsızlıkları ve yanlışlıklarıyla burun buruna, kucak kucağa getirerek gerçek kimliklerine kavuşturuyorum. Kim bilir, belki de kaçınılmaz sonlarına yaklaştırıyorum onları.”</p>
		<p>“Onlarla bir olarak, onları zırva mantıklarında destekleyerek.”</p>
		<p>“Hayır, sevgilim, bilinçle onların dışında kalarak.”</p>
		<p>“Tüm bu zenginlik içinde, İstanbul’un en yüksek gökdeleninin en büyük dairesinde, Niyorklu Temel’in avukatı olarak mı?”</p>
		<p>Can Tezcan bir yanına bir ağrı saplanmış gibi yüzünü buruşturdu, ama alışkındı, Gül Tezcan böyle sık sık karşı çıkardı tasarılarına.</p>
		<p>“Haksızlık ediyorsun, sevgilim, bana haksızlık ediyorsun,” dedi. “Yaşamımın yanlışlığı düşüncemin de yanlış olduğunu göstermez. Ayrıca, soruna öncelikle dürüstlük açısından bakacaksak, bu düzenin içinde başka türlü nasıl yaşayabilirdik ki? Başka türlü yaşamamıza olanak var mıydı?”</p>
		<p>“Avukatlığı bırakabilirdin, ben bıraktım.”</p>
		<p>“Evet, sen bıraktın, böyle bir düzende böyle bir uğraşı miden kaldırmadı. Ama bu düzenin gözde avukatlarından birinin eşi olarak yaşadığını da unutma.”</p>
		<p>“Eşim de başka türlü bir yaşam seçebilirdi.”</p>
		<p>“Ne yapsaydım ki, sevgilim? Elime bir kalaşnikof alıp sokağa fırlasam, yakalanıncaya kadar kaç kapitalist öldürebilirdim? Oysa şimdi, şu beğenmediğin düşüncemle duvarın dibine getiriyorum onları, Fransızların dediği gibi. Evet, hepsini gerçekle yüz yüze getiriyorum.”</p>
		<p>“Nasıl peki? Yargıyı da patronların kucağına atarak mı?”</p>
		<p>“Nasıl mı? Nasıl mı? Nasıl mı?” diye yineledi Can Tezcan, soluk soluğaydı. Sanki sözcükler düşüncelerinin önünden gidiyor, onları da kendisi gibi soluk soluğa bırakıyorlardı. Birkaç saniye soluklandı, sonra “Şöyle,” diye sürdürdü: “Sorun dönüp dolaşıp şuraya geliyor: yargı ve geri kalan her şey patronların eline geçtiği zaman, Tanrı’nın günü televizyon ekranlarında zırvalayıp durmaktan başka bir şey yapmayan yarım akıllı başbakanların ve tüm adamlarının artık hiçbir işe yaramadıkları, gerçek anlamda hiçbir işlevleri kalmadığı, yalnızca halkın ve patronların sırtında gereksiz bir yük oldukları kesinlikle anlaşılacak. Gereksizlikleri kesinlikle anlaşılınca da koca Marx’ın öngörüsü tersinden gerçekleşecek ister istemez: o proletaryanın, yani emeğin kesin utkusunun devletin sonu olacağını öngörmüştü, olmadı; oysa bu iş kesinlikle getirecek anamalcılığın sonunu. Arkasından da...”</p>
		<p>“Evet, arkasından da?...”</p>
		<p>“Arkasından da artık özgür kalan proletarya düzenlerin en yabanılına, en insandışısına, kapitalizme son vererek emeğin egemenliğini kuracak ve devrim, bir kez daha, hiç, ama hiç beklenmediği bir ülkede gerçekleşecek.”</p>
		<p>Can Tezcan birden öylesine coşkulu, öylesine inançlı konuşmaya başlamıştı ki Gül Tezcan kendini otuz üç yıl öncesinde buluvermişti: şimdi bir zamanların gencecik üniversitelisini dinliyormuş gibi bir duyguya kapılıyor, coşkudan ağlayacak gibi oluyordu. Gene de çabuk topladı kendini.</p>
		<p>“Ya patronlar?” diye sordu. “Patronlar ne oluyor?”</p>
		<p>Can Tezcan bir an bile duralamadı.</p>
		<p>“Gerçek patronların nerdeyse tümü yabancı olduğuna, dolayısıyla ülke dışında bulunduğuna, ülkedeki adamları da birer uşak olmaktan öteye geçmediğine göre, fazla bir sorun çıkmayacak,” dedi.</p>
		<p>Gül Tezcan birden yerinden fırlayarak eşinin boynuna sarıldı, neresi gelirse, öpmeye başladı.</p>
		<p>“Sevgilim, sevgilim, sevgilim,” diye yineledi, “Sevgilim, sen avukat olacağına ozan olacaktın...”</p>
		<p>Ama Can Tezcan işitmiyordu sanki, gözleri boşlukta, kımıltısız, öylece kaldı bir süre, sonra gözlerini Gül Tezcan’ın gözlerine dikti.</p>
		<p>“Bu arada, Varol’u da kurtaracağım,” dedi.</p>
		<p>Gül Tezcan bir kez daha sımsıkı sarıldı kocasına.</p>
		<p>“Elbette, sevgilim,” diye hıçkırdı. “Elbette kurtaracaksın.”</p>
		<p>“Buna sen de inanıyorsun, öyle değil mi?”</p>
		<p>“Elbette, sevgilim, elbette inanıyorum,” dedi Gül Tezcan, büyülenmiş gibiydi. Karşısına oturmuş, dudaklarında, gözlerinde, yüzünde, tüm varlığında ışık gibi, anlatılmaz bir gülümseme, hayranlıkla kocasına bakıyor, kucağına atılıp sımsıkı boynuna sarılmakla aynı edimi ondan beklemek arasında duralıyordu.</p>
		<p>Can Tezcan da aşağı yukarı aynı durumdaydı: gözleri eşinin gözlerinde, onun hâlâ güzel, hatta çok güzel olduğunu düşünüyordu. Sonra birden Niyorklu Temel’in annesinin fotoğrafını anımsadı, sanki yargının özelleştirilmesi ve Marx’ın öngörüsü çoktan gerçekleşmiş gibi, kalktı, ağır ağır ceketine doğru yürüdü, ceketinin cebinden cüzdanını, cüzdanından fotoğrafı çıkardı, Gül Tezcan’a uzattı.</p>
		<p>“Bu da bizim Niyorklu’nun anası,” dedi. “Seninle karşılaştırılamasa da çok güzel bir kadın.”</p>
		<p>Gül Tezcan, tam da onun boynuna sarılmak üzere olduğu bir anda, kocasının zamansız edimine şaşmadı; tam tersine, fotoğrafı görür görmez her şeyi unuttu.</p>
		<p>“Benimle karşılaştırılamaz mı? Sen dalga mı geçiyorsun? Ben ömrümde böyle güzel bir yüz görmedim. Bununkine güzellik bile denilemez, yüce bir şey, eşsiz bir şey, buna başka bir ad bulmak gerekir,” dedi, sonra, Can Tezcan kendisini kucaklayıp yatak odasına götürürken de, üzerindekileri ağır ağır çıkarırken de, yatakta sevişirken de benzer şeyler mırıldanıp durdu. Ancak, yarım saat sonra, birbirlerine sırtlarını dönmek üzere oldukları sırada, kocasının elini tutup var gücüyle sıktı, “Sence tek bir yazı nasıl başlatabilir ki o süreci?” diye sordu. “Bu senin Cüneyt Ender düşündüğün kadar etkili bir yazı yazabilecek mi? Yazmaktan vazgeçerse ya da <em>Küre</em>’nin yöneticileri yazıyı geri çevirirlerse ne olacak?”</p>
		<p>Can Tezcan konuyu çoktan unutmuştu, bir süre düşündü.</p>
		<p>“Cüneyt yazıyı bu akşam bile yazabileceğini söylemişti; umarım, yarın okuruz, bilemedin, öbür gün,” dedi.</p>
	</div>
</body>
</html>