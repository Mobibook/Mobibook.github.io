<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Gökdelen</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="chapter-container html5_section">
			<h1 class="chapter-header">II</h1>
			<p>Gerçekleştirilmesi olanaksız da görünse, şöyle ya da böyle bir çözüm yolu tasarlamak Can Tezcan’ı yavaş yavaş rahatlattı. Esin kaynağı ve adaşı Manhattan Building’ ten yüz elli metre daha yüksek olan 25-C sayılı ve pembe renkli gökdelenin doksan sekizinci katındaki Tezcan Avukatlık Kurumu’nun kapısından girerken bayağı yatışmıştı. Yönetim bölümünün kapısının önündeyse, bu yatışmada Rıza Koç’la karşılaşması kadar her sorunun yanıtını bilen, her isteneni duralamadan yerine getiren mavi gözlü, güzel yüzlü özel sekreteri İnci’nin de belirli bir payı bulunduğunu düşündü. Gülümseyerek yaklaştı, sağ elini omzuna bastırıp öyle dikildi bir süre, sonra, nerdeyse hiç düşünmeden, “İnci’ciğim, bana şu anda içinde bulunduğumuz günü, ayı ve yılı söyler misin?” dedi.</p>
			<p>İnci kısa bir şaşkınlık geçirdi, ama uyanık kızdı, gecikmeden verdi sorunun yanıtını:</p>
			<p>“17 şubat 2073, soğuk ve güzel bir gün, efendim,” dedi, sonra mavi gözlerini patronunun gözlerine dikerek gülümsedi, “Sıradan bir gün işte,” diye ekledi.</p>
			<p>Can Tezcan’ın içine bir hüzün çöktü birden, çevresinde her şey kararır gibi oldu, tam dört yıldır en az bin kez düşündüğünü bir kez daha düşündü: o hep bir kızı olsun istemiş, Gül Tezcan’sa “Kelebeklerin kökünün kuruduğu bir dünyada çocuk istemem,” diye kesip atmıştı. O da boyun eğmişti ister istemez. Ama düş hep canlı kılmıştı içinde. Sonra, İnci’yi daha ilk görüşünde, yıllar yılı düşlediği kızın o olduğunu düşünmüştü. Biraz daha yaklaştı.</p>
			<p>“Pek sayılmaz, İnci’ciğim,” dedi: “Bilemedin bir saat önce çok ünlü bir yargıcımız bizim Varol Korkmaz’ı bundan yirmi beş yıl önce, yani senin yeni doğduğun bir dönemde sevdiği hanımla sevişmiş olmakla suçladı.”</p>
			<p>İnci birden üzerlerine çöken ağırlığı biraz olsun dağıtmak istedi, gülümsemeye çalıştı.</p>
			<p>“Yani Varol bey bu hanımla kendisine tutulduktan yirmi beş yıl sonra mı sevişmiş, efendim?” diye sordu.</p>
			<p>“Hayır, bundan tam yirmi beş yıl önce tutulmuş, gene o sıralarda da sevişmiş, sonra kadın bir başkasıyla evlenmiş,” dedi Can Tezcan.</p>
			<p>İnci bir an düşündü.</p>
			<p>“Siz hep söylersiniz ya, efendim: burası Türkiye,” dedi. “Bu yargıcın zaman aşımı diye bir kavramdan haberi yok anlaşılan: yirmi beş yıl çok uzun bir süre.”</p>
			<p>Can Tezcan, sağ eli hep sekreterinin omzunda, dalıp gitmişti.</p>
			<p>“Yirmi beş yıl, evet, çok uzun bir süre,” diye yineledi. “Tufan da yirmi beş yıl önce öldürülmüştü: öldüren herifin ona bir buçuk metreden ateş ederken çekilmiş fotoğrafını tüm gazeteler birinci sayfalarında yayımlamışlardı, o herif hiçbir zaman yakalanmadı, ama Varol’un yirmi beş yıl önce sevdiği kızla sevişmesi yirmi beş yıllık bir gecikmeyle de olsa yargıç önüne geldi.”</p>
			<p>“Burası Türkiye, efendim, sizin de sık sık söylediğiniz gibi.”</p>
			<p>Can Tezcan odasına gidemeyecek kadar güçsüz buldu bir an kendini, gene de, en az iki dakika süresince, öyle dikildikten sonra, yürüyüp odasına gitmekten daha zor bir şey yaptı: hiçbir şey söylemeden, İnci’yi usulca kendine doğru çekti, ayaklarının ucunda yükselerek yanaklarını öptü. Zaman zaman yapardı bunu, her seferinde de gözlerini gözlerine dikip gülümseyerek hep aynı tümceyi söylerdi ona. Bu kez de öyle yaptı, “Senin gibi bir kızım olsun isterdim,” dedi. İçini çekerek odasına yöneldi, İnci de arkasından geldi.</p>
			<p>“Efendim, Temel bey siz Kurum’un kapısından girer girmez kendisine bildirmemi söyledi bu sabah, daha sonra da tam üç kez arayarak gelip gelmediğinizi sordu,” dedi.</p>
			<p>Can Tezcan yüzünü buruşturdu.</p>
			<p>“Ben daha gelmedim, güzelim; geldiğimde sana bildiririm,” diye yanıtladı.</p>
			<p>“Gene telefon ederse?”</p>
			<p>“Geldiğimde hemen kendisini arayacağını söylersin. Bizim arkadaşlara da söyleme burada olduğumu.”</p>
			<p>“Emredersiniz, efendim,” dedi İnci, sonra kapıya yöneldi.</p>
			<p>Can Tezcan öksürdü, her sabah şaşmaz bir biçimde sorduğu soruyu yineledi:</p>
			<p>“Tüm arkadaşlarımız görev başında mı?”</p>
			<p>İnci hanım hızla çıktı, hemen sonra, elinde küçük bir aygıtla geri döndü.</p>
			<p>“Dokuz avukatımız duruşmada, Sabri bey de içlerinde olmak üzere, otuz sekiz avukat, dört araştırmacı, yirmi dokuz sekreter, beş hizmetli kurumda görev başında, efendim,” dedi.</p>
			<p>Can Tezcan çalışma masasının önündeki iki meşin koltuktan birine bıraktı kendini, başını arkalığa yaslayıp gözlerini yumdu. “Bende bir tuhaflık var bugün,” dedi kendi kendine. “Önce günümü, ayımı şaşırıp Gül’e sordum, sonra duruşmada hiç sonunu düşünmeden ortalığı birbirine kattım, hangi günde, hangi ayda, hangi yılda olduğumu adım gibi bilirken, Gül’e sorduğum soruyu bir de İnci’ye sordum. Şimdi de en iyi müşterime kurumda olmadığımı söyletiyorum. Neden? O tuhaf düşün etkisiyle mi? Yoksa bunamaya mı başlıyorum?” En az on dakika süresince babasının ve amcasının son yıllarındaki edimleri ve sözleri dönendi beyninin içinde. Kimi zaman gülümsedi, kimi zaman yüzünü buruşturdu. Sonra birden doğruluverdi. “Saçma, saçma, saçma!” diye yineledi. “Onların yaşına gelmedim daha!”</p>
			<p>Kendi gözlemine güldü, tüm dostlarının da buna kahkahalarla güleceklerini düşündü. İlkokula başladığı günlerden şu 17 şubat 2073’e kadar hemen herkes başarılı, içten ve yaratıcı bir insan olarak görmüştü kendisini. Özellikle İstanbul Üniversitesi Hukuk Fakültesi’nde başlayıp Sorbonne’da noktalanan öğrencilik günleri unutulacak gibi değildi: bir yandan her sınavdan başarıyla çıkarken, bir yandan Dostoyevski ve Marx okur, bir yandan da “son devrimci öğrenciler”in önderliğini hiç kimseye bırakmaz, her fırsatta tutucu ve anamalcı yönetime karşı etkili gösteriler düzenler, kenter düzeniyle savaşma konusunda hiçbir fırsatı kaçırmazdı. Geçmişi anımsamıyor da anlatıyormuş gibi gülümsedi, “Ne günlerdi o günler! Korku nedir, bilmezdik,” diye mırıldandı. Tufan’ı götürmeye kalkan iriyarı komiserin belindeki tabancayı kapıp adamın kendisine çevirişi belki bininci kez yeniden belirdi gözlerinin önünde, yaşamının en güzel ve en anlamlı günlerinin o günler olduğunu düşündü. Ama sonrası da fena sayılmazdı: 2050’lerde, yani avukatlık yaşamının ilk yıllarında, ülkenin büyük kentlerinde şaşırtıcı bir hızla yaygınlaşan vurdulu kırdılı sol eylemler sırasında yakalanıp içeri atılmış varlıklı kenter çocuklarının değişmez savunucusu olarak ünlenmiş, demeçleri ve fotoğrafları gazete ve televizyonlarda sık sık görünür olmuştu. Herhangi bir duruşmada söz alıp da olayların yerlerini ve tarihlerini, yasaların sayılarını ve içeriklerini önündeki dosyalara hiç bakmadan ve gerçekten coşkulu bir dille anlatmaya girişti mi salonda kendisi dışında herkes susar, yargıcından sanığına, savcısından tanığına herkes soluğunu tutarak dinlemeye başlardı. Yargıçlar, savcılar, avukatlar, davacılar ve sanıklar her sözcüğün tam gerektiği gibi vurgulandığı, her tümcenin kusursuz ve haklı göründüğü konuşmasına hayran kalır, bunları daha önce hiç mi hiç görmemiş, sezinleyememiş olmalarına şaşarlardı. Saptırmacalara başvurduğu, zengin çocuklarının vitrinleri kırmalarının, Mercedes’leri ateşe vermelerinin, üzerlerine göz yaşartıcı gaz sıkan güvenlik güçlerine daha güçlü gazlarla karşılık vermelerinin birer gençlik çılgınlığı olduğunu söyleyerek yargıçları bağışlayıcı olmaya çağırmak şöyle dursun, tüm bu edimlerin çağın zorunlu kıldığı bir büyük devrimin ilk kıvılcımları olarak bizim için birer uyarı görevi üstlendiklerini, bu devrimi zorunlu kılan güç kaynağının da artık varlığı bile kuşkulu görünen proletarya değil, tüm kötülüklerin anası olarak tanımlayabileceğimiz anamalcılık olduğunu kesinler, savunma sona erdiği zaman, birer öncü ya da kahraman değil de anamalın son yaratıları olduklarını kesinlediği delikanlılar ve hanım kızlar birkaç saat içinde ellerini kollarını sallayarak evlerine döneceklerini bilirlerdi. Kısacası, yaklaşık üç yıl süresince, o kadar çok kenter çocuğunu salıverdirtmiş ve eylemlerinin doğal, sıradan ve sonuçsuz olduğuna yargıçlarını öylesine inandırmıştı ki sonunda eylemler kendiliğinden durmuş, zengin çocukları, Roma Olimpiyat Oyunları’nı yerinde izledikten sonra, kendilerini dört gözle bekleyen kenter yaşamına dönerek babalarının ya da analarının işlerini bir ucundan tutmuş, ortada nerdeyse tek gerçek solcu olarak kendisini bırakmışlardı. “Evet, tek gerçek solcu,” diye söylendi, ancak hemen sonra gülümsemeye başladı, “Bizim deli Rıza’yı saymazsak,” dedi. Birkaç yıl önce, Bebek’te, lisenin son yılındaki sınıf arkadaşlarının düzenlediği bir akşam yemeğinde, nice yıldır ilk kez karşılaştığı şakacı bir arkadaşının “Seni kutlarım, Can’cığım: gençlik düşüncelerini biraz kaçık bir arkadaşını anlatır gibi anlatıyor ve bundan büyük paralar kazanıyorsun,” deyişi geldi gözlerinin önüne. Bir an bile duralamadan, “Saçmalama, ben hiç değişmedim, gençlik düşüncelerime hep bağlı kaldım,” demiş, arkadaşı da, yüzünde aynı alaycı anlatım, “Ben de bundan bir an bile kuşku duymadım,” diye yanıtlamıştı. Alayın ayrımındaydı, ama şu 2073 yılında bile hâlâ gerçek bir solcu olduğu düşüncesindeydi. Temel Diker gibi büyük para babalarının bugün kendisini ülkenin en ünlü ve en zengin avukatı durumuna getirmiş olmaları da bir siyasal tutum sorunu değil, bir uğraş sorunuydu: o yalnızca uğraşının gereğini yapmaktaydı. Kendisine geçmişiyle bugünü arasındaki çelişkiyi anımsatarak bir derin kopma tanısı koyduğu her seferde Gül Tezcan’a da söylerdi bunu. İçini çekti, “Dünyanın en iyi avukatı da olsan, insanlara tüm düşünceni anlatamıyorsun, hele bizim Gül’e,” dedi içinden. “Bunca birliktelikten sonra bile!” Onunla öğrenci gösterilerinde yan yana yürüyüşlerini, gecenin ilerlemiş saatlerinde Dimitri’yi, İvan’ı, Alyoşa’yı, Şatov’u, Raskolnikof’u, Nastazia’yı, Netoçka’yı, prens Muşkin’i, İefimov’u, Goliadkin’i tartışmalarını anımsadı, içini çekti, “Her şeye karşın çok güzel günlerdi o günler! Böyle özel yasalarla özel mahkemeler kurulmaya da başlamamışlardı,” dedi kendi kendine.</p>
			<p>Kalktı, pencereye gitti; yukarıda nerdeyse her dakikada sinekler gibi vızıldayan şu mekik dedikleri küçücük uçaklar birbirini izliyor, aşağıda da arabalar sinekler gibi küçücük görünüyordu; arada sırada bir iki insanın da belirdiği oluyordu; onlar sinekten de küçüktü. Gerçekte de böyleymişler ve hep böyle olmuşlar gibi bir duyguya kapıldı; bir süre hep bu duyguyla baktı insanlara ve arabalara, sonra birden “Saçma! Saçma! Saçma!” diye söylendi. “Belki de günü yaşamanın önemini kavramak için hangi yılın hangi ayında ve hangi gününde olduğumuzu her sabah üst üste on kez yinelemek gerek!” Dönüp masasının başına geçti, parmağını önündeki bir düzine mavi düğmeden birine bastırdı, İnci’ye Temel Diker beyi arayıp “şu anda” odasının kapısından girdiğini ve kendisini beklediğini bildirmesini söyledi.</p>
			<p>Aradan beş dakika bile geçmeden, üç boyutu nerdeyse birbirine eşit bir Karadeniz uşağı, tüm İstanbulluların Niyorklu Temel ya da kısaca Niyorklu dediği Temel Diker kapıyı vurmadan odaya daldı, hiçbir şey söylemeden ilerledi, az önce avukatının oturmakta olduğu meşin koltuğa bıraktı kendini, Bir “Merhaba” ya da bir “Nasılsın?” bile demeden, son günlerde kafasında bir saplantıya dönüşen konuya girdi.</p>
			<p>“Senin uşaklardan öğrendim, o adam gene ertelemiş bizim davayı, üstelik, iki ay ileriye atmış,” dedi. “Anlaşılan tümden bize karşı bu herif.”</p>
			<p>Can Tezcan gülümsedi.</p>
			<p>“Hayır, abartıyorsun,” dedi. “Gelecek duruşmada kesinlikle bulunmak istediğini söyleyen de, bir sonraki hafta salı günü bir buçuk aylığına Amerika’ya gideceğini söyleyen de sensin. Tansu da, ne yapsın çocuk, pazartesini istemiş. Ama bu adam pazartesi günlerine duruşma koydurtmaz hiçbir zaman. Çok çalıştığını, cumartesi ve pazarla birlikte pazartesini de dinlenmeye ayırdığını söyler.”</p>
			<p>“Buna hakkı var mı peki?”</p>
			<p>“Bu bir hak sorunu değil, dostum, bir yetki sorunu: duruşma günlerini kendisi saptıyor ve pazartesi günlerine duruşma koymuyor. İşine geldikten sonra, dosyalarını incelemesine ya da boş oturmasına kim ne diyebilir?”</p>
			<p>Niyorklu Temel bir at gibi soludu.</p>
			<p>“Beni haksız çıkarması durumunda da kimse bir şey diyemeyecek, öyle değil mi?” diye sordu. “Oysa bu dava yüzünden işlerim uzuyor benim; tam on altı gökdelenin yapımına başlanması bu davanın sonuçlanmasına bağlı. Üstelik, başka nedenlerim de var.”</p>
			<p>Can Tezcan taşı gediğine koymaya bayılırdı.</p>
			<p>“Temel’ciğim, sen bu kentte en az yüz elli gökdelen dikmiş adamsın, durmadan da dikiyorsun, on altı gökdelenin sözü mü olur?” diye atıldı.</p>
			<p>Ama Niyorklu Temel’in duruşunda ya da bakışında en ufak bir değişiklik olmadı.</p>
			<p>“Biliyorsun, ben bu İstanbul’u ikinci bir New York yapmaya çalışıyorum, o evin arsasının da bu çabanın içinde çok özel bir yeri var. Ama yeniden kurmaya çalıştığım şu kentte bir yargıç pazartesi günleri yan gelip yatacak diye işim uzadıkça uzuyor. Buna kimse bir şey diyemez mi sence?” dedi.</p>
			<p>“Hayır, diyemez,” diye yanıtladı Can Tezcan. Aynı anda, konuğunun dudaklarının titrediğini, yani öfkenin ve üzüntünün son sınırında bulunduğunu gördü, kalkıp yanına geldi, elini omzuna koydu. “Bu adamın bu davayı seni yenik düşürmemek ve ötekini bıktırıp boyun eğmek zorunda bırakmak amacıyla, yani senden ve benden yana olduğu için böyle durmamacasına erteleyebileceğini usuna getirdin mi hiç?” diye sordu.</p>
			<p>Niyorklu Temel omuz silkti.</p>
			<p>“Öyle de olsa bana ne yararı var ki?” dedi. “O kıç kadar evle bahçe benim on altı gökdelenimin Manhattan’ daki gibi düz sıralar oluşturmasını engelliyor. Biliyorsun, iki yıldır bekliyorum. Bu yıl en az bir düzine tarihsel yapıyı yıkma izni aldım. Ama bu inatçı morukla başa çıkamıyorum bir türlü. O ev tarihsel bile değil. Bence büyük bir haksızlık bu, hem bana, hem İstanbul’a haksızlık!”</p>
			<p>Can Tezcan güldü, birkaç saat önce öfkeden kendi kendini yiyen adam o değildi sanki. Konuğunun saçsız başını okşadı.</p>
			<p>“Dostum, takma kafanı,” dedi. “Biliyorum, çok yüce bir amacın var: İstanbul’u ikinci bir New York yapmak istiyorsun, ama bu iş on altı gökdelenle bitmiyor. Hele biz ötekileri dikeduralım, nasıl olsa onlara da sıra gelir.”</p>
			<p>“Can bey, belki yüz kez söyledim sana,” dedi Temel Diker, derin derin içini çekti. “Burasının benim için çok özel bir yeri var: İstanbul’un en güzel yeri, daha doğrusu, millet böyle biliyor, oraya da aynı gökdelenleri dikeyim ki tüm ötekiler gibi olsun istiyorum.”</p>
			<p>“Yani her yer eşit, her yer eşdeğer olsun istiyorsun, öyle mi?”</p>
			<p>“Evet, öyle, ama çok önemli bir nedenim daha var, biliyorsun: Sarayburnu’na dikilecek <em>Özgürlük Anıtı </em>düşüncesi ilk oralarda geldi usuma, bir de, kaç kez söyledim sana, bu anıt en iyi oradan görünecek.”</p>
			<p>Can Tezcan bir kahkaha attı.</p>
			<p>“Peki, nerden biliyorsun? Hiç içine girmedin ki o evin. Yoksa mekiği evin beş yüz metre yukarısında durdurdun da öyle mi baktın çevrene?” dedi.</p>
			<p>Temel Diker içini çekti.</p>
			<p>“Düşlerimde çok girip çıktım o eve. Hem de ben mimarım, o kadarını kestirebilirim,” dedi.</p>
			<p>Can Tezcan orada olmayan birine göz kırptı sanki.</p>
			<p>“Hepsi bu kadar mı?” diye sordu.</p>
			<p>“Hayır, ben de o arsanın üstünde yapılacak gökdelende oturmak ve penceremden bakınca dünyanın en büyük <em>Özgürlük Anıtı</em>’nı karşımda görmek istiyorum; daha da önemlisi, Temel Diker olarak bir şeyi bu kadar isteyip de alamamak uykularımı kaçırıyor,” dedi Temel Diker, dalıp gitti.</p>
			<p>Can Tezcan “Orası arsa değil, konut,” demeyi düşündü, sonra vazgeçti, masasının başına döndü, çenesini yumruğuna dayayıp gözlerini konuğuna dikti. İçinden hep gülmüştü bu adama, bunca başarısına, bunca zenginliğine, kendisini de hatırı sayılır bir zengine dönüştürmüş olmasına karşın, onu hiç gözünde büyütmemiş, sanıldığı kadar akıllı, sanıldığı kadar becerikli olmadığını düşünmüştü. Tek bir üstün yanı varsa, o da bir şeyi kafasına koydu mu bir daha vazgeçmemesi, yabandomuzları gibi burnunun doğrusuna gitmesiydi. En azından gökdelen konusunda böyle olmuştu: 2060’larda yaptığı iki haftalık bir New York yolculuğunun ardından memlekete dönmek üzere havaalanına giderken, on beş gün boyunca kendisine New York’u gezdirmiş olan genç Karadeniz uşağına “Bu New York’u çok beğendim, gâvurlar çok güzel yapmışlar, adam gibi değerlendirmişler arsalarını, ben de bizim İstanbul’u ikinci bir New York yapacağım, demedi deme!” demiş, dört saat sonra, kendisini Yeşilköy Havaalanı’nda karşılayan bir başka Karadeniz uşağına da sözcüğü sözcüğüne aynı şeyi yinelemişti. Dönüşünün üstünden bir hafta bile geçmeden, hem de çalışanlarının yalvarıp yakarmalarına karşın, bitmiş ya da bitme aşamasına gelmiş yirmiyi aşkın lüks apartmanını yıktırtıp gökdelen tasarımlarına dalması da, her önüne gelene New York ve gökdelenlerinden söz açması sonucu kısa sürede Niyorklu Temel diye anılmaya başlaması da ne denli kararlı olduğunu göstermişti herkese. O gün bu gün, iki eli kanda da olsa, 22 nisanla 8 mayıs arasındaki günleri New York’ta geçiriyor, İstanbul’u ikinci bir New York’a dönüştürme çabasını gittikçe güçlenen bir aşkla sürdürüyordu. Ancak New York içeriğinden boşalmış bir karşılaştırma öğesiydi artık: Niyorklu epey bir süre New York’takileri örnek alan birtakım gökdelenler diktikten sonra, 2068 başlarında, daha da dizgesel olmayı seçmiş, uzmanlarının uzun ve çok yönlü çalışmaları sonunda, büyüklükte, yükseklikte ve yapım hızında New York gökdelenlerine “taş toplatan” bir örnekçede karar kılmış, İstanbul’u yalnızca bu gökdelenlerden oluşan bir benzersiz kent yapmaya karar vermişti. O gün bu gün, kararından en ufak bir ödün vermeden ilerliyordu yolunda. İnancını ve amacını gönülden paylaşarak aynı çizime göre aynı gökdelenleri diken birkaç kodamanın koşut çabalarının da desteğiyle düşünü daha şimdiden yüzde on, on bir oranında gerçekleştirdiği de söylenebilirdi. Can Tezcan bu tutkuyu üç boyutu birbirine eşit bir adamın koşulunu bir başka düzlemde aşma çabası biçiminde değerlendirerek kahkahalarla gülüyordu ya bu çabaya belli bir saygı da duymuyor değildi. Hiç kuşkusuz, kimi yazarların sık sık vurguladığı gibi, bu aşkın, daha şimdiden, İstanbul’u İstanbul olmaktan çıkardığı söylenebilirdi, ama o bu kentin Niyorklu Temel’in girişimlerinden çok önce ortadan silindiği, dahası, kendi girişimleri sonunda, bir öykünü olarak bile daha kişilikli bir kente dönüşeceği, ayrıca tam bir öykünüden de söz edilemeyeceği düşüncesindeydi. Bir kez daha “Biz hele ötekileri dikeduralım,” diye yineledi, sonra da elinde olmadan gülümsedi.</p>
			<p>Çok iyi biliyordu ki Temel Diker bu küçük arsayı, dolayısıyla da bu davayı nerdeyse İstanbul’u ikinci bir New York’a dönüştürme tasarısından da fazla önemsiyor, böyle uzun süre sürüncemede bırakılmasını özel ve özgür girişimin önünde yüz kızartıcı bir engel olarak değerlendiriyor ve aktörel açıdan acı çekiyordu: sıradan bir adam, gereğinden fazla yaşamış bir emekli öğretmen, çevresindeki tüm yapı ve arsaları “İstanbul’un son kurtarıcısı” satın almışken, yüz beş metrekarelik bir eski evle içinde üç çam, bir dut, bir nar ve kısır bir fındık ağacından başka hiçbir şey bulunmayan yetmiş beş metrekarelik bir bahçeyi kendisine satmamakta direniyor, önerilen baş döndürücü rakamlar üstünde düşünmek bile istemiyor, “Bu ev bana kardeşimden kaldı, iki oğlum burada doğdu, karım buraya gelin geldi ve burada öldü, tüm dünyayı da verseler, satmam,” diye kesip atıyordu. Can Tezcan elli kez söylemişti belki, malını satıp satmamak en doğal hakkıydı adamın, yargılık bir yanı yoktu. Ama Temel Diker de çok önemli bir müşteriydi, isteğini geri çeviremezdi: Sabri Serin’in direnmelerine, “Böyle bir dava Kurum’un saygınlığına gölge düşürür, herkesin alay konusu oluruz,” türünden gerekçelerine karşın, kamu yararı gibi temelsiz bir gerekçeyle davayı açmış, yargıç da her şeyden önce davacının Temel Diker, avukatının Can Tezcan olmasını göz önünde bulundurduğundan olacak, “Böyle saçma dava olmaz!” deyip başvuruyu geri çevirmemişti. Ne var ki, parasını ödemek koşuluyla da olsa, yaşlı öğretmenin evini elinden alıp bir başkasına vermenin olanaksız olduğunda tüm Tezcan Avukatlık Kurumu uzmanları birleşiyordu. Şu son yıllarda, nice temel yasanın hoyratça çiğnenmesinden sonra, hukukun hukuk olmaktan çıkmak üzere gelip dayandığı son sınırdı belki bu ev, uzmanların aşıldı mı ortada hukuk diye bir şey kalmayacağını düşündükleri noktaydı. “Hayır, Can bey, olamaz,” deyip susuyorlar, Can Tezcan en yakın arkadaşı Varol Korkmaz’ın iki yıldır içeride tutulmasına yol açan mahkemeden söz açınca da “O başka, o başbakanın özel davası,” diye kesip atıyorlardı. Kendisi de onlardan farklı düşünmüyordu gerçekte, en doğru tutumun yaşlı öğretmenin ölümünü beklemek olduğu görüşündeydi.</p>
			<p>“Benim içten görüşümü sorarsan, boşuna uğraşıyoruz,” dedi. “Hiçbir zaman kazanamayacağız bu davayı. Yargıcımız çok iyi bir adam, koskoca Temel Diker bir emekli öğretmene yenildi demesinler diye uzatıyor davamızı.”</p>
			<p>Temel Diker koltuğunda doğruluverdi birden.</p>
			<p>“Öyle mi diyorsun?” diye sordu.</p>
			<p>“Evet, gidiş bunu gösteriyor. Bence unutalım bu davayı, yan yollara da sapmayalım, çünkü olay dile düşmeye başladı: bir gazete ve birkaç dergi bizimle dalga geçip duruyor, ak adımızı kara çıkarmayalım.”</p>
			<p>“Öyle mi diyorsun?”</p>
			<p>“Evet, böyle diyorum.”</p>
			<p>“Ama ben o evi ve o bahçeyi içindeki morukla birlikte bir gecede dümdüz ettirtebilirim, toprağın hazineye kalması için başka şeyler gerekirse, o başka şeyleri de yaptırtabilirim.”</p>
			<p>Can Tezcan yerinden kalkıp konuğunun yanına geldi, elini omzuna bastırdı.</p>
			<p>“Hayır, Temel Diker, hayır, sen koskoca bir kent kurucusun, yasadışı yollara başvurarak bunca gökdeleni kana bulayamazsın, ak adını karaya çevirmeye hakkın yok,” dedi.</p>
			<p>“Öyle mi diyorsun?”</p>
			<p>“Evet, böyle diyorum, dostum, her zaman da böyle dedim, biliyorsun.”</p>
			<p>İkisi de sustu bir süre. Can Tezcan Temel Diker’e bakarak gülümsüyor, Temel Diker’se, nerdeyse hiç kımıldamadan, gözlerini karşı duvarda bir noktaya dikmiş, boş boş bakıyordu. Sonra birden avukatına döndü.</p>
			<p>“O zaman biz de devlete dava açalım,” dedi.</p>
			<p>Can Tezcan güldü.</p>
			<p>“Hangi gerekçeyle?” diye sordu.</p>
			<p>“Ne bileyim ben,” dedi Temel Diker. “Memlekette gerekçe mi yok? Örneğin bu kümesin toprağını o tutucu herifin elinden kurtarmadığı gerekçesiyle.”</p>
			<p>Can Tezcan umutsuzca başını salladı.</p>
			<p>“Olur mu, Temel abi?” dedi.</p>
			<p>“O moruk bu güzel semti evinin o köhne görüntüsüyle kirletmekte diretiyor, bense kenti New York’a taş toplatacak bir kent yapmak için her şeyimi ortaya koyuyorum.”</p>
			<p>Can Tezcan gene umutsuzca başını salladı.</p>
			<p>“Ama bu seninki kişisel, dolayısıyla görel bir gerekçe,” dedi: “Böyle bir gerekçeyle hiçbir yere varılmaz, sağlam bir gerekçe ister, toplumsal bir gerekçe. Senin toplumsal gerekçen ne peki?”</p>
			<p>“İnsanların yaşam hakkı.”</p>
			<p>“İnsanların yaşam hakkı mı?”</p>
			<p>“Evet, insanların yaşam hakkı. Daha önce de kim bilir kaç kez anlatmışımdır sana: yer düzeyinde pislikten, mikroptan, virüsten geçilmez oldu, bunlar çoğaldıkça nice kuşların, nice böceklerin, nice bitkilerin soyu hızla tükeniyor, insan sayısı da hızla azalmakta. Öyleyse, çözüm yeryüzü düzeyinden elden geldiğince uzaklaşıp gökdelenlerin temiz ortamında yaşamak gerek.”</p>
			<p>Can Tezcan gülümsedi.</p>
			<p>“Bir de bunu yetkililere anlatmak,” dedi.</p>
			<p>Niyorklu Temel nerdeyse sinirlendi.</p>
			<p>“Neden anlatılmasın ki? Söylediğim gerçeğin ta kendisi. Sen hiç gökte güvercin, kırlangıç, serçe görüyor musun?”</p>
			<p>Can Tezcan gene güldü.</p>
			<p>“Görmüyorum, o kuşlar tarihe karıştı artık, kelebekler de öyle, kuşlardan karga kaldı, böceklerden de karasinek, ama insanlara anlatılması en zor şeyin gerçekler olduğunu biliyorum,” diye yanıtladı.</p>
			<p>Niyorklu Temel tam bir Niyorklu gibi kaşlarını çattı.</p>
			<p>“Neden anlatılmasın ki?” diye atıldı. “Çözüm de kolay üstelik: moruğun evini iyi bir fiyatla kamulaştırır, daha da yüksek bir fiyatla bana satarlar. Bir zamanlar çok gördük bunun örneklerini.”</p>
			<p>Can Tezcan gene elini dostunun omzuna bastırdı.</p>
			<p>“Bir ara ben de uzun uzun düşündüm bunu, hatta arkadaşlarla da tartıştım,” dedi. “Ev çok küçük, öğretmen de çok inatçı bir adam, arkasında birileri var gibi, basından birileri, sanırım, sürekli fiştekliyorlar herifi. Böyle bir işe bulaşırsak, bizi topa tutarlar hemen, öteki işlerimizi de bozarlar. Hem de, biliyorsun, başımızdaki herifler bunca yıldır bu ulusun nesi varsa, hepsini özelleştirdiler, maden, orman, ırmak, liman, fabrika, hastane, üniversite, ilkokul, her şeyi, her şeyi sattılar haraç mezat, bir anaları kaldı satılmadık, sattılarsa da ben bilmiyorum, kimsenin günahını almak istemem. Diyeceğim, bunca özelleştirmenin ardından bir de kamulaştırma yapmaları büyük çalkantılara yol açabilir.”</p>
			<p>“Basının gözü kapalı bu herifleri desteklediğini söyleyip duran sen değil miydin?”</p>
			<p>“Evet, bendim, ama kamulaştırmacı değil, özelleştirmeci oldukları için destekledikleri ortada. Patronlar çıkarlarını burada görüyorlar. Sen de kendi çıkarını burada görmüyor musun? Bunca tarihsel yapıyı böyle yıkmadın mı?”</p>
			<p>“Yani bin yıllık yapıyı gözümü kırpmadan yıkacağım, ama bu kümes hep böyle duracak orada, öyle mi?”</p>
			<p>Can Tezcan dostunun yakasında uzun bir sarı saç gördü, iki parmağıyla alıp attı.</p>
			<p>“Sevgili dostum, büyüklerimizin söylediklerine inanmak gerekirse, memlekette demokrasi var, her şey yapılabilir, ama bizim isteğimizi kolay kolay yapmazlar, yaparlarsa da bu iş bize en az iki üç gökdelene mal olur, en iyisi biraz daha beklemek,” dedi. Öyle durup düşündü bir süre, duruşma çıkışı, Sabri Serin’e söylediği bir söz geldi usuna, birkaç dakika süresince gözlerini tavana dikip sustu öyle, sonra gülümsemeye başladı, Niyorklu’ nun sağ elini avcuna alıp sıktı, sonra, bir giz verircesine, “Pek de emin değilim ya bu işin bir çözümü var gibi,” diye fısıldadı.</p>
			<p>“O çözüm ne peki?”</p>
			<p>Can Tezcan önce Varol Korkmaz’ın sanık sandalyesinde oturuşunu, yirmi beş yıl önceki gönül ilişkisi konusundaki soruları yanıtlayışını, sonra da Sabri Serin’e “Özel yargı Mevlüt Doğan döneminin yargısından daha kötü olmaz,” deyişini anımsadı, daha da yaklaştı Niyorklu’ya, dudaklarını nerdeyse kulağına yapıştırdı.</p>
			<p>“Yargının özelleştirilmesi,” dedi: “Her şey gibi yargının da toptan ve tam anlamıyla özel kesime geçmesi, yani senin gibi bir büyük patrona satılması.”</p>
			<p>Belki birkaç gün önce <em>Resimli Gündem</em>’de okuduğu gülmece yazısından, belki Niyorklu’nun az önce söylediği sözden, belki de Sabri Serin’e öfkeyle fısıldadığı tümceden, ama her şeyden önce Varol Korkmaz’ın sanık sandalyesinde oturuşundan ve yargıcın sorularını yanıtlayışından esinlenmişti; ne olursa olsun, ilk kez ağzına almıyordu bu konuyu: daha gencecik bir avukat olduğu ve sol düşünceden hiç mi hiç ödün vermediği yıllarda, kanlı bıçaklı oldukları zaman bile hep birbirlerine benzeyen ülke yöneticilerinin usa gelebilecek her şeyi pazara çıkarmaları, özellikle de nice serüvenler yaşadığı İstanbul Üniversitesi’ni eski bir kaçakçıya satmaları karşısında, kimi zaman gülerek, kimi zaman içi burkularak “Gün gelecek, bu herifler yargıyı da özelleştirecek!” dediği çok olmuştu. Başka çıkışlarını da anımsıyordu Can Tezcan: oldukça yakın bir geçmişte, ama bu kez hiç içi sızlamadan, alaylı bir biçimde, dağların, taşların bile özelleştirildiği bir dönemde, en azından yönetimin kendi kendisiyle tutarlı olabilmesi için yargının da özelleştirilmesi gerektiğini kesinliyor, bir karşı çıkan olunca da “Kardeşim, her şey özelleştirilmiş bu memlekette, yargı neden özelleştirilmesin ki?” diyordu. “Neden yargı, hatta polis örgütü, hatta ordu, hatta bakanlıklar da özelleştirilmesin ki? Ülkenin tüm kaynaklarını adamlarına dağıtırken, yargıyı unuttular anlaşılan, ya da fazla önemsiz buldular. Ama göreceksiniz yakında, ona da sıra gelecek.” Dinleyenler gülüyordu bu öngörüye, kendisi de gülüyordu. Karşı çıkanlar oldu mu tartışmayı yapay bir biçimde uzatıyor, ülkeyi gerçekte patronlar yönettiğine ve özel yargı yöntemleri her geçen gün biraz daha ağır basmaya başladığına göre, böyle bir özelleştirmenin, herhangi bir aksaklığa yol açmak şöyle dursun, patronlarımızın sorunlarını çok daha kolay çözeceğini söyleyerek kahkahayı koyveriyor, gençlik yıllarının coşkulu havasını yeniden bulduğu bu ayrıcalıklı dakikalarda, daha bir içten, hatta daha bir mantıklı olduğunu, daha tutarlı çözümlemeler yaptığını düşünerek içlendiği bile oluyordu. Ama bu kez, hafiften alaylı bir biçimde bile olsa, yargının özelleştirilmesini ilk kez belli sorunların çözüme kavuşturulması yolunda bir araç olarak düşünmekteydi.</p>
			<p>Ne olursa olsun, Temel Diker’in “İyi de böyle bir şey nasıl olabilir ki?” diye sorması üzerine, biraz ileri gittiğini ayrımsadı. “Nasıl mı? Nasıl mı?” diye yineledi birkaç kez, gözlerini tavanda bir noktaya dikip düşünmeye başladı. En sonunda, konuğuna dönüp de “Özelleştirilmedik ne kaldı ki, dostum? Şimdi polisler, subaylar bile patronların okullarında yetiştiriliyor. Yargı neden patronlarımızın güçlü ellerine bırakılmasın ki?” dediği zaman, aradan en az on dakika geçmişti; üstelik, verdiği yanıt kendisine yöneltilen sorunun tam karşılığı da değildi. Temel Diker’in tepkisi de açıklıkla ortaya koydu bunu: önce büyük bir coşkuyla “Evet, öyle ya, yargı neden patronlara bırakılmasın ki?” diye onayladı, hemen arkasından da “İyi de bu işin bana ne yararı olacak?” diye sordu. “Bu evi o herifin elinden almamı sağlayacak mı?”</p>
			<p>Can Tezcan bu kez hiç duralamadı.</p>
			<p>“Bir düşünsene, dostum, şöyle bir düşünsene,” dedi: “yargıyı sen satın almışsın, tepesine de beni oturtmuşsun: karşımızda kim durabilir o zaman?”</p>
			<p>Böyle bir olasılığı düşünmek bile Temel Diker’in başını döndürdü.</p>
			<p>“Evet, evet, evet,” diye onayladı. “Evet, o zaman... o zaman hiç kimse duramaz karşımızda!” Bedenindeki tüm yağlar kasa dönüşmüşçesine toparlanıp dikleşiverdi koltuğunda, ama, hemen arkasından, kuşku kafasını bir kez daha karıştırdı, “İyi, güzel de buna bizim gücümüz yeter mi?” diye sordu.</p>
			<p>Can Tezcan duralamadı bile.</p>
			<p>“Neden yetmesin? Yeter de artar bile. Bu arada bizim Varol’u da kurtarırız, tereyağından kıl çeker gibi çekip alırız ellerinden,” dedi. Gözleri boşlukta, öyle dalıp gitti gene. Temel Diker “Varol da kim?” diye sorunca da yüzünü buruşturdu. “Varol da kim mi dedin?” diye mırıldandı, “Varol benim en eski, en yakın iki arkadaşımdan biri, tam on dokuz buçuk aydır içeride, suçunun ne olduğunu bile bilmeden gün sayıyor.”</p>
			<p>“Ha, anladım, şu Varol bey,” dedi Temel Diker. “Tamam, onu da kurtarırız bu arada. Hele herifler bir ‘He!’ desinler de. Ama derler mi gerçekten?”</p>
			<p>Temel Diker’in “Onu da” demesi Can Tezcan’ı biraz sinirlendirdi: adam en eski ve en yakın arkadaşına bir ayrıntı gibi bakıyordu.</p>
			<p>“Tam on dokuz buçuk aydır denemediğim yol kalmadı, ama tüm çabalarım boşa gitti. Herifler yargıçlarını iyi seçmişler, bir adım bile gerilemiyorlar,” dedi.</p>
			<p>Temel Diker işitmedi sanki.</p>
			<p>“He derler mi gerçekten?” diye üsteledi.</p>
			<p>Can Tezcan konuşmayı daha bir bilenmiş olarak sürdürdü o zaman.</p>
			<p>“Herifler bunca zamandır en büyük kuruluşları, en yaşamsal yeraltı kaynaklarını bile yerli, yabancı demeden, yok pahasına sattılar, hem de bunu bir övünç konusu yaptılar,” dedi. “Sıra yargının kırık iskemlelerine, topal masalarına, on yıl öncesinden kalma bilgisayarlarına gelince cimrilikleri mi tutacak?”</p>
			<p>“Yani çok paradan çıkmayacağız mı diyorsun?”</p>
			<p>“Bundan hiç kuşkun olmasın: ben diyeyim bir gökdelen fiyatı, sen de iki.”</p>
			<p>“O zaman bu işi olmuş bil,” dedi Temel Diker, sonra, iş şimdiden kotarılmışçasına, yargı kendi ellerine geçip de önü açılınca neler yapacağını anlatmaya girişti: bundan böyle tarihti, coğrafyaydı, sanattı, çevreydi, hiçbir gerekçe karşısında duralaması söz konusu olmayacağına göre, İstanbul’u kısa sürede bir ikinci New York yapması iyice kolaylaşacaktı. “Bilemedin, on yılda çıkarım bu işin içinden,” diye noktaladı düşünü.</p>
			<p>Can Tezcan, pek de inanmadan, ama mutlulukla dinliyordu.</p>
			<p>“Ya şu senin <em>Özgürlük Anıtı?” </em>diye sordu. “<em>Özgürlük</em> <em>Anıtı </em>ne olacak?”</p>
			<p>“<em>Özgürlük</em> <em>Anıtı </em>mı? <em>Özgürlük Anıtı </em>benim için çocuk oyuncağı. Yeter ki izin çıksın,” dedi Temel Diker. “Bilirsin, New York limanının girişindeki <em>Özgürlük Anıtı </em>yıllar süren çalışmalardan sonra, 1886’da tamamlanmıştı; o zamandan bu zamana köprülerin altından çok sular aktı, bilim ve teknik öyle ilerledi ki bildiğin gibi değil, ben Sarayburnu’na o heriflerinkinden üç dört kat daha büyük bir <em>Özgürlük Anıtı </em>dikeceğim, hem de çok kısa bir sürede, ama onların <em>Özgürlük Anıtı</em>’nı diken mimar...”</p>
			<p>“Heykeltıraş!”</p>
			<p>“Evet, heykeltıraş... Heykeltıraş, şu Bartholdi dedikleri uşak... bugün tekniğin nerelere geldiğini görse, dudakları uçuklardı herhalde,” dedi Temel Diker, sonra tuhaf bir gülümseme yayıldı yüzüne, “Ama sıkı herifmiş,” diye sürdürdü: “Kadına, hani şu meşaleyi tutana, kendi anasının yüzünü vermiş, ben de benimkine Nokta hanımın yüzünü vereceğim.”</p>
			<p>“Nokta hanım kim?”</p>
			<p>“Nokta hanım benim anam.”</p>
			<p>“Ama Bartholdi heykeltıraştı, sen bizim <em>Özgürlük Anıtı</em>’nın parasını vereceksin yalnızca.”</p>
			<p>“Daha iyi ya! Üstelik benim anam onunkinden çok daha güzel,” dedi Temel Diker, çantasını açtı, bir fotoğraf çıkardı içinden, ilk kez görüyormuş gibi hayran hayran baktı bir süre, sonra Can Tezcan’a uzattı.</p>
			<p>“Anamın fotoğrafı,” dedi, “anamın tek fotoğrafı...”</p>
			<p>Fotoğraf Can Tezcan’ın elinde titremeye başladı.</p>
			<p>“Ama... ama... ama bu...” diye kekeledi Can Tezcan, “ama bu gerçekten... gerçekten çok güzel bir kadın, öyle güzel, öyle güzel ki insan...”</p>
			<p>“Evet, çok güzeldir,” dedi Temel Diker, gene tuhaf bir gülümseme yayıldı yüzüne, nerdeyse on yıl gençleştiriverdi onu. “Ben hiç tanıyamadım, daha ben altı aylıkken ölmüş,” diye ekledi, içini çekti. “Ama bizim köyde o dünya güzeliydi derdi herkes, bu dünyaya onun gibi güzel gelmedi derlerdi.”</p>
			<p>“Çok doğru söylüyorlarmış, bu alın, bu burun, bu kaşlar, hele bu gözler,” diye kekeledi Can Tezcan, sesi de elleri gibi titriyordu. “Öyle gösterişsiz, öyle yalın, öyle arı ki herkes gibi diyeceği geliyor insanın, gene de bambaşka, benzersiz...” Birkaç kez yutkundu, “Peki, yarına kadar bende kalabilir mi bu resim?” diye sordu. “Gül de görsün isterdim.”</p>
			<p>“Kalabilir, geri getirmen de gerekmez,” dedi Temel Diker. “Bizim çocuklar bol bol çoğalttılar, hem de boy boy, renklisini bile çıkardılar.”</p>
			<p>“Çok teşekkür ederim,” dedi Can Tezcan. Sonra, gözleri hep fotoğrafta, konuyu değiştirmek istedi: “Anıtı ille de Sarayburnu’na dikmekte hâlâ dayatıyorsun demek?” diye sordu.</p>
			<p>“Yer çok güzel, New York limanını aratmaz; ayrıca, Topkapı Sarayı’nı yıkamayacağıma göre, hiç değilse önünü kapatmış olacağım,” dedi Temel Diker.</p>
			<p>Can Tezcan gülmemek için kendini zor tuttu.</p>
			<p>“Bunu da düşündün demek?” diye sordu.</p>
			<p>“Evet, düşündüm,” dedi Niyorklu.</p>
			<p>Can Tezcan bu kez kendini tutmaya çalışmadı.</p>
			<p>“Her şeyi düşünmüşsün,” dedi, “seninle başa çıkılmaz. Ama Topkapı Sarayı’ndan ne istiyorsun ki? Tarihimizin en önemli tanıklarından biri, hem de çok güzel.”</p>
			<p>“Olabilir, ama benim kafamdaki İstanbul’un bütünlüğünü bozuyor.”</p>
			<p>“İstanbul’un bütünlüğünü bozan sen değil misin gerçekte?”</p>
			<p>“Hayır, benden çok önce başkaları bozdular. Ben ona yeni bir bütünlük vermek istiyorum, çağın gidişine uygun, tutarlı bir bütünlük, kuruluşu tamamlandığı zaman kent her zaman böyleymiş gibi bir duygu uyandıracak insanlarda, geçmişi de, geleceği de düşündürtmeyecek, onları sonsuz bir şimdiki zamanda yaşatacak bir bütünlük.”</p>
			<p>Can Tezcan gülümsedi.</p>
			<p>“Gene coştun, Temel’ciğim, gene başlangıçla sonucu kaynaştırma tutkun kabardı,” dedi. Bir süre düşündü. “Bana öyle geliyor ki gizli ve çelişkin bir Babil saplantısı var sende, dünyayı Babil kuleleriyle doldurmak istiyorsun,” diye ekledi. “Belki de...”</p>
			<p>Arkasını getirmedi.</p>
			<p>“Evet, belki de?” diye yineledi Temel Diker.</p>
			<p>Can Tezcan dostunun hep yana, öne ve arkaya doğru genişlemiş olmasının acısını yapılarına olabildiğince ince ve olabildiğince uzun bir biçim vererek çıkardığını söylemeyi düşünmüş, ama hemen sonra vazgeçmişti.</p>
			<p>“Seninle başa çıkılmaz,” dedi gene.</p>
			<p>“Evet, doğru, benimle başa çıkılmaz,” diye onayladı Temel Diker, ama aynı anda yaşlı öğretmenin evini görür gibi oldu. “Peki, şu bizim konuya dönersek, bu işi nasıl kotaracağız?”</p>
			<p>“Hangi işi?” diye sordu Can Tezcan.</p>
			<p>“Hangi işi olacak? Şu öğretmenin evini kamulaştırma işini.”</p>
			<p>Can Tezcan bu işi nasıl kotaracağını hiç düşünmemişti, yargıyı ele geçirmek gibi tasarlanması bile zor bir serüvene girişip girişmeme konusunda herhangi bir karara da varmış değildi, usuna geleni söyleyivermişti öyle, tıpkı İnci’ye günü, ayı ve yılı sorduğu ve yanaklarını öptüğü gibi, yaşanan dakikanın esiniyle. Gene de, yüzde yüz inanmamakla birlikte, “Biz birlikte çok işler başardık, dostum,” dedi. “Bunu da başaramamamız için bir neden göremiyorum. İyice düşünelim ve hazırlıklarımızı iyi yapalım, yeter.”</p>
			<p>“Evet, çok işler başardık,” diye doğruladı Temel Diker, sonra dalıp gitti, Can Tezcan’la sonuçlandırdıkları birbirinden karışık işleri düşündü. Şu son işte başarılı olamamışlar, emekli öğretmeni bir türlü yola getirememişlerdi, doğru; ama gerek devlet, gerek özel kişi ve kurumlarla nice sorunu tereyağından kıl çeker gibi çözmüş, İstanbul’u bir bakıma ikinci, bir bakıma birincisinden de özgün, birincisinden de bağdaşık bir New York yapma tasarısını gönülden desteklemiş, başkaları kıskançlıktan adının başına bir de Niyorklu eklerken, o Sarayburnu’na dev bir <em>Özgürlük Anıtı </em>dikme düşünü bile yüzde yüz özgün ve yerinde bulmuş, bu konuyu da yakında çözüme kavuşturma yolunda kolları şimdiden sıvamıştı.</p>
			<p>“Para konusunda hiç kaygın olmasın, o açıdan sıkıntımız yok çok şükür,” dedi. “Nasıl olsa, İstanbul’un kodamanları gökdelenlerimize bayılıyor: herhangi bir gökdelenimizde bir daire için vermeyecekleri şey yok. Bir alan bir daha alıyor. Elimizin altında da nerdeyse bitmiş durumda en az on dört gökdelen var.”</p>
			<p>Can Tezcan gülümsedi.</p>
			<p>“Her şey benim düşündüğüm gibi olursa, bu iş çok fazla para da gerektirmez,” dedi.</p>
			<p>Temel Diker koltuğunu avukatınınkine biraz daha yaklaştırdı, adamın ağzına girecekmiş gibi eğildi.</p>
			<p>“Peki, düşündüğün ne?” diye sordu.</p>
			<p>Can Tezcan gizemli bir biçimde gülümsedi. Son günlerde okuduğu bir güldürü yazısını anımsadı.</p>
			<p>“Yavaş ol, arkadaş,” dedi. “Düşünmek sözün gelişi: biz bu işi konuşmaya başlayalı bir saat bile olmadı daha. Nereden başlayacağımı ancak yarım dakikadır biliyorum, yani daha sen ne düşündüğümü sorarken düşündüm. Bu da önemli bir şey: işler çabuk yürüyor.”</p>
			<p>“Nereden başlayacaksın?”</p>
			<p>“Her şeyin özelleştirilmiş olduğu bir ülkede devletin yargıyı hâlâ kendi tekelinde tutmasının aykırılığından.”</p>
			<p>“Aykırılığından mı? Sen ne demek istiyorsun?” diye atıldı Niyorklu Temel, çok şaşırmışa benziyordu, çünkü tüm Niyorkluluğuna karşın, yargının gerçekten özelleştirilebileceğini düşünemiyor, avukatının sözcüğünü bir tür benzetme, fazla fazla kendilerinden yana birkaç yasa değişikliği olarak algılıyordu.</p>
			<p>Ama Can Tezcan dinginlikle açıkladı tasarısını.</p>
			<p>“Evet, aykırılığından! Biliyorsun, geçen yüzyılın sonlarından beri her şey özelleştirildi bu ülkede, öncelikle yabancılara, yabancı alıcı çıkmayınca da yerli kodamanlara, yani onların taşeronlarına satıldı, dağlar, taşlar, ırmaklar, denizler, limanlar, havaalanları, gemiler, uçaklar, trenler, yollar, köprüler, fabrikalar, çöpler, okullar, üniversiteler, stadyumlar. Her şey özel kurumların elinde. Başbakan başbakanlıkta oturması karşılığında İsrailli bir kodamana kira ödüyor. Öyleyse, her şey özel kurumların elindeyse, yargı neden özelleştirilmesin ki? Evet, neden özelleştirilmesin? Yargının nesi eksik? Yüksek sesle soracağım bu soruyu. Baş gerekçem de düzenin tutarlılığı olacak!” Sesi titremeye başlamıştı, soluk soluğaydı: son tümcesi olmasa, Niyorklu Temel’in avukatının değil de bir zamanların ateşli devrimcisinin sesi olduğu düşünülebilirdi. “Evet, düzenin tutarlılığı!” diye üsteledi.</p>
			<p>Temel Diker gülümsedi.</p>
			<p>“Bir solcu gibi, yani bir solcu inanmışlığıyla konuştun, ama doğru konuştun. Evet, neden özelleştirilmesin?” diye onayladı. Bununla birlikte, daha sonra Can Tezcan’ın da doğrulayacağı gibi, böyle bir olasılığı tümden yadsımasa bile, nasıl başarılacağı ve neler sağlayacağı konusunda kesin bir görüşe varmış değildi hâlâ. “Sen ne dersen, doğru çıkar; ama bu iş bize tam olarak neler sağlar ki? Şu moruğun kümesini elinden alabilir miyiz?” diye sordu.</p>
			<p>Can Tezcan irkildi birden: yargının kendi istedikleri biçimde özelleştirilmesi, yani kendi ellerine bırakılması durumunda Niyorklu’nun sorunlarının çok daha kolay çözümleneceği, örneğin Sarayburnu’na Nokta hanımın dev heykelini dikmesine kimsenin ses çıkaramayacağı, çıkaranlar olsa bile tasarıyı engelleyemeyecekleri kesindi, ama bir başka patronun işleri büsbütün karıştırması da büyük olasılıktı, kuralların her an değiştirilebildiği bir ortamda New York bile birkaç hafta içinde yerle bir edilebilirdi, ama, eski bir devrimci olarak, yıkımın devrim, devrimin yıkım biçiminde yorumlandığı bir ortamda böylesine büyük bir devrim ya da yıkımın öncüsü olmayı düşünmek de hoşuna gitmiyor değildi.</p>
			<p>“Büyük bir olasılıkla işlerimiz çok daha kolaylaşacaktır,” dedi.</p>
			<p>“Peki, nasıl?”</p>
			<p>“Bilmiyorum, o günler gelince göreceğiz.”</p>
			<p>Niyorklu Temel’den bir süre yanıt gelmedi, sonra, kendi işleriyle ilgili konularda başkalarının karar vermek üzere olduğu tüm durumlarda yinelediği deviniyi bir kez daha yineledi: elini ceketinin üstünden ve üç kez üst üste iç cebindeki çek defterine vurdu ve aynı durumda her zaman söylediği sözcüğü yineledi, bir yüreklendirme olabileceği gibi bir gözdağı da olabilecek sözcüğü: “Arkandayım.”</p>
			<p>Can Tezcan’ın beyninde bir şimşek çaktı: o sabah eşine günü, ayı ve yılı söyletmesinin şu sırada tasarladığı eylemin bir önbelirtisi olduğunu, bir başka deyişle, “şu anda” tarihsel bir olayın başlangıç noktasında bulunduğunu düşündü, mutlulukla gülümsedi.</p>
			<p>“Temel bey, bugün 17 şubat 2073,” dedi.</p>
			<p>Temel Diker şaşkınlıkla yüzüne baktı.</p>
			<p>“Peki, ne olmuş?” diye sordu.</p>
			<p>“Daha ne olsun istiyorsun ki?” dedi Can Tezcan, gene gülümsedi. “Duyduğuma göre Maçka’daki on yedinci gökdelen de bitmek üzereymiş, öyle değil mi?”</p>
			<p>Temel Diker hâlâ şaşkındı.</p>
			<p>“Evet, bitti sayılır,” dedi. “Neden sordun?”</p>
			<p>“Hiç, öyle sordum,” diye yanıtladı Can Tezcan, sonra konuğunu unuttu. Kafasında düşünceler şaşırtıcı bir hızla birbirini izlemeye başlamıştı şimdi; ancak artık kendisi düşünmüyor, bir tasarıyı geliştirmiyordu da düşünceler kendiliklerinden, ama anılarla, tasarılarla, görüntülerle iç içe geçmiş bir biçimde, yukarılarda bir yerlerden iniyorlardı. Şimdi eski dostlarından Cüneyt Ender “Paran olacak da şu mavi gökdelenin yüz bilmem kaçıncı katında kıyak bir daire alacaksın, ama nerde bizde o para?” diyordu. Aynı sözcükleri aynı biçimde yirmi beş kez yineledi belki içinden, sonra masasının üstündeki minicik iletişim düğmelerinden birine bastı.</p>
			<p>“İnci’ciğim, bana <em>Küre </em>gazetesinden Cüneyt Ender’i bulur musun?” dedi.</p>
			</div>
  </body>
</html>