<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 5</b></span></h2>

  <p>Ben çubuklunun iki ölümcül enerjisiyle uzanırken, Logrus imgesi onları kesti ve saptırdı.</p>

  <p>"Onu kolayca öldüresin diye kurtarmadım," dedim ve o sırada Desen imgesine benzeyen, ama aynı olmayan bir şey parıldayarak yakında belirdi.</p>

  <p>Logrus imgesi soluma kaydı. Yeni gelen şey -her neyse- ona ayak uydurdu, ikisi sessizce duvardan geçtiler. Ve, o anda patlayan bir gök gürültüsü yapıyı sarstı. Neredeyse ânında, kılıcına uzanmış olan Borel bile hareketinin yarısında durdu, sonra kapıyı tutmak için elini oynattı. O bunu yaparken arkasında bir başka şekil belirdi ve tanıdık bir ses ona hitap etti:</p>

  <p>"Bana izin verir misiniz? Yolumu kapatıyorsunuz."</p>

  <p>"Corwin!" diye haykırdım. “Baba!"</p>

  <p>Borel başını çevirdi.</p>

  <p>"Amber Prensi Corwin mi?" dedi.</p>

  <p>"Kesinlikle," dedi babam, “ama korkarım hiç tanışmadık."</p>

  <p>"Ben Borel’im, Hendrake Dükü, Hendrake Yolları’nın Silah Ustası."</p>

  <p>"Çok unvan kullanıyorsunuz, bayım, ve sizinle tanıştığımıza memnun oldum," dedi Corwin. “Şimdi, eğer izin verirseniz, oğlumu görmek için geçmek istiyorum."</p>

  <p>Dönerken, Borel’in eli kılıcının kabzasına gitti. O sırada ben ve Luke öne atılmıştık bile. Ama Borel’in arkasında bir hareket oldu -alçak bir tekmeye benziyordu- ve nefes vererek iki büklüm olmasına sebep oldu. Sonra bir yumruk ensesine indi ve adam düştü.</p>

  <p>"Hadi gelin," diye seslendi Corwin, işaret ederek. “Bence artık buradan çıkmalıyız."</p>

  <p>Luke ve ben çıktık, Hendrake Yolları’nın yerdeki Silah Ustası’nın üzerinden aştık. Soldaki zemin, yeni olmuş bir çalı yangını nedeniyle kararmış gibiydi ve hafif bir yağmur yağıyordu. Şimdi bize doğru yaklaşan başka insan şekilleri vardı.</p>

  <p>"Beni buraya getiren güç geri götürebilir mi, bilmiyorum," dedi Corwin, çevresine bakınarak. “Başka işleri olabilir." Biraz zaman geçti, sonra, “Sanırım öyle," dedi. “Tamam, sana kalmış. Nasıl kaçıyoruz?"</p>

  <p>"Bu taraftan," dedim ona, dönüp koşmaya başlayarak.</p>

  <p>Beni buraya getiren patikalarda ikisi beni takip ettiler. Arkama baktığımda altı karanlık şeklin bizi kovaladığını gördüm.</p>

  <p>Yamaç yukarı yöneldim, işaret taşlarını ve anıtları geçtik ve sonunda eski taş duvarın yanındaki yere geldik. Artık arkamızdan bağırışlar geliyordu. Onları duymazdan gelerek yol arkadaşlarımı kendime çektim ve durumu tasvir eden, arzumu kabaca ifade eden doğaçlama iki dize söyledim. Büyü yine de işe yaradı, çoktan yere batmakta olduğumuzdan, fırlatılan bir taş beni sıyırıp geçti.</p>

  <p>Peri halkasında mantar gibi bittik ve yol arkadaşlarıma arazide yol göstererek kumluğa koştum. Oraya girdiğimizde bir başka bağırış duydum. Kayadan çıktık ve taşlı patikadan damgacına doğru indik. Sola dönerek koşmaya başladım.</p>

  <p>"Dur!" diye seslendi Corwin. “Burada bir yerde olduğunu hissediyorum. İşte!"</p>

  <p>Yolu terk edip sağa saptı ve küçük bir tepenin eteklerine doğru koşmaya başladı. Luke ve ben takip ettik. Arkamızdan, bizi kovalayanların kayadan çıkış sesleri geldi.</p>

  <p>İleride, iki ağaç arasında pırıldayan bir şey gördüm. Ona yönelmiş gibiydik. Yaklaştıkça, dış hatları berraklaştı ve anıtmezarda gördüğüm Desensi imgeye benzediğini fark ettim.</p>

  <p>Babam yaklaşırken yavaşlamadı, doğrudan o şeye atıldı.</p>

  <p>Ve yok oldu. Arkamızdan bir başka haykırış yükseldi. Luke pırıldayan perdeye atılan ikinci kişi oldu ve ben hemen peşindeydim.</p>

  <p>Düz, parlak, incimsi bir tünelde koşuyorduk ve arkama baktığım zaman perdenin arkamdan kapandığını gördüm.</p>

  <p>"Takip edemezler," diye bağırdı Corwin. “O uç kapandı."</p>

  <p>"O zaman neden koşuyoruz?" diye sordum.</p>

  <p>"Hâlâ güvende değiliz," diye yanıt verdi. “Logrus’un hükümranlık alanında kestirmeden gidiyoruz. Orada fark edilirsek başımız derde girebilir."</p>

  <p>O tuhaf tünelde koştuk ve “Gölge içinde mi koşuyoruz?" diye sordum.</p>

  <p>"Evet."</p>

  <p>"O zaman ne kadar uzağa gidersek o kadar iyi."</p>

  <p>Her şey sarsıldı ve yere devrilmemek için elimi uzatmak zorunda kaldım.</p>

  <p>"Eyvah," dedi Luke.</p>

  <p>"Evet," diye onayladım, tünel parçalanmaya başlarken. Duvarlardan ve zeminden iri parçalar koptu. Bu yırtıkların arkasında yalnızca bulanıklık vardı. Açıklıkların üzerinden sıçrayarak ilerlemeye devam ettik. Sonra bir şey yine, sessizce vurdu ve tüneli tamamen parçaladı. Çevremizde, arkamızda, önümüzde.</p>

  <p>Düştük.</p>

  <p>Eh! Tam olarak düşmedik. Daha çok alaca karanlık bir sisin içinde süzüldük. Ayağımızın altında ya da başka herhangi bir yönde hiçbir şey yok gibiydi. Ağırlıksız ortamda düşüş hissi veriyordu, ama hareketi ölçmemize yarayacak başka hiçbir şey yoktu.</p>

  <p>"Lanet olsun!" dediğini duydum Corwin’in.</p>

  <p>Bir süre süzüldük, düştük, sürüklendik -her neyse- ve…</p>

  <p>"Çok yaklaşmıştık," diye mırıldandığını duydum.</p>

  <p>"O tarafta bir şey var," dedi Luke aniden, sağına işaret ederek.</p>

  <p>İri bir şekil kurşun grisi dikildi. Zihnimi çubukluya yönelttim ve o yönde yokladım. O nesne her neyse, cansızdı ve ona dokunan çubukluya bizi o tarafa götürmesini emrettim.</p>

  <p>Hareket ettiğimi hissetmedim, ama nesne irileşti, tanıdık hatlar kazandı, kırmızımsı bir renge büründü. Dikiz aynaları göründüğü zaman emin oldum.</p>

  <p>"Senin Polly Jasckson’a benziyor," dedi Luke. “Üzerinde kar bile var."</p>

  <p>Evet, orada, benim kırmızı beyaz, '57 Chevy’ye yaklaşıyorduk.</p>

  <p>"Bu bir taklit. Daha önce zihnimden alınmıştı," dedim ona.</p>

  <p>"Herhalde onu sık sık incelediğimden çok canlı. Aynı zamanda, şu anda çok uygun görünüyor."</p>

  <p>Kapı kulpuna uzandım. Sürücü tarafından yaklaşıyorduk.</p>

  <p>Kulpu yakaladım ve düğmeyi ittim. Elbette kilitlenmemişti. Diğerleri aracın muhtelif yerlerine dokunarak kendilerini diğer yana çekti. Kapıyı açtım, direksiyonun arkasına kaydım, kapıyı kapattım. Luke ve Corwin de içeri giriyordu. Anahtar, beklediğim gibi kontaktaydı.</p>

  <p>Herkes bindiği zaman çalıştırmayı denedim. Motor hemen çalıştı. Parlak kaputun üzerinden hiçliğe baktım. Farları yaktım, ama işe yaramadı.</p>

  <p>"Şimdi ne olacak?" diye sordu Luke.</p>

  <p>Birinci vitese taktım, el frenini indirdim, debriyajı bıraktım.</p>

  <p>Gaz verince tekerlekler dönüyor gibi geldi. Biraz sonra ikinci vitese geçirdim. Biraz sonra da üçüncüye.</p>

  <p>Minik bir çekiş hissi mi vardı, yoksa hayal mi kuruyordum?</p>

  <p>Biraz daha gaz verdim. Sisli manzara, ileride biraz aydınlanır gibi oldu, ama bu yalnızca o yöne bakmamın etkisi yüzünden olabilirdi. Direksiyondan bilgi alamıyordum. Gaza bastım.</p>

  <p>Luke aniden uzandı ve radyoyu açtı.</p>

  <p>"-tehlikeli sürüş koşulları," dedi bir spikerin sesi. “Bu yüzden yavaş gidin." Ardından Wynton Marsalis “Karavan"ı çalmaya başladı.</p>

  <p>Bunu kişisel bir mesaj kabul ederek gazı bıraktım. Bu kesinlikle, sanki buz üzerinde kayıyormuşuz gibi, hafif bir çekiş hissi yarattı.</p>

  <p>Ardından ilerleme hissi geldi ve uzakta bir aydınlanma oldu. Aynı zamanda, biraz ağırlık kazanmış ve koltuğa biraz gömülmüşüm gibi geldi. Biraz sonra arabanın altında gerçek bir yüzey olduğu hissi güçlendi. Direksiyonu çevirirsem ne olacağını merak ettim. Ama denememeye karar verdim.</p>

  <p>Tekerleklerin altından gelen ses daha çıtırtılıydı. İki yanda solgun hatlar belirdi ve yanlarından geçerken hareket ve yön hislerini kuvvetlendirdi. Uzakta, dünya gerçekten daha aydınlıktı.</p>

  <p>Daha da yavaşladım, çünkü kısıtlı görüş mesafesiyle gerçek bir yolda gidiyormuşuz gibi geliyordu. Kısa süre sonra farlar etkili olmaya başladı ve geçen birkaç şekli aydınlattı, onlara anlık ağaç, toprak set, çalılık, kaya görüntüleri verdi. Ama dikiz aynası hiçlik yansıtmaya devam etti.</p>

  <p>"Tıpkı eski zamanlar gibi," dedi Luke. “Kötü bir gecede pizza yemek için dışarı çıkardık."</p>

  <p>"Evet," diye onayladım.</p>

  <p>"Umarım diğer ben, birine Kashfa’da bir pizza dükkanı açtırmıştır. Orada bir tane iyi olurdu, biliyor musun?"</p>

  <p>"Eğer açtırmışsa gidip denerim."</p>

  <p>"Sence bütün bu mesele beni nereye götürecek?"</p>

  <p>"Bilmiyorum, Luke."</p>

  <p>"Yani, kanını içmeye devam edemem. Ve diğer ben ne olacak?"</p>

  <p>"Sanırım sana bu meseleyi halledecek bir iş önerebilirim," dedi Corwin ona. “En azından bir süreliğine."</p>

  <p>Artık ağaçlar kesinlikle ağaç, sis gerçek sisti. Biraz hareket ediyordu. Ön camda su damlaları oluşmaya başladı.</p>

  <p>"Ne demek istiyorsun?" diye sordu Luke.</p>

  <p>"Biraz sonra."</p>

  <p>Artık siste açıklıklar vardı ve içlerinden gerçek manzara görülüyordu. Aniden, üzerinde araba sürdüğüm şeyin gerçek yol yüzeyi değil, oldukça düz bir zemin olduğunu fark ettim. Buna uyum sağlamak için daha da yavaşladım.</p>

  <p>Siste büyük bir kısım çözüldü, uzaklaştı ve dev bir ağacı ortaya çıkardı. Aynı zamanda, yerin bir kısmı parlıyor gibiydi.</p>

  <p>Bu tabloda tanıdık bir şey vardı...</p>

  <p>"Burası senin Desen’inin olduğu yer, değil mi?" diye sordum, yolumuz daha da berraklaşırken. “Bir kez Fiona beni buraya getirmişti."</p>

  <p>"Evet," dedi babam.</p>

  <p>"Ve imgesi -mezarlıkta Logrus’un karşısına çıkan şey oydu- bizi tünele götüren aynı şey."</p>

  <p>"Evet."</p>

  <p>"O zaman O da zeka sahibi. Amber’inki gibi, Logrus gibi."</p>

  <p>"Doğru. Şuraya, ağacın yanındaki açıklığa park et."</p>

  <p>Direksiyonu çevirdim ve işaret ettiği düz yere yöneldim.</p>

  <p>Orada sis hâlâ asılıydı, ama daha önceki ağır, her şeyi saran şeye benzemiyordu. Sisteki renklere bakılırsa alaca karanlık olabilirdi, ama egzantrik Desen’in parıltısı gün sonu loşluğunun ötesindeki kase şeklindeki dünyamızı aydınlatıyordu.</p>

  <p>Dışarı çıkarken Corwin Luke’a, “Desen hayaletleri fazla dayanmaz," dedi.</p>

  <p>"Ben de öyle düşünmüştüm," diye yanıt verdi Luke. “Bu durumda olan biri için bildiğin bir numara var mı?"</p>

  <p>"Hepsini biliyorum, bayım. Bilmek için olmak gerek, derler."</p>

  <p>"Ah?"</p>

  <p>"Baba...?" dedim. “Dernek istediğin..."</p>

  <p>"Evet," diye yanıt verdi. “İlk uyarlamamın nerede olduğunu bilmiyorum."</p>

  <p>"Bir süre önce karşılaştığım sen miydin? Geçenlerde Amber’de de bulunmuş olan?"</p>

  <p>"Evet."</p>

  <p>"Ben anlıyorum. Ama karşılaştığım diğerleri gibi değilsin."</p>

  <p>Uzandı ve omzumu kavradı.</p>

  <p>"Değilim," dedi ve Desen’e baktı. “O şeyi ben çizdim," diye devam etti bir süre sonra “ve üzerinde yürüyen tek kişi benim. Sonuç olarak, çağırabildiği tek hayalet benim. Aynı zamanda, bana faydacılıktan başka bir özenle bakıyor gibi. Bir şekilde iletişim kurabiliyoruz ve beni istikrarlı tutmak için gereken enerjiyi harcamaya gönüllü görünüyor. Uzun zamandır Kendi planlarımız var ve ilişkimiz ortak yaşam gibi. Amber Desen’ine ve Logrus’a ait olanların kısa ömürlü olduğunu anlıyorum."</p>

  <p>"Benim deneyimlerim bunu gösteriyor," dedim.</p>

  <p>"İlgilendiğin bir kişi hariç ve bunun için sana minnettarım. Artık benim korumam altında, sürdüğü sürece."</p>

  <p>Omzumu bıraktı.</p>

  <p>"Henüz arkadaşınla uygun biçimde tanıştırılmadım," dedi sonra.</p>

  <p>"Beni affet. Hafifletici nedenlerim vardı," dedim. “Luke, babam Amberli Corwin ile tanışmanı istiyorum. Baba, Luke’un gerçek adı Rinaldo’dur ve kardeşin Brand’in oğludur."</p>

  <p>Corwin’in gözleri bir anlığına irileşti, sonra elini uzatırken kısılıp Luke’un yüzünü inceledi.</p>

  <p>"Oğlumun bir arkadaşı ve bir akrabamla tanışmak güzel," dedi.</p>

  <p>"Tanıştığımıza memnun oldum, efendim."</p>

  <p>"Sende bu kadar tanıdık görünenin ne olduğunu merak etmiştim."</p>

  <p>"Varmaya çalıştığınız buysa, görünüşte biraz yavaşlıyor. Hatta orada duruyor."</p>

  <p>Babam güldü.</p>

  <p>"İkiniz nerede tanıştınız?"</p>

  <p>"Okulda," diye yanıt verdi Luke. “Berkeley’de."</p>

  <p>"Bizler gibi bir çift başka nerede bir araya gelebilir? Amber’de olmaz, elbette," dedi. Sonra yüzünü tamamıyla kendi Desen’ine çevirdi. “Daha hikayenizi dinlemedim. Ama şimdi benimle gelin. Ben de bir tanıştırma yapmak istiyorum."</p>

  <p>Parlak desene yöneldi ve onu takip ettik. Yanımızdan birkaç sis iplikçiği süzülerek geçti. Kısa adımlarımız dışında, burası sessizdi.</p>

  <p>Desen’in kenarına geldiğimizde durduk ve ona baktık. Zarif bir desendi, tek bakışta tamamı görülemeyecek kadar büyüktü ve bir güç hissi yayıyor gibiydi.</p>

  <p>"Selam," dedi Corwin. “Oğlum ve yeğenimle tanışmanı istiyorum, Merlin ve Rinaldo. Ama sanırım Merlin’le daha önce tanıştın. Rinaldo’nun bir sorunu var." Uzun bir sessizlik oldu.</p>

  <p>Sonra, “Evet, bu doğru," dedi ve bir süre sonra, “Gerçekten öyle mi düşünüyorsun?" ve “Tamam. Elbette, onlara söylerim."</p>

  <p>Gerindi, içini çekti ve Desen’in kenarından birkaç adım uzaklaştı. Sonra kollarını uzattı ve omuzlarımıza koydu.</p>

  <p>"Baylar," dedi sonra, “bir tür yanıtım var. Ama bu, hepimizin, farklı sebepler yüzünden bu Desen’i yürümek zorunda olduğumuz anlamına geliyor."</p>

  <p>"Ben varım," dedi Luke. “Ama sebep ne?"</p>

  <p>"Seni evlat edinecek," dedi Corwin “ve bana yaptığı gibi seni de besleyecek. Ama bir bedeli var. Desen’in tam zamanlı korunması gereken bir zaman yaklaşıyor. Nöbetleşe yapabiliriz."</p>

  <p>"Kulağa iyi geliyor," dedi Luke. “Burası huzurlu görünüyor. Ve gerçekten Kashfa’ya dönüp kendimi tahttan indirmeye çalışmak istemiyordum."</p>

  <p>"Tamam. Ben önden giderim. Uğraşman gereken tuhaf etkiler olması ihtimaline karşılık, omzumu tut. Merlin, sen sondan geliyorsun ve aynı sebepten, Luke ile temasını koparmıyorsun. Tamam mı?"</p>

  <p>"Elbette," dedim. “Gidelim."</p>

  <p>Bizi bıraktı ve desenin başladığı yere gitti. Onu takip ettik</p>

  <p>İlk adımını atarken Luke’un eli babamın omzundaydı. Kısa süre sonra hepimiz Desen’in üzerindeydik ve o tanıdık mücadeleyi veriyorduk. Ama bu, kıvılcımlar yükselmeye başladığında geçmişteki Desen yürüyüşlerimden daha kolay geldi. Herhalde yol gösteren biri olduğundan.</p>

  <p>İlk Perde’yi aşmak için çabalarken, zihnime, iki yanına yaşlı kestane ağaçları dizilmiş cadde imgeleri doldu. O sırada kıvılcımlar çevremizde yükseldi ve Desen’in güçlerinin beni hırpaladığını, bedenime ve zihnime işlediğini hissettim. Okuldaki günlerimi hatırladım, atletizmdeki en büyük çabalarımı hatırladım. Direnç artmaya devam etti, biz de ona direndik.</p>

  <p>Ayaklarımı hareket ettirmek büyük çaba gerektirmeye başlamıştı ve -bir şekilde- çabanın hareketten daha önemli olduğunu fark ettim. Bir akım bedenimden geçerken saçlarımın yükselmeye başladığını hissettim. Yine de, ne Logrus’u yürürken karşılaştığım delirtici nitelik, ne de Amber Desen’inde hissettiğim düşmanca tavır vardı. Sanki bir zihnin içinde yürüyordum, bana karşı kötü hisleri olmayan bir zihin. Bir yayda çabalar, bir dönüş yaparken -neredeyse cesaretlendirme -diyebileceğim bir his oluştu. Direnç aynı ölçüde güçlüydü, kıvılcımlar bu noktada diğeriyle aynı ölçüde yüksekti, ama bir şekilde bu Desen’in bana farklı yaklaştığını biliyordum. Hatlar boyunca ilerledik. Döndük, yandık... İkinci Perde’yi delmek ağır çekimde bir dayanıklılık ve irade gösterisiydi. Bundan sonra bir süre yol kolaylaştı ve yaşamımın her ânından imgeler beni korkutmak ve teselli etmek için geldiler.</p>

  <p>Yürüdüm. Bir, iki... üç: On adım daha atsam, kazanma şansım olacağını hissettim. Dört... Terden sırılsıklam olmuştum.</p>

  <p>Beş. Direnç korkunçtu. Ayağımı bir santim oynatmak için yüz metre koşarken harcadığım çaba gerekiyordu. Ciğerlerim körük gibi çalışıyordu. Altı. Kıvılcımlar yüzüme ulaştı, gözlerimi seçti. Beni tamamen sardı. Sanki ölümsüz, mavi bir aleve dönüşmüştüm ve bir şekilde, mermer bir bloğu yakarak delip seçmem gerekiyordu. Yandım, yandım, ama taş değişmedi.</p>

  <p>Tüm sonsuzluğu bu şekilde harcayabilirdim. Belki de harcamıştım. Yedi. Ve imgeler gitti. Tüm anılar gitti. Kimliğim bile tatile çıktı. Saf iradeden bir şeye dönüşmüştüm. Bir eylemdim, dirence karşı çabalama eylemi. Sekiz... Artık bedenimi hissetmiyordum. Zaman yabancı bir kavramdı. Çabalama artık çabalama değildi, yanından buz dağlarının akıp geçtiği, temel bir hareket şekliydi. Dokuz. Artık yalnızca harekettim. Küçücük, devamlı...</p>

  <p>On.</p>

  <p>Bir rahatlama geldi. Merkezdeki sona yakın yine zorlaşacaktı, ama yürüyüşün kalanının zor olmayacağını biliyordum.</p>

  <p>Ağır, alçak bir müziğe benzeyen bir şey, ilerlerken, dönerken, zorla yürürken beni neşelendirdi. Son Perde’de benimleydi ve o son adımın orta noktasını aştığımda, “Karavan" gibi bir şeye dönüştü.</p>

  <p>Orada, merkezde, uzun süre sessiz kaldık ve derin derin nefes aldık. Tam olarak neyi başardığımdan emin değildim.</p>

  <p>Ama bir şekilde, artık babamı daha iyi tanıdığımı hissediyordum. Sis parçaları Desen’in üzerinde, vadide hâlâ süzülüyordu.</p>

  <p>"Kendimi daha güçlü hissediyorum," diye bildirdi Luke biraz sonra. “Evet, burayı koruyacağım. Zaman harcamak için iyi bir yolmuş gibi görünüyor."</p>

  <p>"Bu arada, Luke, bana getirdiğin mesaj neydi?' diye sordum.</p>

  <p>"Ah, 'Saraylar’dan ayrılman gerektiği,'" diye yanıtladı “ve 'işlerin tehlikeli olmaya başladığı.'"</p>

  <p>"Tehlike kısmını zaten biliyordum," dedim. “Ama henüz yapmam gereken şeyler var."</p>

  <p>Omuzlarını silkti. “Eh, mesaj bu," dedi. “Artık hiçbir yer güvenli değil gibi."</p>

  <p>"Burada henüz sorun olmaz," dedi Corwin. “Her iki Güç de buraya nasıl geleceğini ya da onunla ne yapacağını tam olarak bilmiyor. Amber’in Desen’inin soğurabilmesi için fazla güçlü ve Logrus onu nasıl yok edeceğini bilmiyor."</p>

  <p>"O zaman kulağa kolay geliyor."</p>

  <p>"Ama herhalde bir süre sonra ona karşı harekete geçecekler."</p>

  <p>"O zamana dek bekler ve izleriz. Tamam. Eğer o şeyler gelirse, ne şeklinde olurlar?"</p>

  <p>"Muhtemelen hayaletler -bizim gibi- onun hakkında daha fazla şey öğrenmeye, sınamaya çalışan hayaletler. O kılıcı kullanabiliyor musun?"</p>

  <p>"Tüm alçakgönüllülüğümle, evet. Eğer bu yeterli olmazsa, Sanatları da çalıştım."</p>

  <p>"Kanları ateş olsa da, çeliğe teslim olacaklardır. Artık, istiyorsan, Desen’in seni dışarı nakletmesini sağlayabilirsin. Biraz sonra sana katılıp silahların nerede depolandığını ve başka malzemeleri gösteririm. Küçük bir yolculuk yapmak ve bir süreliğine seni burada bırakmak istiyorum."</p>

  <p>"Elbette," dedi Luke. “Ya sen, Merle?"</p>

  <p>"Saraylar’a dönmem gerek. Annemle öğle yemeği randevum var ve sonra Swayhill’in cenazesine katılmalıyım."</p>

  <p>"Seni Saraylar’a kadar gönderemeyebilir," dedi Corwin.</p>

  <p>"Logrus’a çok yaklaşmış olur. Ama onunla bir anlaşmaya varırsınız. Dara nasıl?"</p>

  <p>"Uzun süredir onu birkaç dakikadan fazla göremiyorum," diye yanıt verdim. “Bana karşı hâlâ otoriter, küstah ve aşırı meraklı. Aynı zamanda, siyasi entrikalara ve Saraylar ile Amber arasında daha büyük ilişkilere karıştığı izlenimini edindim."</p>

  <p>Luke bir an için gözlerini kapattı ve kayboldu. Bir an sonra onu Polly Jackson’ın yanında gördüm. Kapıyı açtı, yolcu koltuğuna kaydı, eğildi ve içeride bir şeyle oynadı. Bir süre sonra uzaktan radyoda müzik sesi duydum.</p>

  <p>"Olası," dedi Corwin. "Onu hiç anlamadım, biliyor musun? Hayatımın garip bir döneminde birden belirdi, bana yalan söyledi, sevgili olduk, Amber’deki Desen’i yürüdü ve kayboldu. Tuhaf bir rüya gibiydi. Beni kullandığı açık. Yıllarca, bunun yalnızca Desen hakkında bilgi edinmek ve ona ulaşmak için olduğunu düşündüm. Ama son zamanlarda düşünmek için çok zamanım oldu ve artık durumun bu olduğundan emin değilim."</p>

  <p>"Ah," dedim. “Ne o zaman?"</p>

  <p>"Sen," diye yanıt verdi. “Düşündükçe, asıl istediğinin, oğlan ya da kız, bir Amber çocuğu doğurmak olduğuna inanıyorum."</p>

  <p>Üşüdüğümü hissettim. Varoluş sebebim böylesine hesaplı bir şey olabilir miydi? Hiç mi sevgi yoktu? Özel bir amaca hizmet etmek için kasıtlı olarak mı doğurulmuştum? Bu fikirden hiç hoşlanmamıştım. Hayaletçark’ın hissetmiş olması gerektiği gibi hissettim, hayal gücü ve zekanın dikkatle imal etmiş olduğu bir ürün, ancak bir Amberlinin düşünebileceği fikirleri sınamak için yapılmış. Ama o bana “baba" diyordu. Beni seviyor gibi görünüyordu. Tuhaftır, ben de ona karşı mantıksız bir sevgi beslemeye başlamıştım. Kısmen birbirimize, fark etmiş olduğumdan daha çok benzediğimiz için miydi?</p>

  <p>"Neden?" diye sordum. “Neden benim doğmam onun için bu kadar önemli olsun?"</p>

  <p>"Yalnızca, Desen’i yürüdükten sonra bir iblise dönüşürken söylediği şeyi hatırlıyorum. 'Amber,' demişti, 'yok edilecek.' Sonra yok olmuştu."</p>

  <p>Artık titriyordum. Bunun işaret ettiği şeyler o kadar huzursuz ediciydi ki, ağlamak, uyumak ya da sarhoş olmak istiyordum. Bir anlık ara için herhangi bir şey.</p>

  <p>"Sence benim varoluşum Amber’in yok edilmesi için uzun vadeli bir planın parçası olabilir mi?"</p>

  <p>"Belki," dedi. “Yanılıyor olabilirim, evlat. Çok yanılıyor olabilirim ve durum buysa, seni bu kadar üzdüğüm için özür dilerim. Diğer yandan, olasılıkları sana açıklamamam da yanlış olurdu."</p>

  <p>Şakaklarımı, alnımı, gözlerimi ovaladım.</p>

  <p>"Ne yapmalıyım?" dedim sonra. “Amber’in yok edilmesine yardım etmek istemiyorum."</p>

  <p>Beni bir an göğsüne bastırdı ve konuştu, “Ne olursan ol, sana ne yapılmış olursa olsun, eninde sonunda senin için bir seçim şansı olacak. Seni oluşturan parçalardan daha büyüksün, Merlin. Doğumuna, şimdiye kadarki hayatına neler katkıda bulunmuş olursa olsun, gözlerin, bir beynin ve bir dizi ahlaki değerin var. Kimsenin seni kandırmasına izin verme, benim bile. Ve zamanı geldiğinde, eğer gelirse, seçimin kendine ait olduğundan çok emin ol. O zaman, daha önce olan hiçbir şey önem taşımayacak."</p>

  <p>Sözcükleri, ne kadar genel olursa olsun, beni ruhumun çekildiği yerden geri getirdi.</p>

  <p>"Teşekkürler," dedim.</p>

  <p>Başını salladı. Sonra, “İlk dürtün bu konuyla ilgili olarak yüzleşme arzusu olsa da," dedi, “bunu tavsiye etmem. Annenin kuşkularını anlaması dışında hiçbir işe yaramaz. Daha dikkatli bir oyun oynamak ve ne öğrenebileceğini görmek daha sağduyulu olur."</p>

  <p>İçimi çektim.</p>

  <p>"Haklısın, elbette," dedim. “Kaçmama yardım etmek kadar bunu söylemek için de geldin, değil mi?"</p>

  <p>Gülümsedi.</p>

  <p>"Yalnızca önemli şeyler için endişelen," dedi. “Yine görüşeceğiz." Ve yok oldu.</p>

  <p>Aniden onu arabanın yanında, Luke ile konuşurken gördüm. Ben izlerken ona silahların nerede bulunduğunu gösterdi. Saraylar’da saatin kaç olduğunu merak ettim. Bir süre sonra, ikisi bana el salladı. Sonra Corwin Luke ile el sıkıştı, döndü ve sislerin içinde kayboldu. Radyonun “Lili Marlene"i çaldığını duyabiliyordum.</p>

  <p>Zihnimi, Desen’in beni Sawall Yolları’na nakletmesine yoğunlaştırdım. Bir anlık dönen siyahlık oldu. Açıldığı zaman hâlâ Desen’in merkezinde duruyordum. Bu sefer Suhuy’un şatosunu denedim. Yine, biletimi kesmeyi reddetti.</p>

  <p>"Beni ne kadar yakına gönderebilirsin?" diye sordum sonunda.</p>

  <p>Bir başka burgaç oldu, ama bu aydınlıktı. Beni siyah bir gökyüzünün altında, siyah bir denizin yanında, beyaz taştan yüksek bir çıkıntıya götürdü. Solgun alevden iki yarım daire beni paranteze alıyordu. Tamam, bununla yetinebilirdim. Ateş Kapısı’ndaydım, Saraylar’ın yakınında, Gölge’de bir yol-dönemecinde. Denize yüzümü döndüm ve saydım. Solumdaki on dördüncü pırıldayan kuleyi bulduğumda, o tarafa yürüdüm.</p>

  <p>Pembe bir gökyüzü altında, yıkılmış bir kulenin önüne çıktım. Ona doğru yürüdüğümde, içinde yeşil bir ırmak akan camsı bir mağaraya taşındım. Beni bir güz ormanından geçen patikaya nakleden atlama taşlarını buluncaya kadar ırmağın yanında yürüdüm. Yaprağını dökmeyen ağaçların içindeki bir yolun varlığını hissedinceye kadar, yaklaşık bir buçuk kilometre bu patikayı takip ettim. Bu beni bir dağ yamacına götürdü. Oradan üç yol ve iki tülsü beni annemle yemek yiyeceğim yere götürecekti. Gökyüzüne bakılırsa, giysi değiştirecek zamanım yoktu.</p>

  <p>Üstümdeki tozları silkelemek, giysilerimi düzeltmek ve saçlarımı taramak için kavşakta durdum. Koz Kartıyla uzanmaya kalksam, çağrımın kime ulaşacağını merak ettim. Luke’un kendisi mi, hayaleti mi, yoksa ikisi birden mi? Acaba hayaletler Koz Kartı Çağrısını alırlar mıydı? Ayrıca kendimi Amber’de neler olduğunu da merak ederken buldum. Ve Coral’ı, Nayda’yı düşündüm...</p>

  <p>Lanet olsun.</p>

  <p>Başka bir yerde olmak istiyordum. Çok uzaklarda olmak istiyordum. Desen’in Luke aracılığıyla gönderdiği uyarı etkili olmuştu. Corwin bana düşünecek çok şey vermişti ve bunları düzene koymak için zamanım yoktu. Burada, Saraylar’da sürmekte olan her neyse, karışmak istemiyordum. Annemle ilgili imalardan hoşlanmamıştım. Bir cenazeye katılmak istemiyordum. Bir şekilde, kendimi bilgilendirilmemiş hissediyordum.</p>

  <p>Biri benden bir şey istiyorsa -çok önemli bir şey- en azından durumu açıklamak ve işbirliği yapmamı istemek için zaman ayıracağını sanırdınız. Bunu yapan bir akrabaysa, kabul etmem çok olasıydı. İşbirliğimi sağlamak, eylemlerimi kontrol etmek için girişilen oyunlardan çok daha az riskliydi. Beni kontrol etmek isteyenlerden ve oynadıkları oyunlardan uzaklaşmak istiyordum.</p>

  <p>Dönüp Gölge’ye gidebilirdim, herhalde orada izimi kaybettirirdim. Amber’e dönebilir, Random’a bildiğim, şüphelendiğim her şeyi anlatabilirdim. O beni Saraylara karşı korurdu.</p>

  <p>Gölge Yeryüzü’ne dönebilir, yeni bir kimlik edinebilir, bilgisayar tasarımı işine geri dönebilirdim...</p>

  <p>Elbette o zaman neler olup bittiğini, eskiden neler olduğunu asla öğrenemezdim. Babamın gerçekte nerede olduğunu? Ona yalnızca Saraylar’dan ulaşabilmiştim, başka hiçbir yerden değil. Bu anlamda, yakınlardaydı. Ve buralarda ona yardım edecek başka hiç kimse yoktu.</p>

  <p>Yürüdüm ve sağa döndüm. Morlaşmakta olan bir gökyüzüne doğru ilerledim. Zamanında yetişecektim.</p>

  <p>Ve böylece, bir kez daha, Sawall Yolları’na geldim. Ön avlunun, kapının bulunduğu duvarına resmedilmiş kırmızı ve sarı yıldız patlamasından çıktım, Görünmez Merdiven’i indim ve uzun dakikalar boyunca büyük, merkezi çukura ve Kenar’ın ötesindeki siyah çalkantıya baktım. Kayan bir yıldız mor gökyüzünde ilerlerken sırtımı döndüm ve bakır işlemeli kapıya, oradan da ötesindeki alçak Sanat Labirenti’ne yöneldim.</p>

  <p>İçeride, çocukken o labirentte defalarca kaybolduğumu hatırladım. Sawall Evi çağlardır ciddi bir sanat koleksiyoncusu olmuştu ve koleksiyon o kadar büyüktü ki, insanın labirentlerinde kaybolabileceği çeşitli yollar ve çeşitli tüneller boyunca ilerlerken bir sonraki dönemeci dönmenizden önce makas değiştiren dev bir tren istasyonuna benzeyen muazzam bir sarmal vardı. Bir seferinde günler boyunca kaybolmuştum ve sonunda bir tahtaya çakılmış mavi ayakkabılar komposizyonu önünde ağlarken bulunmuştum. Şimdi, eski ve bazı yeni ucubelere bakarak ağır ağır yürüyordum. Aralarına çarpıcı ölçüde güzel parçalar karışmıştı, örneğin tek bir ateş opalinden oyulmuş gibi görünen dev bir vazo, uzak bir gölgeden gelmiş, anlamını ve işlevini aileden artık kimsenin hatırlayamayacağı bir dizi tuhaf mineli tablet gibi. Galerinin kısa yolunu tercih etmek yerine durup ikisini yeniden görmem gerekiyordu. Tabletleri özellikle severdim.</p>

  <p>Alev alev vazoya yaklaşıp bakarken, Gryll’in öğrettiği eski bir ezgiyi mırıldanıyordum. Küçük bir sürtünme sesi duyar gibi oldum, ama koridorun iki yanına baktığımda çevrede kimseyi göremedim. Vazonun neredeyse şehvetli kıvrımları dokunulmak için yalvarıyordu. Çocukken bunu yapmamın kaç defa yasaklandığını hatırlayabiliyordum. Sol elimi ağır ağır uzattım, üzerine koydum. Düşündüğümden daha sıcaktı. Elimi yanı boyunca kaydırdım. Donmuş bir alev gibiydi.</p>

  <p>"Selam," diye mırıldandım, paylaştığımız bir macerayı hatırlayarak. “Uzun zaman oldu..."</p>

  <p>"Merlin?" dedi küçük bir ses.</p>

  <p>Elimi hemen çektim. Sanki vazo konuşmuştu.</p>

  <p>"Evet," dedim sonra. “Evet."</p>

  <p>Sürtünme sesi yine duyuldu ve ateşin üzerindeki krem rengi açıklıkta bir gölge kıpırdandı.</p>

  <p>"Ss," dedi gölge, ayağa kalkarak.</p>

  <p>"Glait?" diye sordum.</p>

  <p>"Evetss."</p>

  <p>"Olamaz. Yıllar önce öldün."</p>

  <p>"Ölü değil. Uyuyordumss."</p>

  <p>"Seni çocukluğumdan beri görmedim. Yaralanmıştın. Ortadan kayboldun. Öldüğünü düşünmüştüm."</p>

  <p>"Uyuyordumss. İyileşmek için uyuyordumss. Unutmak içinss. Kendimi yenilemek içinss."</p>

  <p>Kolumu uzattım. Uzun tüylü yılanın başı yükseldi, uzandı, önkoluma dokundu ve tırmanarak sarıldı.</p>

  <p>"Kesinlikle çok zarif bir yatak odan var."</p>

  <p>"O ssürahinin en ssevdiklerinden olduğunu biliyordumss. Yeterince çok beklerssem, yine gelip onu issleyeceğini biliyordumss. Ve anlayıp, sseni sselamlamak için tüm ihtişamımla kalkacaktım. Tarınm, büyümüşssün!"</p>

  <p>"Sen aynı görünüyorssun. Belki biraz daha zayıf..."</p>

  <p>Hafifçe başını okşadım.</p>

  <p>"Hâlâ bizimle olduğunu bilmek güzel. Şerefli bir aile hayaleti gibi. Sen, Gryll ve Kergma çocukluğumu olabileceğinden daha iyi bir şey yaptınız."</p>

  <p>Başını yükseğe kaldırdı, burnuyla yanağımı okşadı.</p>

  <p>"Sseni yine görmek soğuk kanımı ıssıtıyor, ssevgili oğlumss. Çok uzaklara mı gittinss?"</p>

  <p>"Evet. Çok."</p>

  <p>"Bir gece fare yeriss ve bir ateşin yanında uzanırıss. Ssen bana bir tabak ssüt ıssıtırssın ve Ssawall Yolları’ndan ayrıldığından beri yaşadığın maceraları anlatırssm. Gryll için ilikli kemikler buluruss, hâlâ buralardayssa."</p>

  <p>"Bugünlerde Suhuy dayıma hizmet ediyor gibi. Kergma’dan ne haber?"</p>

  <p>"Bilmiyorum. Çok ussun zaman olduss."</p>

  <p>Onu ısıtmak için sarıldım.</p>

  <p>"Büyük uykun içinde, beni selamlamak için burada beklediğin için teşekkürler."</p>

  <p>"Dosstça bir sselamdan daha fasslassı içinss."</p>

  <p>"Daha fazla mı? O zaman ne, Glait? Nedir?"</p>

  <p>"Gössterecek bir şey. Bu tarafa yürü."</p>

  <p>Başıyla işaret etti. O tarafa yürüdüm. Koridorların genişlediği yere. Zaman zaman çıkardığı zar zor duyulan mırıltıyla kolumda titreştiğini hissedebiliyordum.</p>

  <p>Aniden katılaştı, başı yükseldi ve hafifçe sallandı.</p>

  <p>"Ne oldu?" diye sordum.</p>

  <p>"Ffare," dedi. “Yakında ffare var. Avlanmaya gitmeliyimss -ssana gössterdikten ssonra- o şşeyi. Kahvaltıss..."</p>

  <p>"Önce yemek yemek istersen beklerim."</p>

  <p>"Hayır, Merlin. Sseni buraya getiren her ne isse, ona geç kalmamalıssın. Havada gerilim var. Daha ssonra -ffareyle- ssiyafet çekerimss.."</p>

  <p>Galerinin geniş, yüksek, gökyüzüyle aydınlanan bir kesimine geldik. Dört büyük metal heykel. Daha çok bronz ve bakır- çevremizde asimetrik bir düzenleme içinde duruyordu.</p>

  <p>"İleri," dedi Glait. “Burada değil."</p>

  <p>Bir sonraki köşede sağa döndüm ve ilerledim. Kısa süre sonra, bir başka sergiye geldik -bu metal bir ormana benziyordu.</p>

  <p>"Yavaşla şimdi. Yavaş, sevgili ibliss çocuk."</p>

  <p>Durdum ve ağaçları inceledim, parlak, karanlık, ışıltılı, donuk. Demir, alüminyum, pirinç, oldukça etkileyiciydi. Aynı zamanda, yıllar önce buradan son geçtiğimde var olmayan bir sergiydi. Elbette, bunda tuhaf bir şey yoktu. Geçtiğim başka alanlarda da değişiklikler olmuştu.</p>

  <p>"Şimdi. Burada. İçeri gir. Geri dön."</p>

  <p>Ormana girdim.</p>

  <p>"Ssağa dön. Yükssek olan."</p>

  <p>Sağımdaki en yüksek ağacın kıvrımlı gövdesine geldiğimde durdum.</p>

  <p>"Bu mu?"</p>

  <p>"Evet. Ona çık -yukarı- lütfenss."</p>

  <p>"Tırmanmamı mı istiyorsun?"</p>

  <p>"Evetss."</p>

  <p>"Tamam."</p>

  <p>Stilize bir ağaç hakkında iyi bir şey vardır -ya da en azından, bu stilize ağaç hakkında- sarmal şeklindeydi, şişkindi ve başta fark edildiğinden daha iyi el ve ayak dayanakları sağlayacak şekilde bükülmüştü. Tutundum, kendimi yukarı ektim, ayağım için bir yer buldum, yine çektim, ittim.</p>

  <p>Yükseğe. Daha da yükseğe. Yerden, belki üç metre yüksekteyken durdum.</p>

  <p>"Ah, şimdi ne yapacağım?" diye sordum.</p>

  <p>"Daha yüksseğe tırman."</p>

  <p>"Neden?"</p>

  <p>"Birass ssonra. Birass ssonra. Anlayacakssın."</p>

  <p>Kendimi otuz santim daha çektim ve sonra onu hissettim.</p>

  <p>Bir karıncalanmadan çok basınç gibiydi. Bazen, tehlikeli bir yere gidiyorsa, yalnızca bir karıncalanma hissederim.</p>

  <p>"Burada bir yol var," dedim.</p>

  <p>"Evetss. Bir gölgeusstassı açtığında mavi ağacın dallarından birine dolanmıştım. Ssonra onu öldürdümss."</p>

  <p>"Çok önemli bir yere açılıyor olmalı."</p>

  <p>"Ssanırım. Ben iyi bir yargıç değilim. İnssan işleri hakkında."</p>

  <p>"İçinden geçtin mi?"</p>

  <p>"Evetss."</p>

  <p>"Güvenli mi?"</p>

  <p>"Evetss."</p>

  <p>"Tamam."</p>

  <p>Daha yükseğe tumandım, iki ayağımı aynı hizaya getirinceye kadar yolun gücüne direndim. Sonra çekişe teslim oldum ve kapıdan geçirilmeme izin verdim.</p>

  <p>Yüzeyin düzensiz olması olasılığına karşı iki elimi uzattım Ama düzenliydi. Zemin siyah, gümüş rengi, gri ve beyaz taşlarla döşenmişti. Sağda geometrik bir desen, solda Kaos Çukuru’nun resmi vardı.</p>

  <p>Ama gözlerim yalnızca bir anlığına aşağı yöneldi.</p>

  <p>"Ulu tarınm!" dedim.</p>

  <p>"Haklı mıymışım? Önemli miss?" dedi Glait.</p>

  <p>"Çok önemli," diye yanıt verdim.</p>
</body>
</html>
