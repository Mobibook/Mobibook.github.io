<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 10</b></span></h2>

  <p>Böylece at sürdük. Bir şehir sokağında, korna sesleri arasında altı adım, kara yolumuzun kenarında patinaj izleri, yumuşak yeşil bir denizin kenarında, siyah bir kumsalda sekiz yüz metre, solumuzda kıpırdanan palmiyeler; kararmış bir kar tarlası; taştan bir köprünün altında, yolumuz ölü, kararmış bir ırmak yatağı; sonra bir ova; sonra yine orman ve Kaplan hiç ürkmedi, Dalt çizmeli ayağını savurup bir arabanın ön camını kırdığı, bir anteni büktüğü zaman bile.</p>

  <p>Yol genişlemeye devam etti, üzerine ilk çıktığım zamana göre neredeyse iki kat genişti. Artık içinde daha fazla çıplak ağaç vardı, yolun bir iki metre ötesindeki aydınlık arkadaşlarının negatifleri gibi görünüyorlardı. Aydınlıktaki ağaçların yaprakları ve dalları düzenli olarak kıpırdanıyordu, ama hiç rüzgar hissetmiyorduk. Seslerde -bizim seslerimiz, atların toynakları- bir şekilde suskundu. Öğle ortası da olsa gece yarısı da defalarca dışına yaptığımız kısa gezintilere rağmen- yolumuz, birkaç adım önümüzde daimi, dalgalı bir alaca karanlık havası kazanmıştı. Kararmış ağaçlara ölü görünüşlü kuşlar tünemişti, ama bazen kıpırdıyor gibiydiler ve ara sıra kulağımıza gelen gaklama sesleri onlara ait olabilirdi.</p>

  <p>Bir seferinde, sağımızda bir yangın belirdi; bir başkasında, solumuzdaki bir buzulun eteklerinden geçtik. Yolumuz genişlemeye devam ediyordu. Corwin’in tasvir ettiği, savaş zamanının 'Büyük Kara Yol’una hiç benzemiyordu, ama hepimizin yan yana at sürmesine yetecek kadar genişti.</p>

  <p>"Luke," dedim bir süre sonra.</p>

  <p>"Evet?" diye yanıt verdi solumdan. Nayda şimdi sağımda at sürüyordu ve Dalt da onun sağındaydı. “Ne oldu?"</p>

  <p>"Ben kral olmak istemiyorum."</p>

  <p>"Ben de," dedi. “Seni ne kadar zorluyorlar?"</p>

  <p>"Korkarım dönersem beni yakalayıp tahta oturtacaklar. Önümdeki herkes aniden öldü. Planları beni tahta dikmek, Coral’la evlendirmek-"</p>

  <p>"Hı hı," dedi “ve bu konuda iki sorum var. İlki, işe yarar mı?"</p>

  <p>"Logrus yarayacağını düşünüyor, en azından bir süreliğine ki politika da böyle bir şey, zaten."</p>

  <p>"İkincisi," dedi, “eğer o yer hakkında, benim Kashfa hakkında hissettiğim gibi hissediyorsan, elinden geliyorsa cehennemin dibine gitmesine izin vermeyeceksin. Senin kişisel olarak bedbaht olman pahasına. Ama tahtı istemiyorsun, bu yüzden alternatif bir çare düşünmüş olmalısın. Nedir?"</p>

  <p>Yok aniden sola dönüp, yamaç yukarı yönelirken başımı salladım. Küçük ve karanlık bir şey yolumuzdan kaçtı.</p>

  <p>"Bir düşüncem var. Tam bir fikir bile değil," dedim “ve onu babamla tartışmak istiyorum."</p>

  <p>"Zor iş," dedi. “Hayatta olduğundan emin misin?"</p>

  <p>"Kısa süre önce onunla konuştum. Kısa bir sohbet. Bir yerlerde tutsak edilmiş. Kesin olarak bildiğim tek şey Saraylar’ın yakınlarında olduğu. Çünkü ona Koz Kartıyla yalnızca oradan ulaşabiliyorum."</p>

  <p>"Bana bu iletişimi anlat," dedi.</p>

  <p>Ben de anlattım, siyah kuş dahil her şeyi.</p>

  <p>"Onu kurtarmak zor olacak gibi," dedi. “Ve arkasında annen olduğunu düşünüyorsun, öyle mi?"</p>

  <p>"Evet."</p>

  <p>"Annesiyle sorun yaşayan yalnız benim sanıyordum. Ama seninkinin benimkini eğittiği düşünülünce mantıklı geliyor."</p>

  <p>"Nasıl oldu da biz bu kadar normal çıktık?" dedim.</p>

  <p>Birkaç saniye bana baktı, sonra kahkahaya boğuldu.</p>

  <p>"Eh, ama kendimi normal hissediyorum," dedim.</p>

  <p>"Elbette," dedi o zaman çabucak “ve önemli olan da bu. Söylesene, güçlere açıkça karşı çıkman gerekirse, Dara’yı alt edebileceğini düşünüyor musun?"</p>

  <p>"Bilmek güç," dedim. “Çubuklu sayesinde eskiye göre daha güçlüyüm. Ama onun çok iyi olduğunu düşünmeye başlıyorum."</p>

  <p>"Çubuklu da ne?"</p>

  <p>Ona o hikayeyi de anlattım.</p>

  <p>"Demek kilisede Jurt ile savaşırken onun için o kadar hızlıydın?" dedi.</p>

  <p>"Bu doğru."</p>

  <p>"Bir bakalım."</p>

  <p>Yüzüğü çıkarmaya çalıştım, ama parmak boğumumdan geçmedi. Bu yüzden elimi uzatmakla yetindim. Luke uzandı.</p>

  <p>Parmakları yüzüğün birkaç santim üzerinde durdu.</p>

  <p>"Beni uzak tutuyor, Merle. Koruyucu küçük şeytan."</p>

  <p>"Lanet olsun," dedim, “boş yere şekil değiştiren olmadım."</p>

  <p>Yüzüğü tuttum, aniden parmağımı daralttım ve yüzüğü çıkardım. “Al."</p>

  <p>Biz sıçrayarak ilerlerken yüzüğü sol avcımda tuttu ve kısık gözlerle inceledi. Aniden başını döndü. O şeyden uzaklaşma semptomları mı? Kendimi dik durmaya zorladım, nefesimi düzenledim, belli etmemeye çalıştım.</p>

  <p>"Ağır," dedi Luke sonunda. “Onun gücünü hissedebiliyorum. Başka şeyleri de. Ama beni içeri bırakmıyor."</p>

  <p>Uzandım, elini çekti.</p>

  <p>"Onu çevremizdeki havada hissedebiliyorum," dedi. “Merle, bu şey onu takan herkesi büyülüyor."</p>

  <p>Omuzlarımı silktim.</p>

  <p>"Evet," dedim. “Fakat büyüsü iyi huylu. Bana zarar verecek hiçbir şey yapmadı ve birkaç kez faydası oldu."</p>

  <p>"Ama bu kadar tuhaf bir şekilde eline geçen bir şeye güvenebilir misin? Neredeyse hileyle, seni bu konuda uyarmaya kalkınca Frakir’i terk etmene yol açtı ve tek bildiğin onu taktığından beri davranışlarını etkiliyor olabileceği."</p>

  <p>"Başta biraz kafamın karıştığını itiraf ediyorum," dedim, "ama çektiği enerji seviyelerine alışma dönemi olduğunu düşünüyorum. Bir süre önce normale döndüm."</p>

  <p>"Nasıl emin olabilirsin? Belki beynini yıkamıştır."</p>

  <p>"Sana beyni yıkanmış gibi mi görünüyorum?"</p>

  <p>"Hayır. Yalnızca ben olsam, bu kadar şüphe uyandırıcı özellikleri olan bir şeye güvenmezdim, demeye çalışıyorum."</p>

  <p>"Anladım," dedim, elimi uzatarak. “Ama şimdiye dek faydaları varsayımsal tehlikelerinden fazlaydı. Uyarıyı aldım say. Riski kabul ediyorum."</p>

  <p>Yüzüğü uzattı.</p>

  <p>"Tuhaf davranmana sebep olursa kafana vururum ve yüzüğü çıkarırım."</p>

  <p>"Yeterince açık," dedim, yüzüğü hemen parmağıma geçirerek. O anda, kontrol hatları yeniden kurulurken tüm bedenimde bir enerji kabarması hissettim.</p>

  <p>"Bilgiyi annenden zorla alabileceğinden emin değilsen," dedi Luke, “Corwin’i nasıl bulup kurtaracaksın?"</p>

  <p>"Bazı fikirler kendiliğinden ortaya çıkıyor," dedim. “En kolay yolu kapıya tekme yöntemi olur. Yani çubuklunun tüm kanallarını açarım ve yeni bir Koz Kartı iletişimi denerim. Bir açıklık bulur bulmaz tüm gücümle saldırırım, beni durdurmaya çalışan her tür büyüyü engellerim ve yakarım."</p>

  <p>"Tehlikeli olabilir gibi geliyor."</p>

  <p>"Bunu yapmak için tehlikeli olmayacak yol aklıma gelmiyor."</p>

  <p>"O zaman neden denemedin?"</p>

  <p>"Aklıma yeni geldi ve o zamandan bu yana fırsatım olmadı."</p>

  <p>"Nasıl yaparsan yap, yardıma ihtiyacın olacak," dedi. “Beni de hesaba kat."</p>

  <p>"Teşekkürler, Luke. Ben-"</p>

  <p>"Şimdi, şu krallık meselesi hakkında," dedi. “Tahta çıkmayı reddedersen ne olur? Sırada kim var?"</p>

  <p>"Sawall Evi’ne geldiğinde işler biraz karışıyor," dedim. “Aslında Ev’imizde ilk hak Mandor’un. Ama yıllar önce sırasından feragat etti."</p>

  <p>"Neden?"</p>

  <p>"Sanırım hükmetmeye uygun olmadığını söyledi."</p>

  <p>"Alınma, Merle. Ama aranızda bu işe en uygun o gibi görünüyor. “</p>

  <p>"Ah, kuşkusuz," diye karşılık verdim. “Ama Evlerin çoğunda onun gibi biri vardır. Evin bir ismen lideri vardır, bir de gerçek lideri, bir tane gösteriş için, bir tane entrika için. Mandor sahne arkasındaki iklimden daha çok hoşlanıyor."</p>

  <p>"Sizin Ev’de iki tane varmış gibi görünüyor," dedi.</p>

  <p>"Bu konuda emin değilim," dedim. “Dara’nın babasının Evinde -Helgram- ya da annesinkinde -Hendrake- ne konumda olduğunu bilmiyorum. Ama bir sonraki kral oradan çıkacaksa, Sawall Evi’ndeki güç mücadelesine katılmaya değer. Yine de, Mandor hakkında ne kadar çok şey öğrenirsem, böyle bir mücadele o kadar ürkütücü geliyor. İşbirliği yaptıklarını tahmin ediyorum."</p>

  <p>"Sırada senin olduğunu anlıyorum, sonra da Jurt."</p>

  <p>"Aslında benden sonra kardeşim Despil var. Jurt Despil’in muhtemelen onun için çekileceğini söyledi, ama bence o kendi kuruntusu. Ben çekileceğinden o kadar emin değilim. Her durumda, Jurt artık ilgilenmediğini söylüyor."</p>

  <p>"Ha! Bence yalnızca farklı bir yaklaşım deniyor. Onu her seferinde yendin ve şimdi seninle arasını düzeltmeye çalışıyor. Umarım o çubuklu arkanı koruyordun"</p>

  <p>"Bilmiyorum," dedim. “Ona inanmak isterim. Ama bunun kolay olmamasını sağlamak için çok zaman harcadı."</p>

  <p>"Diyelim ki hepiniz reddettiniz. Sırada kim var?"</p>

  <p>"Emin değilim," dedim, “ama sanırım o zaman Hendrakelere geçer."</p>

  <p>"Lanet olsun," dedi Luke. “Amber kadar çarpık bir yer, değil mi?"</p>

  <p>"Aslında ikisi de çarpık değil. İpleri tutmayı öğreninceye kadar biraz karmaşık yalnızca."</p>

  <p>"Bak ne diyeceğim. Ben dinleyeyim, sen şimdiye dek anlatmadığın her şeyi anlat, olmaz mı?"</p>

  <p>"Güzel fikir."</p>

  <p>Böylece uzun zaman konuştum, yemek ve su çağırmak için ara verdim. İki kez durduk ve bu sürede ne kadar yorulduğumu fark ettim. Luke’a anlatırken, aklıma yine bütün bunları Random’a da aktarmam gerektiği geldi. Ama iletişime geçersem ve anlatmayı denersem, Amber’e dönmemi emredeceğinden emindim. Ve rakibi olmama ramak kalmış olmasına rağmen, kralın doğrudan verdiği bir emre itaatsizlik edemezdim.</p>

  <p>"Yaklaşıyoruz," diye bildirdi Nayda bir süre sonra ve yolumuzun, neredeyse kızın tasvir ettiği biçimde, daha da genişlemiş olduğunu fark ettim. Sistemime bir miktar enerji çektim, sindirdim ve ilerlemeye devam ettim.</p>

  <p>Kısa süre sonra Nayda, “Çok daha yaklaştık," dedi.</p>

  <p>"Köşe başında gibi mi?" diye sordu Luke.</p>

  <p>"Olabilir," diye yanıt verdi Nayda. “Coral’ın bulunduğu durum yüzünden daha kesin söyleyemiyorum."</p>

  <p>Ama bir süre sonra uzaktan bağrışmalar duyduk.</p>

  <p>Luke dizginleri çekti.</p>

  <p>"Kule hakkında bir şeyler," dedi.</p>

  <p>Nayda başını salladı.</p>

  <p>"Ona yönelmiş ve içeride mi saklanıyorlar, yoksa kendilerini mi savunuyorlar?"</p>

  <p>"Hepsi," dedi Nayda. “Şimdi anlıyorum. Onu kaçıranlar takip edilmiş ve sığınacak bir yere yönelmişler. Oraya ulaşmışlar ve şimdi oradalar."</p>

  <p>"Nasıl bu kadar kesin konuşabiliyorsun?"</p>

  <p>Bana hızlı bir bakış fırlattı. <i>Ty’iga</i> güçleri dışında bir açıklama istediğini anladım.</p>

  <p>"Çubukluyu kullanıyordum," dedim, “belki ona daha açık bir görüş sağlayabilirim, diye."</p>

  <p>"Güzel," dedi Luke. “Neyle karşı karşıya olduğumuzu anlayabilmemiz için biraz daha güçlendirebilir misin?"</p>

  <p>"Deneyebilirim," derken, gözlerimi sorarak Nayda’ya doğru kıstım. Çok hafif bir baş sallamayla karşılık verdi.</p>

  <p>Bunu nasıl yapacağımdan emin değildim, bu yüzden, bir süre önce içime çektiğim kadar enerjiyi ona akıttım.</p>

  <p>"Evet," dedi biraz sonra, “Coral ve onu kaçıranlar -altı taneler, sanırım- yakındaki kuleye sığınmışlar. Saldırı altındalar."</p>

  <p>"Saldıranlar kaç kişi?" diye sordu Luke.</p>

  <p>"Az," dedi. “Oldukça az. Sana sayı veremem."</p>

  <p>"Gidip bakalım," dedi Luke ve önden ilerledi. Dalt arkasındaydı.</p>

  <p>"Üç ya da dört," diye fısıldadı Nayda bana, “ama hepsi Desen hayaleti. Muhtemelen evden bu kadar uzakta, Kara Yol’un üzerinde ancak bu kadarını besleyebiliyor."</p>

  <p>"Of," dedim. “Bu işi zorlaştırıyor."</p>

  <p>"Nasıl?"</p>

  <p>"İki yanda da akrabalarım var demek."</p>

  <p>"Aynı zamanda, Amber’in hayaletleri ve Saraylar’ın iblisleri yalnızca ajan, demek, ve bu aslında Logrus ile Desen arasında bir mücadele."</p>

  <p>"Lanet olsun! Elbette!" dedim. “Kolayca böyle bir şeye dönüşebilir. Luke’u neyin içine girmek üzere olduğumuz konusunda uyarmak zorunda kalacağım."</p>

  <p>"Yapamazsın! Benim ne olduğumu açıklamadan yapamazsın!"</p>

  <p>"Ona benim öğrendiğimi söyleyeceğim. Aniden yeni bir büyü bulduğumu."</p>

  <p>"Ama sonra ne olacak? Hangi taraftasın? Ne yapacağız?"</p>

  <p>"Hiçbir tarafta değilim," dedim. “Tek başınayız ve ikisine de karşıyız."</p>

  <p>"Sen delisin! Saklanabileceğin hiçbir yer yok, Merle! Güçler, evreni aralarında paylaşmışlar!"</p>

  <p>"Luke!" diye bağırdım. “İleriyi araştırdım, saldırganların Desen hayaletleri olduğunu öğrendim!"</p>

  <p>"Deme!" dedi. “Sence taraf tutmalı mıyız? Muhtemelen Desen’in Coral’ı evine götürmesi, Saraylar’ın ele geçirmesinden daha iyi. Sen ne dersin?"</p>

  <p>"O şekilde kullanılmamalı," dedim. “Onu ikisinden de uzaklaştıralım."</p>

  <p>"Duygularına katılıyorum," dedi. “Ama ya başarılı olursak?Bir meteorun bana çarpmasını, ya da en yakın okyanusun dibine nakledilmeyi istemiyorum."</p>

  <p>"Anlayabildiğim kadarıyla, çubuklu gücünü Desen’den ya da Logrus’tan almıyor. Kaynakları Gölge’nin her yerine dağılmış."</p>

  <p>"Ee? Değil ikisiyle, bir tanesiyle bile başa çıkamayacağından eminim."</p>

  <p>"Hayır, ama onu kaçmak için kullanabilirim. Bizi takip etmeye kalkarlarsa birbirlerinin ayaklarına dolanırlar."</p>

  <p>"Ama sonunda bizi bulurlar, değil mi?"</p>

  <p>"Belki, belki de değil," dedim. “Bazı fikirlerim var, ama zamanımız daralıyor."</p>

  <p>"Dalt, bunları dinledin mi?" diye sordu Luke.</p>

  <p>"Dinledim," diye yanıtladı Dalt.</p>

  <p>"Gitmek istersen, şimdi git."</p>

  <p>"Ve Tekboynuz’un kuyruğunu bükme fırsatını kaçırayım, öyle mi?" dedi. “Devam et!"</p>

  <p>Devam ettik ve biz hızla yaklaşırken bağrışmalar yükseldi.</p>

  <p>Ama içinde belli bir zamansızlık hissi vardı -sesler boğuktu ve ortalık loştu- sanki hep burada at binmiştik ve hep böyle sürecektik. Sonra bir dönemeci dolandık ve uzakta kulenin tepesini gördüm, daha fazla bağrışma duydum. Bir sonraki dönemece yaklaşırken yavaşladık, daha ihtiyatlı ilerlemeye başladık, küçük, kara fidanlardan bir kümenin arasından geçtik.</p>

  <p>Sonunda durduk, atlarımızdan indik, yürüyerek devam ettik. Son dalların oluşturduğu perdeyi kenara ittik ve hafif bir yamaçtan aşağı, kararmış, kumlu bir düzlüğün ötesindeki üç katlı, ince pencereli ve dar bir giriş kapısı olan gri kuleyi gördük. Dibindeki tabloyu anlayabilmemiz zaman aldı.</p>

  <p>Kulenin girişinin iki yanında iblis şeklinde iki kişi vardı. Silahlıydılar ve dikkatleri önlerinde, kumların üzerinde devam eden çekişmeye çevrilmiş gibiydi. Bu küçük arenanın uzak ucunda, iki yanda tanıdık şekiller duruyordu: Benedict ifadesiz bir yüzle çenesini sıvazlıyordu; Eric çömelmiş, gülümsüyordu; Caine düşünmeden bir hançeri elden ele geçiriyordu ve yüzünde alaylı bir ifade vardı. Birden kulenin tepesinden boynuzlu iki iblisin öne eğildiğini, bakışlarının Amber hayaletleri üzerinde olduğunu fark ettim.</p>

  <p>Çemberin ortasında Gerard, Hendrake’in kendi boyunda, ama daha enli, iblis suratlı oğullarından birinin karşısındaydı. Chinaway’in kendisi gibi görünüyordu, kendi öldürdüğü iki yüz kişinin kafataslarından oluşan bir koleksiyonu olduğu söylenirdi. Gerard’ın bin kadar parçadan oluşan kupa, bira bardağı, içki boynuzu koleksiyonunu tercih ederdim, ama hayaletin bir İngiliz sokağında yürüyecek, seni ağaç âşığı, eğer ne demek istediğimi anlıyorsanız.</p>

  <p>İkisi de bele kadar soyunmuştu ve çevrelerindeki kumların karışıklığına bakılırsa mücadele bir süredir devam etmekteydi.</p>

  <p>Chinaway Gerard’a çelme takmaya çalıştı, Gerard arkasına dolanırken onun kolunu ve başını yakaladı ve yana devirdi. İblis lordu ayaklarının üzerine düştü ve hemen kollarını uzatarak, elleri önünde kıvrımlı bir desen çizerek atıldı. Gerard hazır durumda beklemekle yetindi. Chinaway uzun tırnaklı parmaklarını Gerard’ın gözlerine doğru savurdu ve kaburgalarının üzerine bir darbe indirdi. Gerard onun omzunu yakaladı, Chinaway düşerken kalçasının çevresinden kavradı.</p>

  <p>"Bekleyelim," dedi Dalt yumuşak sesle. “İzlemek istiyorum."</p>

  <p>Luke ve ben başlarımızı salladık. Gerard Chinaway’in kafasını yakaladı, Chinaway diğer kolunu Gerard’ın beline sardı.</p>

  <p>Öylece durdular, biri beyaz ve pürüzsüz, diğeri kırmızı ve pullu, derilerinin altında kasları şişiyordu. Ciğerleri körük gibi çalışıyordu.</p>

  <p>"Bu iş uzamış gibi görünüyor," diye fısıldadı Luke “ve şampiyona karşı şampiyon çıkararak çözmeye karar vermişler."</p>

  <p>"Öyle görünüyor," dedim.</p>

  <p>"O zaman Coral içeride olmalı. Sen ne dersin?"</p>

  <p>"Bir dakika bekle."</p>

  <p>Yapıyı hızla araştırdım, içeride iki kişi buldum. Sonra başımı salladım.</p>

  <p>"O ve tek bir nöbetçi, bence."</p>

  <p>Gerard ve Chinaway hâlâ heykel gibi duruyorlardı.</p>

  <p>"Coral’ı almak için en iyi zaman bu olabilir," dedi Luke, "herkes dövüşü izlerken."</p>

  <p>"Muhtemelen haklısın," dedim ona. "Bakalım kendimi görünmez kılabiliyor muyum? Bu işleri kolaylaştırır."</p>

  <p>"Tamam," dedi çeyrek dakika sonra. “Her ne yaptıysan, işe yaradı. Yok oldun."</p>

  <p>"Gerçekten de öyle," dedim. “Birazdan dönerim."</p>

  <p>"Onu nasıl çıkaracaksın?"</p>

  <p>"Buna onu bulduktan sonra karar vereceğim. Siz hazır olun."</p>

  <p>Kumları bozmamaya dikkat ederek ağır ağır hareket ettim.</p>

  <p>Çemberin kenarından dolandım, Caine’in arkasından geçtim.</p>

  <p>Ses çıkarmadan, devamlı çevremi kontrol ederek kulenin kapısına yaklaştım. Gerard ve Chinaway hâlâ az önceki gibi duruyorlardı. Kilitlenmiş ve birbirlerine muazzam basınçlar uygulayarak.</p>

  <p>Nöbetçilerin arasından geçtim, kulenin loş içine girdim.</p>

  <p>Çıplak toprak zemini olan tek bir yuvarlak odadan oluşuyordu. Her yarık pencerenin altında taştan kaideler vardı. Bir merdiven, tavandaki bir delikten ikinci kata çıkıyordu. Coral solumda, bir battaniyenin üzerinde yatıyordu; sözde onu koruyan kişi kaidenin üzerine çıkmış, en yakındaki pencereden dışarıdaki kavgayı izliyordu.</p>

  <p>Yaklaştım, diz çöktüm, Coral’ın sol bileğini tuttum, nabzını kontrol ettim. Güçlü ve düzenliydi. Ama onu uyandırmamaya karar verdim. Bunun yerine onu battaniyeye sardım, kollarıma alıp kalktım.</p>

  <p>Görünmezlik büyümü ona uzatmayı denemek üzereyken penceredeki nöbetçi döndü. Kızı kaldırırken ses çıkarmış olmalıydım.</p>

  <p>Nöbetçi bir an tutsağın altında süzülmesine baktı. Sonra alarm verecek gibi ağzını açtı. Bana, sinir sistemini yüzüğümden bir akımla şok etmek dışında pek az seçenek bıraktı.</p>

  <p>Ne yazık ki, o kaideden yere düşerken silahları takırdadı.</p>

  <p>Yukarıdan hemen bir bağırtı geldi, ardından hızlı hareket gürültüleri duyuldu.</p>

  <p>Dönüp kapıya seğirttim. Kapının darlığı yüzünden yavaşlayıp dönmek zorunda kaldım. Baygın bir Coral süzülerek geçince dışarıdaki nöbetçilerin ne düşüneceğini bilmiyordum, ancak içeride kısılı kalmak da istemiyordum. İleriye baktığım zaman Gerard ve Chinaway’in aynı pozisyonda durduklarını gördüm. Ama biraz sonra, ben bedenimi çevirip ilk adımımı atarken Gerard’dan ani, keskin bir kıvırma hareket geldi ve ardından bir sopanın kırılması gibi bir ses çıktı.</p>

  <p>Gerard kollarını indirdi ve doğruldu. Chinaway’in bedeni, boynu doğal olmayan bir açı yaparak yanında yere düştü. Eric ve Caine alkışladı. Kapının yanındaki iki nöbetçi öne ilerledi.</p>

  <p>Arkamda, içeride, odanın karşı tarafında merdiven takırdadı.</p>

  <p>O taraftan bir bağırma duydum.</p>

  <p>İki adım daha attım, döndüm ve sola yöneldim. Dışarıdaki nöbetçiler düşen arkadaşlarına doğru koşuyordu. Yarım düzine adım daha ve takipçilerim kuleden çıkarken, arkamdan bağrışmalar duyuldu ve ölüm çemberinden de insan bağırtıları geldi.</p>

  <p>Yükümle, koşarak onlardan kaçamayacağımı biliyordum ve bu konuda konsantre olmuş motor eylemlerim büyü yapmaya odaklanmamı engelliyordu.</p>

  <p>Bu yüzden dizlerimin üzerine, çöktüm, Coral’ı önümde yere bıraktım, ayağa kalkmadan döndüm, sol yumruğumu uzattım, zihnimi yüzüğün derinliklerine daldırdım, şimdi birkaç adım ötede olan ve silahlarını kesip parçalamak üzere hazırlayan Hendrake komandolarını durdurmak için aşırı yöntemler çağırdım.</p>

  <p>...Ve sonra ikisi birden alev aldı. Sanırım çığlık attılar, ama o sırada çok fazla gürültü vardı. İki adım daha belki ve kararmış ve titreyerek önümde yere düştüler. Elim, bunu yapan güçlere bu kadar yakın olmaktan dolayı titriyordu ve biraz önceki dövüşün olduğu kumlu yere ve oradan her ne gelebilecekse ona dönerken, düşünmeye ya da hissetmeye zamanım bile yoktu.</p>

  <p>Öne atılan iki nöbetçiden biri Eric’in ayaklarının dibinde, dumanlar tüterek yatıyordu. Bir başkası -Caine’e saldırdığı belli olan- boğazına saplanan hançeri yakalamış, yarasından dışarı, yukarı-aşağı alevler fışkırtarak ağır ağır çöküyordu ve sonunda sırt üstü devrildi.</p>

  <p>Caine, Eric ve Benedict hemen dönüp bana bakmaya başladılar. Üzerine mavi bir gömlek geçirmiş olan Gerard kılıç kemerinin tokasını bağlıyordu. Caine, “Peki siz kimsiniz, bayım?" derken o da döndü.</p>

  <p>"Merlin," diye yanıt verdim, “Corwin’in oğlu."</p>

  <p>Caine gerçekten şaşırmış görünüyordu.</p>

  <p>"Corwin’in bir oğlu mu var?" diye sordu diğerlerine.</p>

  <p>Eric omuzlarını silkti. Gerard, “Bilmiyorum," dedi. Ama Benedict beni inceledi.</p>

  <p>"Bir benzerlik var," dedi.</p>

  <p>"Doğru," diye onayladı Caine. “Pekala, evlat. Corwin’in oğlu bile olsan, alıp götürmeye çalıştığın o kadın bize ait. Biraz önce şu Kaoslulardan adil bir şekilde kazandık."</p>

  <p>Bunun üzerine bana doğru yürümeye başladı. Bir an sonra Eric de ona katıldı. Sonra Gerard peşlerine takıldı. Yalnızca hayalet bile olsalar onlara zarar vermek istemiyordum, bu yüzden işaret ettim ve önlerinde, kuma bir çizgi çizildi. Çizgi hemen alev aldı.</p>

  <p>Durdular.</p>

  <p>Aniden solumda dev bir şekil belirdi. Dalt’tı ve elinde çıplak bir kılıç vardı. Bir an sonra Luke da ona katıldı. Sonra Nayda. Dördümüz, ateşin karşısındaki dört kişiyle karşı karşıya geldik.</p>

  <p>"O artık bizim," dedi Dalt ve tek bir adım attı.</p>

  <p>"Yanılıyorsun," dedi biri ve Eric silahını çekerek çizgiyi aştı.</p>

  <p>Dalt Eric’ten birkaç santim daha uzundu ve daha uzağa ulaşabiliyordu. Hemen öne ilerledi. Taşıdığı o iri kılıçtan bir tür kesme hareketi bekliyordum, ama ucunu uzatarak saldırdı Eric, daha hafif silahını kullanarak yana çekildi ve kol altına girdi. Dalt kılıcının ucunu indirdi, sola kaydı ve savuşturdu. İki silah farklı tarzlar için yapılmıştı. Eric’inki meç cinsinin en ağırıydı, Dalt’ınki ise enli kılıçların en hafiflerinden. Dalt’ın kılıcı yeterince iri ve güçlü bir adam için tek elle kullanılabilecek bir silah olabilirdi. Benim onu iki elle kullanmam gerekirdi. Dalt o sırada kılıcını, Japon kılıç ustalarının <i>kiriage</i> dediği tarzda yukarı kesme hareketiyle savurdu. Eric geriledi ve kılıç yanından geçerken bilek kesme denedi. Dalt aniden sol elini kabzaya götürdü ve <i>naname giri</i> olarak bilinen, kör edici iki elli savurma yaptı. Eric çember çizmeye devam ederken bir kez daha bilek kesmeyi denedi.</p>

  <p>Dalt aniden sağ elini açtı, sağ ayağı arkaya doğru yarım çember çizerek kaydı ve sol kolu öne çıktı, onu bir Avrupa en garde pozisyonunda bıraktı. Sonra o iri kol ve kılıç birden uzandı, Eric’in kılıcına içten çarptı ve ardından hemen atıldı.</p>

  <p>Eric sağ ayağını solunun arkasına alarak arkaya sıçradı ve hamleyi savuşturdu. Fakat gardı kesilirken bir kıvılcım gördüm. Ama bir <i>sixtede</i> yanıltmaca yaptı, kılıcının ucunu takip eden savuşturmanın altına indirdi, kolunu <i>quartede</i> uzattı, doğruldu, savuşturma çapraz geçerken kılıcını sol omza yönelen bir durdurma hareketiyle kaldırdı, bileğini çevirdi ve Dalt’ın sol ön kolunu kesti.</p>

  <p>Caine alkışladı, ama Dalt yalnızca ellerini bir araya getirdi, ayırdı, bunu yaparken küçük bir sıçrayışla sağ en garde pozisyonu aldı. Eric silahının ucuyla havada çemberler çizerek gülümsedi.</p>

  <p>"Küçük, şirin bir dans etme alışkanlığın var," dedi.</p>

  <p>Sonra Eric atıldı, savuşturuldu, geriledi, yana adım attı,</p>

  <p>Dalt’ın diz kapağına bir tekme salladı, ıskaladı, sonra Dalt başını kesmeye çalışırken mükemmel bir zamanlamayla hareket etti. Sonra o da Japon tarzına dönerek iri yarı adamın sağına döndü. Bir <i>kumatçi</i> egzersizinde gördüğüm bir manevra kendi kılıcını kaldırdı ve Dalt’ın darbesi geçerken indirdi.</p>

  <p>Dalt’ın sağ ön kolu aniden ıslandı, Eric silahını çevirinceye kadar fark etmediğim bir şey. Eric kılıcını dışa, yukarı uzattı ve kabzayı uçtan ayıran koruyucu kısım parmak boğumlarını korurken, Dalt’ın çenesine bir yumruk indirdi. Sonra dizinin arkasından tekmeledi, sol omzuyla vurdu. Dalt sendeleyip düştü. Eric hemen böbreğini, dirseğini, kalçasını tekmeledi -sonuncusu dizini kaçırdığı için- Dalt’ın silahının üzerine ayağını koydu, kendisininkini savurarak adamın yüreğine doğrulttu.</p>

  <p>Baştan beri Dalt’ın Eric’in kıçını tekmelemesini ummakta olduğumu fark ettim. O benim tarafımda olduğundan ve Eric olmadığından değil, Eric’in babama yaşattığı zor zamanlar yüzünden. Diğer yandan, çevrede kıç tekmeleme konusunda bu kadar yetenekli çok kişi olduğundan emin değildim. Ne yazık ki, diğer ikisi çizdiğim çizginin karşı tarafında duruyordu. Gerard onu güreşte yenerdi. Amber’de Silah Ustası olan Benedict onu her silahla yenerdi. Onlara karşı şansımız olduğunu düşünmüyordum, işin içinde Caine de varken değil. Bizim tarafımızda bir <i>ty’iga</i> olsa bile. Ve aniden Eric’e Dalt’ın üvey kardeşi olduğunu söylesem, bana inansa bile, indireceği darbeyi bu hiç yavaşlatmayacaktı.</p>

  <p>Bu yüzden verebileceğim tek kararı verdim. Hem, onlar yalnızca birer Desen hayaletiydiler. Gerçek Benedict ve Gerard şu anda başka bir yerdeydi ve buradaki kopyalarına ne yaparsam yapayım, zarar görmeyeceklerdi. Eric ve Caine, elbette, uzun zaman önce ölmüşlerdi, Caine, Desendüşüşü Savaşı’nın kardeş katili kahramanıydı ve babasını öldürdüğü için Luke’un onu öldürmesinin ardından, Ana Meydan’da yeni bir heykelin konusu olmuştu. Ve elbette Eric, Kolvir’in eteklerinde bir kahraman gibi ölmüş, böylece, belki de, babamın ellerinde ölmekten kurtulmuştu. Ailemin kanlı tarihi kafamda yüzerken, ona bir dipnot eklemek için Hendrakelerden iki akrabamı yakan dalgayı tekrar çağırmak üzere çubukluyu kaldırdım.</p>

  <p>Koluma bir beyzbol sopasıyla vurulmuş gibi hissettim. Çubukludan bir duman iplikçiği yükseldi. Bir an, dört amcam kıpırdamadan durdu. Ve beşinci amcam baygın kaldı.</p>

  <p>Sonra Eric ağır ağır kılıcını kaldırdı. O kendininkini kaldırmaya devam ederken, Benedict, Caine ve Gerard kendi kılıçlarını çektiler. Eric kılıcını yüzünün önünde tutarak dikildi. Diğerleri de aynısını yaptı. Bu, tuhaf bir selama benziyordu; Eric ile göz göze geldik.</p>

  <p>"Seni tanıyorum," dedi.</p>

  <p>Sonra hepsi hareketlerini tamamladılar, soldular, soldular, dumana dönüştüler ve uçup gittiler.</p>

  <p>Dalt kanlar içindeydi, kolum ağrıyordu ve Luke soluğu kesilerek konuşmadan hemen önce ne olduğunu anlayabildim.</p>

  <p>"Şurada," dedi Luke.</p>

  <p>Ateşten çizgim bir süre önce sönmüştü, ama bıraktığı izin ötesinde, solan akrabalarımın biraz önce durduğu yerde hava pırıldamaya başladı.</p>

  <p>"Bu Desen olmalı," dedim Luke’a, “ziyarete geliyor."</p>

  <p>Bir an sonra Desen İmgesi önümüzde süzülmeye başladı.</p>

  <p>"Merlin," dedi, “kesinlikle çok dolaşıyorsun."</p>

  <p>"Son zamanlarda hayatım çok hareketlendi," dedim.</p>

  <p>"Tavsiyeme uyup Saraylar’dan ayrılmışsın. Evet, sağduyulu bir hareket gibi görünüyordu."</p>

  <p>"Ama buradaki amaçlarını anlamadım."</p>

  <p>"Anlayacak ne var ki?"</p>

  <p>"Coral isimli hanımefendiyi Logrus’un ajanlarından kurtardın."</p>

  <p>"Bu doğru."</p>

  <p>"Ama sonra onu benim ajanlarımdan da uzak tutmaya çalıştın."</p>

  <p>"Bu da doğru."</p>

  <p>"Şimdiye dek, güç dengemize katkıda bulunacak bir şey taşıdığını fark etmiş olmalısın."</p>

  <p>"Evet."</p>

  <p>"Yani ikimizden biri onu ele geçirmeli. Ama sen onu ikimize de reddediyorsun."</p>

  <p>"Evet."</p>

  <p>"Neden?"</p>

  <p>"Benim önemsediğim o. Onun da hakları ve duyguları var. Sizler ona bir oyun taşı gibi davranıyorsunuz."</p>

  <p>"Doğru. Onun kişiliğini tanıyorum, ama ne yazık ki her ikisi birden oldu."</p>

  <p>"O zaman onu ikinize de reddediyorum, ikiniz de ona sahip olamayacaksınız ve böylece hiçbir şey değişmemiş olacak. Ama onu oyundan çıkaracağım."</p>

  <p>"Merlin, sen ondan daha önemli bir taşsın, ama yine de yalnızca bir taşsın ve bana emir veremezsin. Anlıyor musun?"</p>

  <p>"Senin için değerimin ne olduğunu anlıyorum," dedim.</p>

  <p>"Sanmam," diye karşılık verdi.</p>

  <p>O sırada Desen’in burada ne kadar güçlü olduğunu merak etmeye başlamıştım. Enerji harcaması açısından, kendini burada gösterebilmek için dört hayaletini serbest bırakması gerektiği açıktı. Çubuklunun bütün kanallarını açarak ona karşı koyabilir miydim? Yüzüğün kontrol ettiği her Gölge kaynağına aynı anda ulaşmayı hiç denememiştim. Bunu yaparsam ve çok hızlı hareket edersem, Desen tepki gösteremeden önce hepimizi buradan uzağa nakledebilir miydim? Yapamazsam, bizi durdurmak için yapacağı herhangi bir şeyi engelleyebilir miydim? Ve başarırsam -her durumda- nereye kaçmalıydık?</p>

  <p>Sonunda, bu, Desen’in bana karşı tavrını nasıl etkilerdi? (...daha büyük bir şey tarafından yenmezsen, bir gece gel de hikayeni bana anlat.)</p>

  <p>Ne olacaksa, diye karar verdim. <i>A la carte</i> listesine girmek için güzel bir gün.</p>

  <p>Tüm kanalları açtım.</p>

  <p>İyi bir hızda koşarken aniden on santim ötemde tuğladan bir duvar belirmiş gibi hissettim.</p>

  <p>Çarptığımı sezdim ve kendimden geçtim.</p>

  <p>Pürüzsüz, serin, taş bir yüzeyde yatıyordum. Zihnimde ve bedenimde korkunç bir enerji akımı vardı. Kaynaklarına uzandım, kontrol altına aldım, onları kafamın tepesini uçulmayacak bir şeye dönüştürdüm. Sonra hafifçe bir gözümü araladım.</p>

  <p>Gökyüzü çok maviydi. Biraz ötede duran bir çift çizme gördüm, topukları bana dönüktü. Nayda’nın çizmeleri olduğunu fark ettim ve başımı biraz çevirdiğimde, giyenin de o olduğunu gördüm. Aynı zamanda, Dalt’ın birkaç metre ötemde, yere yayılmış olduğunu gördüm.</p>

  <p>Nayda derin derin nefes alıyordu ve Logrus görüşüm, titreyen ellerinde tehditkar, solgun kırmızı bir ışık olduğunu gösterdi.</p>

  <p>Sol dirseğime dayanarak doğruldum ve kızın etrafına bakındım. Belki üç metre ötemde duran Desen İmgesi ile aramda durduğunu gördüm.</p>

  <p>Desen yeniden konuştuğu zaman, ilk defa eğlendiğini gösteren bir ifade kullandığını duydum: “Onu bana karşı koruyacaksın, öyle mi?"</p>

  <p>"Evet," diye yanıt verdi Nayda.</p>

  <p>"Neden?"</p>

  <p>"Bunu o kadar uzun süre yaptım ki, gerçekten ihtiyacı varken yapmamak yazık olur."</p>

  <p>"Çukurun Yaratığı, nerede durduğunu biliyor musun?" diye sordu Desen.</p>

  <p>"Hayır," dedi Nayda.</p>

  <p>Arkalarındaki, masmavi gökyüzüne baktım. Üstünde uzandığım yüzey belki oval şekilli, hiçliğe açılan düz bir kayaydı.</p>

  <p>Ama başımı hızla çevirince, bir dağ yamacında olduğunu gördüm. Arkadaki sayısız karanlık girinti, mağaralar olabileceğini işaret ediyordu. Coral’ın arkamda yattığını gördüm. Taş düzlük birkaç yüz metre genişliğindeydi. Ve Nayda ile Desen İmgesi’nin ötesinde hareket vardı. Luke dizlerinin üzerinde doğrulmuştu.</p>

  <p>Nayda’ya sorduğu soruyu ben yanıtlayabilirdim, ama bunu yapmam hiçbir kazanç sağlamayacaktı. Hele Nayda bizi tutsak eden varlığın dikkatini bu şekilde çekip bana zaman kazandırırken değil.</p>

  <p>Solumda, taşın içinde altın-pembe kıvrımlar gördüm ve daha önce burada hiç bulunmasam da, babamın hikayesinden hatırladım ve buranın birincil Desen, Amberin altındaki daha derin gerçeklik düzeyi olduğunu anladım.</p>

  <p>Dört ayak üzerine yuvarlandım ve denize, Desen’e doğru birkaç adım emekledim.</p>

  <p>"Evrenin diğer ucundasın, <i>ty’iga</i>, en büyük güce sahip olduğum yerde."</p>

  <p>Dalt inledi, yuvarlandı, doğrulup oturdu, gözlerini avuçlarıyla ovaladı.</p>

  <p>Şimdi, işitme sınırında, Nayda’dan gelen titreşim gibi bir şey hissedebiliyordum ve tüm bedeni kırmızımsı bir parıltı kazanmıştı. Desen’e saldırırsa öleceğini biliyordum ve onu öldürürse Desen’e saldıracağımı da biliyordum.</p>

  <p>Coral’dan bir inleme geldi.</p>

  <p>"Dostlarımı incitmeyeceksin," dedi Nayda.</p>

  <p>Çubukluyu kullanmadan Desen’in beni tokatlamasını ve bizi hemen kalesine nakletmesini düşündüm. Bu, orada, zayıf olduğu Logrus bölgesinde ona karşı bir şansım olduğu anlamına mı geliyordu?</p>

  <p>"Çukurun Yaratığı," dedi Nayda’ya, “seninki gibi ölüme yazgılı, acınası bir hareket kahramanca olmaya yaklaşıyor. Sana karşı belli bir sevgi besliyorum. Keşke böyle bir dostum olsaydı. Hayır, dostlarına zarar vermeyeceğim. Ama Coral ve Merlin’i güç puanları olarak, kalanınızı siyasi sebeplerden, rakibimle bu mücadelem sona erinceye kadar burada tutmalıyım."</p>

  <p>"Tutmak mı?" dedi. “Burada mı?"</p>

  <p>"Kayaların içinde rahat odalar var," dedi Desen.</p>

  <p>Dikkatle ayağa kalktım, kemerimdeki hançeri yokladım.</p>

  <p>Luke kalktı, Coral’ın yanına gitti ve yanında diz çöktü.</p>

  <p>"Uyanık mısın?" diye sordu.</p>

  <p>"Gibi," diye yanıt verdi Coral.</p>

  <p>"Ayağa kalkabilir misin?"</p>

  <p>"Belki."</p>

  <p>"Sana yardım edeyim."</p>

  <p>Luke Coral’a yardım ederken Dalt doğruldu. Ben Desen’e doğru yanaşmaya devam ettim. Tam da ona ihtiyacım varken Dworkin neredeydi?</p>

  <p>"Arkanızdaki mağaralara girip odalarınızı inceleyebilirsiniz," dedi İmge. “Ama ilk önce o yüzüğü çıkarmalısın, Merlin."</p>

  <p>"Hayır, şimdi bavulları açıp rahat etmenin zamanı değil," diye yanıt verdim. Hançerle sol avcumu yarıp son adımı attım.</p>

  <p>"Fazla kalmayacağız."</p>

  <p>Desen İmgesi’nden küçük bir gök gürültüsü yükseldi, ama şimşek gelmedi, geleceğini sanmıyordum da. Elimde ne tuttuğumu ve onu neyin üzerinde tuttuğumu gördükten sonra değil.</p>

  <p>"Luke’un babasından öğrendiğim bir şey," diye açıkladım. "Konuşalım."</p>

  <p>"Evet," dedi Desen İmgesi, “tıpkı mantıklı varlıklar gibi. Yastık ister miydiniz?"</p>

  <p>O anda yakında üç yastık belirdi.</p>

  <p>"Teşekkürler," dedim, yeşil bir tanesini çekerek. “Buzlu çay da hoşuma giderdi."</p>

  <p>"Şeker alır mısın?"</p>
</body>
</html>
