<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 12</b></span></h2>

  <p>Böylece Kaos Sarayları’na döndüm ve Sawall’ın çarpık uzaylı heykel bahçesine geldim.</p>

  <p>"Neredeyiz?" diye sordu hayalet babam.</p>

  <p>"Bir tür müze," diye karşılık verdim, “üvey babamın evinde. Burayı seçtim, çünkü aydınlatma hilelidir ve saklanacak bir sürü yer vardır."</p>

  <p>Parçaların bazılarını ve duvarlardaki, tavandaki yerlerini inceledi.</p>

  <p>"Burası dövüşmek için acayip bir yer olurdu," diye yorum yaptı.</p>

  <p>"Herhalde öyle."</p>

  <p>"Buralarda mı büyüdün?"</p>

  <p>"Evet."</p>

  <p>"Nasıldı?"</p>

  <p>"Ah, bilmiyorum. Kıyaslayacak bir şeyim yok. Yalnız ve dostlarımla, bazı güzel zamanlarım oldu ve birkaç tane de kötü zamanım. Çocuk olmanın bir parçası."</p>

  <p>"Bu yer...?"</p>

  <p>"Sawall Yolları. Keşke hepsini göstermek, seni yolların hepsinden geçirmek için zamanım olsaydı."</p>

  <p>"Belki başka bir gün."</p>

  <p>"Evet."</p>

  <p>Hayaletçark ya da Kergma’nın belirmesini umarak yürümeye başladım. Ama ikisi de belirmedi.</p>

  <p>Sonunda bizi duvar halıları salonuna götüren bir koridordan geçtik, oradan istediğim odaya bir yol vardı. Çünkü oda metal ağaçlar galerisine geçen bir koridora açılıyordu. Ama oradan ayrılmadan önce, koridorda sesler duydum. Bu yüzden konuşanlar yaklaşırken odada bekledik. İçinde Erken Sanrı döneminden, turuncu, mavi ve sarıya boyanmış bir Jabberwock iskeleti vardı. İçlerinden birinin ağabeyim Mandor olduğunu hemen anladım; diğerini sesinden tanımadım, ama geçerlerken bir göz atmayı başardım ve Amblerashlı Lord Bances, Logrus’u Simgeleyen Yılanın Yüksek Rahibi (bir kereliğine bir unvanı tam olarak belirtmek gerekirse) olduğunu gördüm. Kötü bir hikaye olsa kapıda dururlardı ve ben herhangi bir şey hakkında bilmem gereken her şeyi anlatan bir konuşmaya kulak misafiri olurdum.</p>

  <p>Geçerken yavaşladılar.</p>

  <p>"Demek öyle olması gerekiyor?" dedi Bances.</p>

  <p>"Evet," diye yanıt verdi Mandor. “Kısa zamanda."</p>

  <p>Ve geçip gittiler ve tek bir sözcük daha duyamadım. Uzaklaşıncaya kadar ayak seslerini dinledim. Sonra biraz daha bekledim. “Takip et. Takip et," diyen küçük bir ses duyduğumdan eminim.</p>

  <p>"Bir şey duydun mu?" diye fısıldadım.</p>

  <p>"Hayır."</p>

  <p>Koridora çıktık ve sağa dönerek Mandor ile Bances’in gittiği yolun aksini seçtik. Biz bunu yaparken, sol kalçamın altında, bir noktada sıcaklık hissettim.</p>

  <p>"Onun yakınlarda bir yerde olduğunu mu düşünüyorsun?" diye sordu Corwin hayaleti. “Dara’nın tutsağı mı?"</p>

  <p>"Evet ve hayır," dedim. “Oy!"</p>

  <p>Bacağımın üst kısmına sıcak kömür bastırılmış gibi hissediyordum. Amber bir tabut içinde, mumyalanmış bir hanımefendiyle paylaştığım en yakın girintiye kayarak elimi cebime daldırdım.</p>

  <p>Elim üzerine kapanırken ne olduğunu biliyordum. O anda ilgilenmek için ne zamanım, ne arzum olan her tür felsefi spekülasyonu akla getiriyordu ve bu yüzden bu tür şeylerle ilgilenmek için zamanın sınavından geçmiş bir yöntemi tercih ettim: hepsini rafa kaldırdım.</p>

  <p>Cebimden çıkardığım şey bir çubukluydu ve avcumda sıcak sıcak yatıyordu. Onunla parmağıma taktığım yüzük arasında hemen bir kıvılcım uçtu.</p>

  <p>Ardından sözsüz bir iletişim, bir dizi imge, fikir, duygu geldi ve beni Mandor’u bulmaya, Saraylar’ın bir sonraki kralı olarak taç giymeye hazırlanmak üzere kendimi ellerine teslim etmeye zorladı. Bleys’in onu asla takmamamı neden söylediğini anlayabiliyordum. Arada kendi çubuklum olmasa, emirleri herhalde karşı konulamaz olacaktı. Onu kapatmak, çevresine yalıtkan bir duvar inşa etmek için kendiminkini kullandım.</p>

  <p>"O lanet şeylerden iki tane mi var sende!" dedi Corwin’in hayaleti.</p>

  <p>Başımı salladım.</p>

  <p>"Onlar hakkında bilmediğim bir şey biliyor musun?" diye sordum. “Her şey bu tanıma uyar."</p>

  <p>Başını iki yana salladı.</p>

  <p>"Yalnızca çok eski güç nesneleri olduklarını, evrenin hâlâ bulanık bir yer olduğu ve Gölge alemlerin daha belirsiz bir şekilde tanımlandığı zamanlardan kaldıklarını. Zamanı geldiğinde onları yapanlar ya uyudu, ya çözüldü, ya da o tür kişilerin yaptığı başka bir şey yaptı ve çubuklular çekildi, saklandı, dönüştürüldü ya da hikaye bittiğinde bu tür şeylere ne olursa o oldu. Elbette pek çok uyarlaması var. Hep olmuştur. Ama iki tanesini Saraylar’a getirmek üzerine çok dikkat çekecek. Sırf varoluşun bu kutbunda bulunmaları yüzünden Kaos’un genel gücüne katkıda bulunacaklarından bahsetmiyorum bile."</p>

  <p>"Ah, tanrım," dedim. “Taktığıma kendini de gizlemesini emredeceğim."</p>

  <p>"Bunun işe yarayacağını sanmıyorum," dedi, “ama emin değilim. “Her güç kaynağıyla daimi bir akım bağlantısı sürdürdüklerini ve nesnenin bu yayın doğasının varlığını belli edeceğini düşünüyorum."</p>

  <p>"O zaman kendini olabildiğince düşük seviyeye ayarlamasını söyleyeceğim."</p>

  <p>Başını salladı.</p>

  <p>"Söylemenin bir zararı olmaz," dedi, “ama bunu otomatik olarak yaptıklarını tahmin ediyorum."</p>

  <p>Diğer yüzüğü cebime koydum, girintiden çıktım ve koridor boyunca hızla ilerledim.</p>

  <p>Aradığımı düşündüğüm yere yaklaşınca yavaşladım. Ama yanıldığımı sandım. Metal orman orada değildi. O kısmı geçtik. Kısa süre sonra, tanıdık bir sergiye geldik. O yönden yaklaşınca, metal ormandan önce duran. Daha dönerken biliyordum. Ne olduğunu anlamıştım. Eskiden metal orman olan yere geldiğimizde, durdum ve inceledim.</p>

  <p>"Ne oldu?" diye sordu hayalet babam.</p>

  <p>"Kaos’ta şimdiye dek yapılmış her tür keskin silah ve aletlerden oluşan bir sergi gibi görünüyor," dedim. “Dikkat edersen hepsinin ucu yukarı dönük."</p>

  <p>"Ee?" diye sordu.</p>

  <p>"Aradığım yer burası," diye yanıt verdim, “metal bir ağaca tırmanacağımız yer."</p>

  <p>"Merle," dedi, “belki burası düşünce süreçlerime ya da seninkilere bir şey yapıyor. Anlamıyorum."</p>

  <p>"Tavana yakın," diye açıkladım, işaret ederek. “Yaklaşık olarak nerede olduğunu biliyorum -sanırım. Ama şimdi farklı görünüyor..."</p>

  <p>"Orada ne var, evlat?"</p>

  <p>"Bir yol, bir nakil alanı, Jabberwock iskeletine giden yere geçtiğimiz gibi. Ama bu bizi senin küçük mabedine götürecek."</p>

  <p>"Gideceğimiz yer orası mı?"</p>

  <p>"Evet."</p>

  <p>Çenesini ovaladı.</p>

  <p>"Eh, yanından geçtiğimiz bazı sergilerde oldukça uzun nesneler vardı," dedi “ve hepsi metal ya da taştan yapılmış değildi. Bir totem direği ya da her ne halt ise buraya taşıyabilir, o yerin altındaki keskin nesnelerin bazılarını temizleyebilir, direği altına..."</p>

  <p>"Hayır," dedim. “Anlaşılan Dara birinin mabedi ziyaret ettiğini anlamış. Muhtemelen benim son ziyaretimde, beni neredeyse yakalayacaktı. Sergi bu yüzden değişmiş. Oraya çıkmanın yalnızca iki yolu var. Önerdiğin gibi sağlam bir şey getirmek ve tırmanmadan önce bir sürücü kesici aleti temizlemek. Ya da çubukluyu yüklemek ve kendimizi oraya yükseltmek. İlki fazla uzun sürer ve herhalde fark ediliriz. İkincisi o kadar çok güç gerektirir ki, kuşkusuz annemin buraya kurduğu bütün büyülü alarmları çalıştırır."</p>

  <p>Kolumu yakaladı ve beni serginin yanından geçirdi.</p>

  <p>"Konuşmalıyız," dedi, beni küçük bir sıranın bulunduğu bir girintiye götürerek.</p>

  <p>Oturdu ve kollarını kavuşturdu.</p>

  <p>"Ne haltlar dönüyor, bilmem gerek," dedi. “Bilgi almazsam doğru düzgün yardım edemem. Adamla mabet arasındaki bağlantı ne?"</p>

  <p>"Annem bana 'Onu Çukur’da ara,' derken gerçekte ne kastettiğini anladığımı sanıyorum," diye açıkladım. “Mabedin zemininde döşeme taşlarına işlenmiş stilize Kaos ve Amber resimleri var. Saraylar tarafının kenarında Çukur’un resmi var. Mabedi ziyaret ederken o tarafa hiç ayak basmadım. Oraya konulmuş bir yol olduğuna ve diğer ucunda senin tutsak edildiğin yerin bulunduğuna iddiaya girmeye hazırım."</p>

  <p>Ben konuşurken başını sallamaya başladı, sonra, “Demek yoldan geçip onu kurtaracağız?" diye sordu.</p>

  <p>"Doğru."</p>

  <p>"Söylesene, bu yollar hep iki yönlü mü çalışır?" dedi.</p>

  <p>"Şey, hayır... Ah, neye varmaya çalıştığını anlıyorum."</p>

  <p>"Bana mabedi daha ayrıntılı tarif et," dedi.</p>

  <p>Ettim.</p>

  <p>"Yerdeki o büyü çemberi ilgimi çekti," dedi. “Varlığın risklerini göze almadan onunla iletişim kurmanın yolu olabilir. Belki bir tür imge değiş tokuşu."</p>

  <p>"Nasıl çalıştığını anlamak için uzun süre uğraşmam gerekebilir," dedim, “şanslı olmadıkça. Benim önerim yükselmek, içeri girmek, Çukur’daki yolu kullanarak ona ulaşmak, onu kurtarmak ve defolup gitmek. İncelik yok. Ustalık yok. Beklediğimiz gibi olmayan bir şeyle karşılaşırsak, çubuklunun gücünü kullanarak aşarız onu. Hızlı hareket etmek zorundayız, çünkü bir kez başlayınca, peşimize düşecekler."</p>

  <p>Derin düşüncelere dalmış gibi uzun uzun bana baktı.</p>

  <p>Sonunda sordu, “Annenin büyülerinin kazayla alarm vermesinin yolları yok mu?"</p>

  <p>"Hm. Gerçek Çukurdan gelen başıboş bir büyü akımının geçmesi, sanırım. Bazen onları çalıştırır."</p>

  <p>"Bu geçiş nasıl bir şey olur?"</p>

  <p>"Bir büyü çökeltisi ya da dönüşüm," dedim.</p>

  <p>"Böyle bir şeyin sahtesini yapabilir misin?"</p>

  <p>"Sanırım. Yine de, araştırırlar ve Corwin’in gittiğini görünce hile olduğunu anlarlar. Çaba boşa gider."</p>

  <p>Güldü.</p>

  <p>"Ama o gitmeyecek," dedi. “Ben yerini alacağım."</p>

  <p>"Bunu yapmana izin veremem!"</p>

  <p>"Benim seçimim," dedi. “Ama Dara ile Mandor’un Güçler arasındaki çatışmayı, Desendüşüşü’nden daha büyük bir şey haline getirmesini engelleyecekse zamana ihtiyacın olacak."</p>

  <p>İçimi çektim.</p>

  <p>"Tek yol bu," dedi.</p>

  <p>"Sanırım haklısın."</p>

  <p>Kollarını açtı, gerindi, ayağa kalktı.</p>

  <p>"Hadi gidip yapalım," dedi.</p>

  <p>Bir büyü kurmalıydım, son zamanlarda yapmadığım bir şey eh, yarım bir büyü, etkileri yarım, çünkü ona enerji verecek bir çubuklum vardı. Sonra onu serginin üzerine yaydım, keskin uçları, moleküler düzeyde birleştirilmiş çiçeklere çevirdim.</p>

  <p>Ben bunu yaparken, girişimi fark eden ve merkeze bildiren psişik alarm olduğundan emin olduğum bir karıncalanma hissettim.</p>

  <p>Sonra bir sürü enerji çağırdım ve ikimizi havalandırdım.</p>

  <p>Yaklaşınca yolun çekişini hissettim. Neredeyse tam on ikiden vurmuştum. Onun bizi geçirmesine izin verdim.</p>

  <p>Corwin hayaleti küçük mabedi görünce alçak sesle ıslık çaldı.</p>

  <p>"Zevkini çıkar," dedim. “Tanrılar gibi davranılıyorsun."</p>

  <p>"Evet. Kendi kilisesinde tutsak."</p>

  <p>Odayı aştı, yürürken kılıç kemerini çözdü. Sunağın üzerinde duranla değiştirdi.</p>

  <p>"Güzel kopya," dedi, “ama Desen bile Grayswandir’i kopya edemez."</p>

  <p>"Kılıcın üzerinde Desen’den bir parça olduğunu düşünüyordum."</p>

  <p>"Belki de tam tersidir," dedi.</p>

  <p>"Ne demek istiyorsun?"</p>

  <p>"Bir gün diğer Corwin’e sor," dedi. “Son zamanlarda konuştuğumuz bir şeyle ilgili."</p>

  <p>Yaklaştı ve ölümcül paketi bana uzattı. Silah, kın, kemer.</p>

  <p>"Bunu ona götürme iyiliğini yap," dedi.</p>

  <p>Kemerin tokasını bağladım ve başımdan geçirip omzuma astım.</p>

  <p>"Tamam," dedim. “Harekete geçsek iyi olacak."</p>

  <p>Mabedin uzak köşesine yöneldim. Çukur’un bulunduğu yere yaklaşırken bir yolun yanlış anlaşılması imkansız çekiştirmesini hissettim.</p>

  <p>"Evreka!" dedim, çubukludaki kanalları harekete geçirerek.</p>

  <p>"Beni takip et."</p>

  <p>Öne adım attım ve yol beni götürdü.</p>

  <p>Yaklaşık yirmi beş metrekarelik bir odaya geldik. Ortasında tahta bir direk vardı ve zemin taştı. Üzerine biraz saman serpilmişti. Mabetteki gibi, pek çok iri mum odaya dağılmıştı.</p>

  <p>İki yanda duvarlar taş, diğerlerinde ahşaptı. Tahta duvarlarda mandalsız tahta kapılar vardı. Taş duvarların birinde penceresiz, metal bir kapı ve sol yanında bir anahtar deliği vardı. Doğru büyüklükte görünen bir anahtar direkteki çiviye asılmıştı.</p>

  <p>Anahtarı aldım ve hızla sağımdaki tahta kapının arkasını kontrol ettim. İri bir su fıçısı, bir kepçe, değişik kaplar, bardaklar ve çatal bıçaklar buldum. Diğer kapının arkasında birkaç battaniye ve muhtemelen tuvalet kağıdı olan yığınlar vardı.</p>

  <p>Sonra metal kapıya yaklaştım ve anahtarla vurdum. Yanıt gelmedi. Anahtarı kilide soktum ve Corwin hayaletinin kolumu tuttuğunu hissettim.</p>

  <p>"Bunu ben yapsam daha iyi olacak," dedi. “Onun gibi düşünüyorum ve sanırım ben daha güvende olurum."</p>

  <p>Bundaki bilgeliği kabul etmek zorundaydım. Yana çekildim.</p>

  <p>"Corwin!" diye seslendi. “Seni çıkaracağız! Oğlun Merlin ve ben, kopyan buradayız. Kapıyı açtığımda üzerimize atlama, olmaz mı? Kıpırdamadan duracağız, bize iyice bakabilirsin."</p>

  <p>"Aç şunu," dedi içeriden bir ses.</p>

  <p>Açtı ve orada durduk.</p>

  <p>"Bak hele," dedi sonunda hatırladığım ses. “Siz bayağı gerçek görünüyorsunuz."</p>

  <p>"Gerçeğiz," dedi hayalet “ve bu gibi olaylarda her zaman olduğu gibi, acele etsen iyi olacak."</p>

  <p>"Evet." İçeriden ağır ayak sesleri duyuldu ve çıktığı zaman sol eliyle gözlerini gölgeledi. “İkinizden birinde güneş gözlüğü var mı? Işık acıtıyor."</p>

  <p>"Lanet olsun!" dedim, bunu düşünmüş olmayı dileyerek.</p>

  <p>"Hayır, ve şimdi çağırırsam Logrus beni fark edebilir."</p>

  <p>"Daha sonra, daha sonra. Gözlerimi kısarım ve sendelerim. Buradan defolup gidelim."</p>

  <p>Hayaleti hücreye girdi.</p>

  <p>"Şimdi beni sakallı, zayıf ve pis yap. Saçları uzat, giysileri lime lime yap," dedi. “Sonra beni içeri kilitle."</p>

  <p>"Neler oluyor?" diye sordu babam.</p>

  <p>"Hayaletin bir süre için senin yerini alacak."</p>

  <p>"Sizin planınız," dedi Corwin. “Hayalet ne diyorsa onu yap." Ben de yaptım. Sonra döndü ve elini hücreye uzattı. “Sağ ol, dostum."</p>

  <p>"Bir şey değil," diye yanıt verdi diğeri, elini tutup sıkarak.</p>

  <p>"İyi şanslar."</p>

  <p>"Hoşça kal."</p>

  <p>Kapıyı kapattım ve kilitledim. Anahtarı çiviye astım ve babamı yola götürdüm. Yol bizi öte yana geçirdi.</p>

  <p>Mabede geldiğimizde elini indirdi. Loşluk artık daha rahat etmesini sağlamış olmalıydı. Benden uzaklaştı, sunağa yaklaştı.</p>

  <p>"Gitsek iyi olacak, baba."</p>

  <p>Gülerek sunağa uzandı, yanan bir mumu kaldırdı ve onu kullanarak esinti yüzünden söndüğü anlaşılan başkalarını yaktı.</p>

  <p>"Kendi mezarıma işedim," dedi. “Kendi kilisemde kendime bir mum adama zevkini geçemem."</p>

  <p>Sol elini bakmadan bana uzattı.</p>

  <p>"Bana Grayswandir’i ver," dedi.</p>

  <p>Kemeri başımdan geçirip uzattım. Tokasını açtı, beline taktı, kılıcı kınında gevşetti.</p>

  <p>"Tamam. Şimdi ne olacak?" diye sordu.</p>

  <p>Hızla düşündüm. Dara son seferde duvardan çıktığımı fark etmişse -düşününce, açık bir olasılıktı- duvarlara bir şekilde bubi tuzakları kurulmuş olabilirdi. Diğer yandan, geldiğimiz yoldan çıkarsak, alarma yanıt vermek üzere buraya koşan birileriyle karşılaşabilirdik.</p>

  <p>Lanet olsun.</p>

  <p>"Gel," dedim, gelen birini görürsek bizi hemen uzaklaştırması için çubukluyu harekete geçirerek. “Zor olacak, çünkü çıkarken uçmamız gerekiyor."</p>

  <p>Onu yine yakaladım ve yola yaklaştık. Yol bizi götürürken ikimizi enerjilere sardım ve çiçek ve bıçak tarlasının üzerinden uçurttum.</p>

  <p>Koridordan ayak sesleri geliyordu. Bizi bir başka yere taşıdım.</p>

  <p>Jurt’un dairesine vardık, kimse hâlâ hücresinde olan bir adamı aramak için buraya gelmez gibi görünüyordu ve Jurt’un şimdilik buraya ihtiyacı olmadığını biliyordum.</p>

  <p>Corwin yatağa yayıldı ve gözlerini kısarak bana baktı.</p>

  <p>"Bu arada," dedi, “teşekkürler."</p>

  <p>"Önemli değil," dedim.</p>

  <p>"Burayı oldukça iyi biliyorsun, değil mi?" dedi.</p>

  <p>"Çok değişmemiş gibi," dedim.</p>

  <p>"O zaman ben saç ve sakal traşı için kardeşinin makasını ve traş bıçağını ödünç alırken benim için bir buzdolabını talan etmeye ne dersin?"</p>

  <p>"Ne istersin?"</p>

  <p>"Et, ekmek, peynir, şarap, belki bir parça pasta," dedi. “Taze ve bol olduğu sürece herhangi bir şey. Sonra bana anlatacak çok hikayen var."</p>

  <p>"Sanırım öyle," dedim.</p>

  <p>Ve böylece çocukken kullandığım tanıdık koridorlardan ve yollardan geçerek mutfağa yollandım. Burası sadece birkaç mumla aydınlanmıştı, ateşler örtülmüştü. Çevrede kimse yoktu.</p>

  <p>Kileri talan etmeye gittim, bir tepsiyi talep edilen muhtelif şeylerle doldurdum, karşıma çıkan birkaç meyveyi de ekledim. İçeri girmek için kullandığım kapıdan keskin bir nefes alış sesi duyunca az daha şarap şişesini düşülüyordum.</p>

  <p>Mavi ipeklere sarınmış Julia’ydı.</p>

  <p>"Merlin!"</p>

  <p>Ona yaklaştım.</p>

  <p>"Sana çok özür borçluyum," dedim. “Dilemeye hazırım."</p>

  <p>"Geri döndüğünü duymuştum. Kral olacağını duydum."</p>

  <p>"Komik, bunu ben de duydum."</p>

  <p>"O zaman sana kızgın kalmam pek vatanseverce olmaz, değil mi?"</p>

  <p>"Seni incitmeyi hiç istemedim," dedim. “Ne fiziksel olarak, ne de başka şekilde."</p>

  <p>Aniden birbirimize sarıldık. Uzun sürdü. Sonra bana, “Jurt artık dost olduğunuzu söyledi," dedi.</p>

  <p>"Sanırım öyle gibiyiz."</p>

  <p>Onu öptüm.</p>

  <p>"Birbirimize dönecek olsak," dedi, “herhalde seni yine öldürmeye çalışır."</p>

  <p>"Biliyorum. Bu sefer sonuçları gerçekten felaket olur."</p>

  <p>"Şu anda nereye gidiyorsun?"</p>

  <p>"Yapacak bir işim var ve birkaç saatimi alacak."</p>

  <p>"Neden işin bittiği zaman uğramıyorsun? Konuşacak çok şeyimiz var. Şimdilik Morsalkım Odası denen bir yerde kalıyorum. Nerede olduğunu biliyor musun?"</p>

  <p>"Evet," dedim. “Bu çılgınlık."</p>

  <p>"Daha sonra görüşür müyüz?"</p>

  <p>"Belki."</p>

  <p>Ertesi gün Kenar’a gittim, çünkü Çukurdalgıçlarının -Kenar’ın ötesindeki Yaratılış’tan kalma eserler arayan kişilerin nesillerdir ilk defa dalışları askıya aldıklarını duymuştum. Onlara sorduğumda bana derinliklerde tehlikeli faaliyetlerin olduğunu söylediler. Hortumlar, ateş kanatları, yeni yaratılmış maddelerin patlaması.</p>

  <p>Tenha bir yere oturdum ve aşağıyı seyretmeye başladım.</p>

  <p>Taktığım çubukluyu kullanarak takmadığımı sorguladım. Onu sardığım kalkanı kaldırdığım zaman değişmez bir tonla konuşmaya başladı, “Mandor’a git. Tahta çık. Ağabeyini gör. Anneni gör. Hazırlıklara başla." Onu tekrar sardım ve kaldırdım. Kısa sürede bir şey yapmazsam, Mandor kontrolünün dışında olduğumdan kuşkulanacaktı. Umurumda mıydı sanki?</p>

  <p>Buradan uzaklaşabilir, belki babamla gider, Desen’inin üzerinde gelişebilecek herhangi bir çatışmada ona yardım edebilirdim. Hatta iki çubukluyu da oraya götürür, oradaki güçleri yükseltirdim. Kendi büyüme hâlâ güvenebiliyordum.</p>

  <p>Ama sorunum tam buradaydı. Annemin ve muhtemelen ağabeyim Mandor’un kontrolü altında, tam bir kraliyetçi olacak şekilde yetiştirilmiş ve koşullandırılmıştım. Amber’i seviyordum, ama Saraylar’ı da seviyordum. Amber’e kaçmak, her ne kadar güvende olmamı sağlayacaksa da, tıpkı babamla kaçmak, ya da Coral’la veya Coral’sız, Gölge Yeryüzü’ne kaçmak gibi kişisel sorunumu çözmeyecekti. Hayır. Sorun buradaydı, içimde.</p>

  <p>Beni yükseltilmiş bir yoldan Sawall’a götürecek bir tülsü çağırdım. Yolculuk ederken, ne yapmam gerektiğini düşündüm ve korktuğumu fark ettim. Olaylar göründüğü kadar ileriye giderse, ölme olasılığım fazlaydı. Alternatif olarak, gerçekten istemediğim halde birini öldürmek zorunda kalabilirdim.</p>

  <p>Ama her durumda, bir çözüm olmalıydı, aksi halde varoluşumun bu kutbunda asla huzur nedir bilmeyecektim.</p>

  <p>İnci rengi gökyüzünün zirvesindeki yeşil güneşin altında, mor bir çayın yanında yürüdüm. Mor-gri bir kuş çağırdım. Gelip bileğime oturdu. Random’a bir mesajla Amber’e yollamayı düşünmüştüm onu. Ama nasıl denersem deneyeyim, basit bir not yazamadım. Çok fazla şey çok fazla şeye dayanıyordu.</p>

  <p>Gülerek kuşu serbest bıraktım. Kıyıdan sıçradım ve suyun üzerinde bir başka yola vurdum.</p>

  <p>Sawall’a döndüm, heykel salonuna gittim. Artık ne yapmam gerektiğini ve bunu nasıl yapacağımı biliyordum. Daha önce, dev yapılara, basit şekillere, karmaşık şekillere bakarak durduğum -ne kadar geçmişti?- yerde durdum.</p>

  <p>"Hayalet?" dedim. “Buralarda mısın?"</p>

  <p>Yanıt gelmedi.</p>

  <p>"Hayalet!" diye tekrarladım daha yüksek sesle. “Beni duyabiliyor musun?"</p>

  <p>Hiçbir şey.</p>

  <p>Koz Kartlarımı çıkardım, Hayaletçark’a ait olanı seçtim.</p>

  <p>Parlak bir halka.</p>

  <p>Ona yoğunlaşarak baktım, ama soğumaya başlamakta geç kaldı. Bu salonun açıldığı bazı tuhaf uzamlar düşünülünce, bu anlaşılabilir bir şeydi. Aynı zamanda sinir bozucuydu.</p>

  <p>Çubukluyu kaldırdım. Onu burada, niyetlendiğim seviyede kullanmak hırsız alarmını çalıştırmak gibi bir şey olacaktı.</p>

  <p>Amin.</p>

  <p>Tarot’a ince bir güç hattıyla dokunarak, aletin duyarlılığını artırmaya çalıştım. Yoğunlaşmamı sürdürdüm.</p>

  <p>Yine, hiçbir şey.</p>

  <p>Daha fazla güçle destekledim. Ardından algılanabilir bir soğuma geldi. Ama iletişim yoktu.</p>

  <p>"Hayalet," dedim, sıktığım dişlerimin arasından. “Bu önemli. Bana gel."</p>

  <p>Yanıt yok. Bu yüzden nesneye güç akıttım. Kart parlamaya başladı, üzerinde buz kristalleri oluştu. Yakınlarında küçük çatırtılar duyuldu.</p>

  <p>"Hayalet," diye tekrarladım.</p>

  <p>O zaman zayıf bir varlık hissi geldi ve karta daha fazla enerji akıttım. Elimde parçalandı ve onu bir güçler ağıyla yakaladım, tüm parçaları bir araya getirdim, küçük bir vitraylı pencereye bakıyor gibiydim. İçine uzanmaya devam ettim.</p>

  <p>Sonra, “Baba! Başım dertte!" dediğini duydum.</p>

  <p>"Neredesin? Sorun ne?" diye sordum.</p>

  <p>"Karşılaştığım bir şeyi takip ettim. Onu kovaladım. Neredeyse matematiksel bir soyutlama. Adı Kergma. Burada, tekçift boyutlu bir arayüzde kısılı kaldım ve sarmallar çizip duruyorum. O zamana kadar epey eğleniyordum."</p>

  <p>"Kergma’yı iyi tanırım. Kergma bir düzenbazdır. Uzamsal konumunu hissedebiliyorum. Dönüşe karşı koyacak enerji patlamaları göndereceğim. Sorun çıkarsa bildir. Gelebileceğin zaman söyle ve gel."</p>

  <p>Çubukludan enerji yolladım ve fren etkisi başladı. Biraz sonra, “Sanırım artık kaçabilirim," dedi.</p>

  <p>"Gel o zaman."</p>

  <p>Aniden Hayalet oradaydı, çevremde büyülü bir halka gibi dönüyordu.</p>

  <p>"Teşekkürler, baba. Buna gerçekten minnettarım. Yapabileceğim bir şey varsa..."</p>

  <p>"Var," dedim.</p>

  <p>"Ne?"</p>

  <p>"Kendini küçült ve üzerimde bir yere saklan."</p>

  <p>"Bileğin iyi mi?"</p>

  <p>"Elbette."</p>

  <p>Dediğimi yaptı. Sonra, “Neden?" diye sordu.</p>

  <p>"Aniden bir müttefike ihtiyacım olabilir," diye yanıtladım.</p>

  <p>"Neye karşı?"</p>

  <p>"Her şeye," dedim. “Kavga zamanı."</p>

  <p>"Bundan hiç hoşlanmadım."</p>

  <p>"O zaman şimdi git. Sana kızmam."</p>

  <p>"Bunu yapamam."</p>

  <p>"Dinle, Hayalet. Bu iş büyüdü ve artık bir çizgi çekilmeli. Ben..."</p>

  <p>Hava sağımda pırıldamaya başladı. Ne anlama geldiğini biliyordum.</p>

  <p>"Daha sonra," dedim. “Kıpırdama."</p>

  <p>...Ve bir kapı belirdi, yeşil ışıktan bir kuleyi içeri almak üzere açıldı: gözler, kulaklar, burun, ağız, kollar denize benzer eriminde dönüyordu. Son zamanlarda gördüğüm en ilham verici iblis şekillerinden biri. Ve elbette, hatlarını tanıyordum.</p>

  <p>"Merlin," dedi. “Burada çubukluyla oynadığını hissettim."</p>

  <p>"Hissedeceğini biliyordum," diye yanıt verdim “ve hizmetindeyim, Mandor."</p>

  <p>"Gerçekten mi?"</p>

  <p>"Her açıdan, ağabey."</p>

  <p>"Belli bir tahta çıkma meselesi de dahil mi?"</p>

  <p>"Özellikle de o."</p>

  <p>"Mükemmel! Peki burada ne işler çeviriyordun?"</p>

  <p>"Kaybettiğim bir şeyi arıyordum."</p>

  <p>"Bu başka bir günü bekleyebilir, Merlin. Şu anda yapacak çok şeyimiz var."</p>

  <p>"Evet, bu doğru."</p>

  <p>"Daha hoş bir şekil al ve benimle gel. Tahta çıktıktan sonra yapacaklarını konuşmalıyız. Hangi Evler baskılanacak, kimler yasadışı ilan edilecek-"</p>

  <p>"Hemen Dara ile konuşmalıyım."</p>

  <p>"Önce sana biraz bilgi vermeyi tercih ederim. Gel! Değiş de gidelim!"</p>

  <p>"Şu anda nerede olduğunu biliyor musun?"</p>

  <p>"Gantu’da, sanırım. Ama onunla daha sonra konuşuruz."</p>

  <p>"Yanında Koz Kartı yoktur, değil mi?"</p>

  <p>"Korkarım yok. Senin yanında bir deste taşıdığını sanıyordum?"</p>

  <p>"Taşıyorum. Ama bir gece içerken onunki yanlışlıkla yok edildi."</p>

  <p>"Fark etmez," dedi. “Dediğim gibi, onu daha sonra görürüz."</p>

  <p>Konuşurken çubukluda kanallar açıyordum. Onu bir güç hortumunun merkezinde yakaladım. İçindeki dönüşüm sürecini görebiliyordum ve onu tersine çevirmek, yeşil ve dönen kuleyi yıkıp, siyah ve beyazlara bürünmüş, ak saçlı ve çok sinirli görünen bir adama dönüştürmek kolaydı.</p>

  <p>"Merlin!" diye haykırdı. “Neden beni değiştirdin?"</p>

  <p>"Bu şey beni büyülüyor," dedim, çubukluyu sallayarak. "Yalnızca neler yapabildiğini görmek istemiştim."</p>

  <p>"Artık gördün," dedi. “Şimdi lütfen beni eski halime getir ve kendin için daha uygun bir şekil bul."</p>

  <p>"Bir dakika," dedim, o eriyip akmaya çalışırken. “Seni tıpkı olduğun gibi istiyorum."</p>

  <p>Çabasına karşı onu tuttum ve havada alev alev bir dikdörtgen çizdim. Bir dizi hızlı hareket onu annemin kaba bir resmiyle doldurdu.</p>

  <p>"Merlin! Ne yapıyorsun!" diye bağırdı Mandor.</p>

  <p>Bir nakil büyüsüyle uzaklaşma çabasını bastırdım.</p>

  <p>"Toplantı zamanı," diye bildirdim. “Bana tahammül et."</p>

  <p>Önümde asılı duran doğaçlama Koz Kartı’na bakmakla yetinmedim, bedenimde ve çevremde dönen enerjilerle düpedüz saldırdım ona.</p>

  <p>Aniden Dara yarattığım çerçevenin içinde duruyordu. Uzun boylu, kömür karası gözleri yeşil alevden.</p>

  <p>"Merlin! Neler oluyor?" diye haykırdı.</p>

  <p>Hiç bu şekilde yapıldığını duymamıştım, ama iletişimi korudum, gelmesini emrettim ve çerçeveyi söndürdüm. Yaklaşık iki metre boyunda ve öfke püskürerek önümde duruyordu.</p>

  <p>"Bunun anlamı ne?" diye sordu.</p>

  <p>Onu da Mandor gibi yakaladım ve insan boyutuna döndürdüm.</p>

  <p>"Demokrasi," dedim. “Bir an için hepimiz benzer görünelim."</p>

  <p>"Bu komik değil," diye karşılık verdi ve değişmeye başladı.</p>

  <p>Çabasını iptal ettim.</p>

  <p>"Hayır, değil," diye yanıt verdim. “Bu toplantıyı ben düzenledim ve benim koşullarıma göre yürüyecek."</p>

  <p>"Pekala," dedi, omuzlarını silkerek. “Bu kadar acil olan ne?"</p>

  <p>"Taht meselesi."</p>

  <p>"Konu halledildi. Taht senindir."</p>

  <p>"Peki ben kimin olacağım?" Bir çubukluyu diğerinden ayırmalarının yolu olmadığını umarak sol elimi kaldırdım. “Bu şey büyük güçler veriyor. Aynı zamanda, kullanımı karşısında bir bedel alıyor. Takanı etkileyecek bir büyü taşıyor."</p>

  <p>"Swayhill’e aitti," dedi Mandor. “Seni onun varlığının gücüne alıştırmak için yüzüğü sana ulaştırdım. Ve evet, bir bedel var. Takan bunu kabul etmeli."</p>

  <p>"Onunla mücadele ettim," diye yalan söyledim “ve artık efendisi benim. Ama asıl sorunlar kozmik değildi. Sizin büyülerinizin zorlamalarıydı."</p>

  <p>"Bunu inkar etmiyorum," dedi Mandor. “Ama bunun için çok iyi bir sebep vardı. Tahta çıkmaya gönülsüzdün. Bir zorlama unsuru eklemek zorunda hissettim kendimi."</p>

  <p>Başımı salladım.</p>

  <p>"Bu yeterli değil," dedim. “Daha fazlası vardı. Beni sizin hizmetkarınız yapmak için tasarlanmış bir şey vardı."</p>

  <p>"Gerekliydi," diye karşılık verdi. “Uzun süre uzakta yaşadın. Yerel siyasi sahneyi iyi bilmiyorsun. Dizginleri alıp dilediğin yöne gitmene izin veremezdik. Aptalca davranışların pahalıya mal olacağı böyle bir zamanda değil. Ev’in seni kontrol etmek için bir yola ihtiyacı vardı. Ama bu yalnızca eğitimin tamamlanana kadar sürecekti."</p>

  <p>"Senden kuşku duymama izin ver, ağabey," dedim.</p>

  <p>Dara’ya baktı, o hafifçe başını salladı.</p>

  <p>"O haklı," dedi Dara “ve işi öğrenene kadar geçici bir kontrol mekanizmasında yanlış bir şey göremiyorum. Ortada aksine izin verilemeyecek kadar çok şey var."</p>

  <p>"Bu bir köle büyüsüydü," dedim. “Beni tahta çıkmaya ve emirlere itaat etmeye zorlayacaktı."</p>

  <p>Mandor dudaklarını yaladı. İlk kez endişe belirtisi gösterdiğini görüyordum. Bu beni hemen dikkatli olmaya yöneltti ama biraz sonra bunun hesaplı bir dikkat çekme yöntemi olabileceğini anladım. Savunmamı ona odakladım ve elbette, saldırı Dara’dan geldi.</p>

  <p>Bir ısı dalgası üzerimden geçti. Dikkatimi hemen kaydırdım, bir engel yaratmaya çalıştım. Bu şahsıma bir saldırı değildi. Yatıştırıcı, zorlayıcı bir şeydi. Onu uzak tutmak için mücadele ederken dişlerimi gösterdim.</p>

  <p>"Anne..." diye hırladım.</p>

  <p>"Gerekli önlemleri eski yerine koymalıyız," dedi duygusuz bir sesle, benden çok Mandor’a.</p>

  <p>"Neden?" diye sordum. “İstediğin şeyi elde ediyorsun."</p>

  <p>"Taht yeterli değil," diye yanıt verdi. “Bu konuda sana güvenmiyorum ve güven şart."</p>

  <p>"Bana hiç güvenmedin," dedim, büyüsünden kalanları iterek.</p>

  <p>"Bu doğru değil," dedi “ve bu teknik bir mesele, kişisel değil."</p>

  <p>"Mesele her ne ise," dedim, “ben yokum."</p>

  <p>Mandor bana bir felç büyüsü fırlattı ve onu ittim. Artık her şeye hazırdım. Ben bunu yaparken, Dara bana Kargaşa Fırtınası olduğunu fark ettiğim karmaşık bir şeyle saldırdı. İkisiyle birden, büyüye karşı büyü maçı yapacak değildim. İyi bir büyücünün yarım düzine asılı büyüsü olabilir. Onların akıllıca kullanımı genellikle bu tür durumlarla başa çıkmak için yeterlidir. Bir büyü düellosunda, onların kullanılma stratejileri oyunun önemli bir parçasıdır. Büyüler bittiği zaman iki taraf da hâlâ ayaktaysa, kaba kuvvetle savaşmak zorunda kalırlar. O zaman, kim daha fazla gücü kontrol ediyorsa, o üstün çıkar.</p>

  <p>Kargaşa Fırtınası’na karşı bir şemsiye açtım, Mandor’un Astral Sopası’nı savuşturdum, annemin Ruh Bölünmesi sırasında kendimi bir arada tuttum, Mandor’un Karanlık Kuyusu’nda duyularımı korudum. En önemli büyülerim bayatlamıştı ve çubukluya güvenmeye başladığımdan beri yeni büyü asmamıştım. Çoktan kaba kuvvet kullanma durumuna düşmüştüm.</p>

  <p>Neyse ki, çubuklu daha önce yapabildiğimden daha fazlasını kontrol edebilmemi sağlıyordu. Tek yapmam gereken onların büyülerini tüketmesini beklemekti, sonra tüm hünerler ortadan kalkacaktı. Onları yoracak, tüketecektim.</p>

  <p>Mandor bir tanesini yaklaştırdı, Elektrik Kirpi’nin bir sürtünmesiyle canımı acıttı. Ama onu bir güç duvarıyla perişan ettim ve her yöne çakan, dönen disklerden oluşan bir sisteme çarptım. Dara sıvı aleve dönüştü, kıvrandı, dalgalandı, çemberler ve sekizler halinde aktı, yaklaşıp uzaklaşırken çevremde dönmeleri için bana keyif ve acı kabarcıkları fırlattı. Onları fırtınaya geri fırlatmaya, o porselen suratı parçalamaya, kuleleri, içinde delikler olan aile gruplarını, ışıyan geometrileri sökmeye çalıştım. Mandor kuma döndü, üzerine yayıldığı yapıdan akmaya çalıştı, sarı bir halı oldu, bana doğru süründü.</p>

  <p>Etkileri görmezden geldim ve onları enerjilerle dövmeye devam ettim. Halıyı ateşe fırlattım, üstlerine yüzen bir çeşme bıraktım. Giysilerimdeki ve saçlarımdaki küçük ateşleri silkeleyerek bilincimi sol omzumdaki ve bacağımdaki uyuşuk noktalara akıttım. Ufalandım ve Dara’nın Çözülme büyüsüne hâkim olunca kendimi topladım. Mandor’un Elmas Köpük’ünü parçaladım ve Hüküm Zincirleri’ni sindirdim. Üç kez, insan şeklimi daha uygun şeylere dönüştürdüm, ama hep insan şekline geri döndüm. Suhuy’un yaptığı bitirme sınavlarından bu yana böyle egzersiz yapmamıştım.</p>

  <p>Ama nihai avantajın bana ait olduğu açıktı. Onların tek gerçek şansları beni hazırlıksız yakalamaktı ve o şans gitmişti. Çubukludaki tüm kanalları açtım, Desen’i bile korkutacak bir şey ama, şimdi düşünüyorum da, beni sanki uyuşturmuştu. Mandor’u, onu iskelete çeviren, sonra aniden eski haline getiren bir güç külahında yakaladım. Dara’yı çivilemek daha zordu, ama bütün kanallarla saldırdığımda, onu niyetlendiğim heykele dönüşmekten kurtaran tek şey bana yedekte sakladığı bir Sersemletme büyüsüyle vurması oldu. Bunun yerine ölümlü şeklinde kaldı ve ağır hareketlere mahkum oldu.</p>

  <p>Başımı iki yana salladım, gözlerimi ovaladım. Önümde ışıklar dans ediyordu.</p>

  <p>"Tebrikler," dedi Dara, yaklaşık on saniye içinde. “Düşündüğümden daha iyiymişsin."</p>

  <p>"Ve işim henüz bitmedi," diye yanıt verdim, derin derin nefes alarak. “Bana yaptığınızın aynısını size yapmamın zamanı geldi."</p>

  <p>Onları kontrolüm altında tutacak büyüyü tasarlamaya başladım. O sırada annemin ağır ağır gülümsediğini gördüm.</p>

  <p>"Seninle -biz -başa çıkabiliriz -sanmıştım," dedi, hava önünde pırıldamaya başlarken. “Yanılmışım."</p>

  <p>Önünde Logrus İmgesi belirdi. Annemin yüz hatları hemen canlılık kazandı.</p>

  <p>Sonra İmgenin korkunç bakışını hissettim. Bana hitap ettiği zaman, o değişken ses sinir sistemimi paraladı.</p>

  <p>"İnatçılığınla başa çıkmak üzere çağrıldım, ey kral olacak adam."</p>

  <p>Aynalar Evi yıkılırken aşağıdan bir çatırtı geldi. O tarafa baktım. Dara da öyle. Ayağa kalkmaya çalışan Mandor da.</p>

  <p>Yansıtan yüzeyler havalandı, bize doğru süzüldü. Hemen her tarafımıza dağılarak, yüzleşmemizi sayısız açıdan yansıttılar, tekrar yansıttılar. Görüntü sersemleticiydi, çünkü mekanın kendisi çarpılmış, çevremizde bükülmüş görünüyordu. Ve her görüntüde bir ışık halkası tarafından çevrelenmiştik, ama mutlak kaynağını seçemiyordum.</p>

  <p>"Merlin’in yanındayım," dedi Hayalet bir yerden.</p>

  <p>"Yapı!" diye bildirdi Logrus İmgesi. “Amber’de beni engelledin!"</p>

  <p>"Desen’i de," dedi Hayalet. “Bence dengeliyor."</p>

  <p>"Şimdi ne istiyorsun?"</p>

  <p>"Merlin’den ellerini çek," dedi Hayalet. “Burada saltanat sürerken aynı zamanda hükmedecek. Üzerinde ipler olmadan."</p>

  <p>Hayalet’in ışıkları çember çizmeye başladı.</p>

  <p>Çubuklu’yu harekete geçirdim, tüm hatlarını açtım, Hayalet’i bulup ona enerji akıtmayı umuyordum. Ama iletişim kuramadım.</p>

  <p>"Buna ihtiyacım yok, baba," dedi Hayalet. “Ben zaten Gölgedeki kaynaklara ulaşabiliyorum."</p>

  <p>"Kendin için ne istiyorsun, yapı?" diye sordu İmge.</p>

  <p>"Beni seven bir kişiyi korumak."</p>

  <p>"Sana kozmik büyüklük önerebilirim."</p>

  <p>"Zaten önerdin. Reddettim, unuttun mu?"</p>

  <p>"Hatırlıyorum. Ve hatırlayacağım." Devamlı kayan şekilden çentikli bir duyarga, ışık halkalarından birine yaklaştı. Karşılaştıkları zaman kör edici bir alev fışkırdı. Ama görüş açım temizlendiği zaman hiçbir şey değişmemişti. “Pekala," dedi İmge.</p>

  <p>"Hazırlıklı gelmişsin. Henüz seni yok etmek için kendimi zayıflatma zamanım gelmedi. Bir başkası tereddüt etmemi beklerken değil."</p>

  <p>"Kaos’un Leydisi," dedi, “Merlin’in dileklerini kabul etmelisin. Saltanatı aptalca bir şey olursa, kendi eylemleriyle kendisini yok edecek. Basiretli olursa, işine karışmadan istediğin şeyi elde etmiş olacaksın."</p>

  <p>Annemin yüzünde inanamaz bir ifade belirdi.</p>

  <p>"Amberin oğlu ve oyuncağı önünde gerileyecek misin?" diye sordu.</p>

  <p>"Ona istediği şeyi vermeliyiz," diye kabul etti İmge, “şimdilik. Şimdilik..."</p>

  <p>O kaybolurken hava çığlık attı. Mandor’un küçücük gülümsemesi sonsuzluğa yansıdı.</p>

  <p>"Buna inanamıyorum," dedi Dara, çiçek suratlı bir kedi, sonra yeşil alevlerden bir ağaç olurken.</p>

  <p>"Neye istersen inan," dedi Mandor ona. “O kazandı."</p>

  <p>Ağaç sonbaharına alevlendi ve yok oldu.</p>

  <p>Mandor bana başını salladı.</p>

  <p>"Umarım ne yaptığını biliyorsundur," dedi.</p>

  <p>"Ne yaptığımı biliyorum."</p>

  <p>"Nasıl anlarsan anla," dedi, “ama tavsiyeye ihtiyacın olursa, sana yardım etmeye çalışırım."</p>

  <p>"Teşekkürler."</p>

  <p>"Öğle yemeğinde konuşmak ister misin?"</p>

  <p>"Şimdi değil."</p>

  <p>Omuzlarını silkti ve mavi bir hortum oldu.</p>

  <p>"O zaman görüşürüz," dedi sesi hortumun içinden, uçup gitmeden önce.</p>

  <p>"Teşekkürler, Hayalet," dedim. “Zamanlaman oldukça iyileşmiş."</p>

  <p>"Kaos’un solu zayıftı," diye yanıt verdi.</p>

  <p>Gümüş, siyah, gri ve beyaz, yeni giysiler çağırdım. Onları Jurt’un dairesine götürdüm. Anlatacak uzun bir hikayem vardı.</p>

  <p>Az kullanılan yollarda yürüdük, Gölge’den geçtik, sonunda Desendüşüşü Savaşı’nın son savaş alanına ulaştık. Burası yıllar içinde kendini iyileştirmiş, orada olan şeylere dair hiçbir iz bırakmamıştı. Corwin uzun uzun, sessizlik içinde baktı.</p>

  <p>Sonra bana döndü. “Her şeyi düzenlemek, daha kalıcı bir denge sağlamak ve istikrar kazanmasını temin etmek için çaba gerekecek," dedi.</p>

  <p>"Evet."</p>

  <p>"Sence bir süre için bu uçta olayları sakin tutabilir misin?"</p>

  <p>"Fikir bu," dedim. “Elimden geleni yaparım."</p>

  <p>"İçimizden herhangi birinin yapacağı da bu," dedi. “Tamam, Random neler olduğunu bilmeli, elbette. Rakibi olarak karşısına çıkmanı nasıl karşılayacak, emin değilim, ama hayat bu."</p>

  <p>"Ona saygılarımı ilet. Bill Roth’a da."</p>

  <p>Başını salladı.</p>

  <p>"Ve iyi şanslar," dedim.</p>

  <p>"Hâlâ gizem içinde gizemler var," dedi. “Elime bir şeyler geçer geçmez, neler öğrendiğimi iletirim."</p>

  <p>Yaklaştı ve bana sarıldı.</p>

  <p>Sonra, “O yüzüğü yükle ve beni Amber’e gönder." dedi.</p>

  <p>"Çoktan yüklendi," dedim. “Güle güle."</p>

  <p>"...Ve merhaba," diye yanıt verdi, bir gökkuşağının kuyruğunun ucundan.</p>

  <p>Sonra, Kaos’a giden uzun bir yürüyüş için geriye döndüm.</p>
</body>
</html>
