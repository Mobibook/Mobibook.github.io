<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <p class="Standard" dir="ltr" style="page-break-before:always;margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Öğleden sonra saatleri birbirlerini izlerken gölgelerimiz de uzar. Geceleri karanlıkta biz kendimiz de gölge oluruz. Bu bugün de, o zaman da hep böyleydi. Yalnızca eski günlerde insanlar bunun farkındaydı, hepsi bu. Eski günlerde dünya dindardı. İlgi doluydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra geldiğinde Alobar yirmi yıldan beri lamaların manastırındaydı. Kudra oraya erkek çocuk kılığında geldi. Lamalar onun kız olduğunu hemen anladılar, ama yine de onu taş taşıma işine yolladılar. Duvar yapımında bir saat kadar çalışmıştı ki, Alobar da anladı onun kadın olduğunu. Gölgesinden mükemmel bir incelikle sıyrılmıştı. Gölgeler insanın üzerinden sıyrılıverir. Onu ele veren ise kokusuydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akşam çaylarını soğuk ırmağın kenarında içtiler. Duvar inşaatının gözetimini yapan lama, işçilerin soyunup suya girmelerini, biraz keyiflenmelerini önerdi. Alobar bu öneriyi destekledi. Çıplak bir kadın görmeyeli çok olmuştu. Titremekte olduğunu hissediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra yüzmek istemedi. Lama diretti. “Haydi, oğlum,” dedi. “Herkes yıkanmazsa o duvar yıkılır sonra.” Yüksek dağlarda bela rüzgârı esmek üzereydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonunda oğlancık Alobar’a koştu. Alobar o anda suya doğru yürüyordu. O telaşla fısıldadı. “Yardım et bana lütfen. Tanımadın mı beni?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tabii tanımamıştı. Çıplak da olsa tanımazdı zaten. Son gördüğünde sekiz yaşındaydı Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bana yabancı dilde bir ad takmıştın. Wren diyordun. Küçük Wrenna diyordun galiba.” Kudra gülümsedi. “Hiç yaşlanmamışsın, biliyor musun?” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın ayak bilekleri çevresindeki buz gibi su, cinsel organının kendi içine çekilmesine yol açıyordu. Utandı, arkasını dönmek istedi. Bu belalı bir hataydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onun koluna sarıldı. “Hatırlamıyor musun? Beni pancar yemeye ikna etmeye çalışmıştın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Dokuz gezegenimiz arasında Satürn neşeli olanıdır. Ağaçlarımız arasında da komedyen olan palmiyedir. Kuşlardan palyaçoluk, ördeğin tekelindedir. Meyvelerden ve sebzelerden, domates, Shakespeare’in ödlek palavracısı Falstaff’ı oynayabilir. Şakacı olan muzdur. Ama Hamlet ya da Macbeth rolü için pancar biçilmiş kaftandır. Daha vejetaryen olan Hindistan’da pancar pek seyrek yenir, çünkü rengi, insana kanı hatırlatır. Defol, lanet olası <span style="font-style:italic">mangel-wurzel.</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar hatırlıyordu…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Dumanı gördüğü andan itibaren tedirgin olmuştu. Böyle sıcak bir günde kendisi ancak solucan gibi, santim santim ilerleyebiliyordu. Ortalık öylesine pırıl pırıl aydınlıktı ki, gözleri gölge bulabilmek için gözkapaklarının gerisine saklanmak istiyordu. Böyle bir günde meşale yakmanın yararını bir türlü anlayamıyordu. En azından, güneş batana kadar bekleyebilirdi meşale yakanlar. Ama Ganj’ın suladığı bu ovada insanın teri, gündüz olduğu kadar gece de boşalır, hiç durmak bilmezdi. Alevlere yaklaşırken, bunları cenaze için toplanan matem grubunun taşımakta olduğunu anladı. Bir dal ya da çalı ardına gizlenmek için ek bir sebepti bu. Batıdan gelen bu gezginin cenaze konularında biraz çekingen olması hiçbirimizi şaşırtmamalı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nice musonlar görmüş, bunlardan pek azını unutabilmiş olan yol, cenaze meydanının birkaç metre ötesinden geçiyordu. Üstelik ne yazık ki, yol kenarındaki yeşillikler arasından Alobar’ın kulağına sinsi tıslama sesleri gelmekte, yoldan bir yere sapmamasının daha iyi olacağını anlatmaktaydı. Az sonra kendini beyazlara bürünmüş cenaze grubunun arasında, tatsız bir geleneğe istemeden tanıklık etmeye hazır buldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nehre yakın yere dört uzun sırık dikilmiş, üzerine dört kalın kalas çakılmıştı. Bu kalasların üstüne kütükleri, ortada boşluk kalacak biçimde yerleştirmişlerdi. O deliğe kesilmiş odun ve reçine dökülmüştü. Kütük yığınının çevresine ve üzerine kuru dallar yerleştirilmişti. Bunlar hemen alev alacak türdendi. Oracıkta yatıp bekliyorlardı. Tepe bir çardak gibiydi. Üstü otlarla örtülüydü. Genel izlenim bir kulübeyi andırıyordu. Hiçbir sigortacının asla uğramayacağı türden bir kulübe. Ölüm için kurulmuş bir stüdyo daire.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ceset karenin tam orta yerine konmuştu. Kütüklerin üzerindeydi. Ölü adam, durumu göz önüne alınırsa, oldukça rahat görünüyordu. (Ölülerin her zaman dirilerden daha kendine hâkim görünmeleri Alobar’ı felsefi açıdan oldukça rahatsız etmekteydi.) Ama birkaç dakika sonra yanıp kararmaya başlayacağı, unutkan Frol’ün hep ocakta unuttuğu ekmek somunlarına benzeyeceği ortadaydı. Alobar bunu düşününce canı daha bir hızla uzaklaşmak istedi. Birkaç adım attığı anda yolu bir kafile tarafından kesildi. Bunlar da boynuna çiçekten gerdanlıklar geçirilmiş bir kadını cesedin yanına getiriyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kafile geçer geçmez Alobar oradakilerden birine bu kadının dul kalan kadın olup olmadığını sordu. Yabancı başını evet anlamında sallarken kadın yavaşça fakat kararlı adımlarla ölüm ateşinin kapısına ilerledi. Bir Brahman onu izledi, meşalelerden birini ona uzattı. Kadın onunla karenin her bir köşesini tutuşturdu. Sonra Alobar’ın dehşet dolu bakışları altında kendi de ölünün yanına uzandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunu sakin bir rızayla yaptığı belliydi; zekâyla olmasa bile, rızayla. Önce kütüklerin arasından yükselen cehennem alevlerine sakin sakin baktı. Ama az sonra, sıcaklık iyice artıp yanmanın verdiği acılar başlayınca bir çığlık attı, doğrulup mezarının içinde oturdu. Brahmanlar yanlarında taşıdıkları uzun bambu sopalarla onu dürtüklediler. Belki dul kadın, yarı yolda ölen erkeğin yanında dul eşinin de yakılması geleneğine olan inancını yitirir diye taşıyorlardı o sopaları. Kadını tam bir panik sardı. Sopaları yana itti, ateş karesinden dışarı sıçramaya uğraştı. Brahmanlar sopalarıyla çatıyı onun üzerine çökerttiler. Ama fazla ısınan adrenalin ona insanüstü bir güç veriyordu. Kadın alevlerle kaplı tahtalardan atlayıp koşmaya başladı. Sarisinden dumanlar tüterek nehre doğru gidiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Brahmanlar ona yetişip, itişe güreşe onu tekrar eski yerine getirdiler. Ateş artık gümbür gümbür ötüyordu. Kadın papazlarla boğuşurken kalabalık bağırıyor, haykırıyordu. Alobar kadının tarafını tutanın bir tek kendisi olduğunu şaşırarak gördü. İşe karışmak için pek tedbirsiz bir içgüdüyle bıçağını çekerken, üç sağlam Brahman, kadını pençeleriyle yapıştığı topraktan sökmeyi başardılar, o cehennemin orta yerine attılar. Kadın bir dakika boyunca mücadele etmeyi sürdürdü, sıcak dalgalarını çığlıklarıyla yardı durdu, ama Alobar ateşin yanına vardığında kadın artık oradaki diğer kütükler kadar sessiz ve sakindi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar cenazeye katılanları kaba bir hareketle kenara itti, havada dolaşan yamyamca kokulara karşı burnunu tıkadı, nilüfer gerdanlıkları, katırtırnağı çelenkleri, pirinç ve süt dolu kâseleri döke saça, yırtık, patlak çizmeleriyle tekmeler ata ata, bir fil gücüyle kendini cenaze alanından kurtardı. Onu hiçbir şey durduramadı. Ne Brahman lanetleri, ne ateşin o kolalı sıcağı, …ne de yol üzerindeki kraterler ve kırmızı toz bulutları. Bu hızla kilometrelerce koşacaktı, ama o sırada hıçkıra hıçkıra cenaze alanından kaçmakta olan küçük bir kız çocuğuna rastladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar kolunu küçük kızın omuzlarına sarıp onu avutmaya çalıştı. Taşıdığı battaniye denginden ballı bir hindistancevizi dilimi bulup çıkardı. Bunu yatmadan önce yemek için saklıyordu. Kız almak istemedi. Az sonra hıçkınkları biraz yatıştı, başını Alobar’ın göğsüne yasladı. Yapraklı bir mango ağacına vardıklarında, artık alevler de, dumanlar da görünmez olmuştu. Alobar kızı oturttu, gözyaşlarını kuruladı, ona dünyanın (tüm inançlara rağmen) yine de yuvarlak oluşuyla ilgili şarkısını söyledi. Kız sonunda tatlıyı aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Lokmalar arasında, kendisinin cenaze grubuyla bir akrabalığı olmadığını, ailesinin bir işi için çıktığında onlara tesadüfen rastladığını anlattı. Sonra sepetini açtı, içindekileri gösterdi: Bir düzine kadar üzeri toprak kaplı kırmızı kök.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pancar!” diye bağırdı Alobar. “Amma da şanslısın!” Dudaklarını şapırdattı. “Bunlarla nefis bir akşam yemeği yersin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kız yüzünü buruşturdu. “Kimse yemez bu çirkin şeyleri,” dedi. Sonra ailesinin pancarları nasıl kaynatıp boyasını çıkardığını anlattı. Babası onu pancar toplamaya yollamıştı. Çünkü o boyayla pamuklu kumaş şeritlerini boyuyordu. Sonra kokulu çubuk ve külahları o renkli parçalara sararak satıyordu. Kız sekiz yıl önce doğmuştu. Tütsü imal eden bir kastın üyesi olarak gelmişti dünyaya. Ganj dolaylarındaki kutsal yerlerde işler çok iyi olduğundan, ailenin de yalnızca iki çocuğu bulunduğundan (kendinden biraz büyük bir de ağabeyi vardı), bu tür işler sık sık ona da düşüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Boya mı?” diye homurdandı Alobar. “Güzelim yiyeceği acı biçimde ziyan ediyorlar.” Ama yakınması uzun sürmedi. Bu kızda pancar dolu sepetten daha ilginç bir şey vardı. Wren’in minyatür bir kopyasıydı sanki. Alobar ona ne kadar baksa, bu duygusu o kadar güçleniyordu. Gözkapakları tıpkı Wren’inkiler gibi kalın, etli bir meyvenin kabuğu gibi dolgundu. Çenesinde aynı gamze vardı. Bir armudun kurt deliği gibi. Burnu da tıpkısıydı. Wren gibi bunun da dudakları isteksiz ayrılıyordu birbirinden. Bir istiridye yatağını koruyan sular gibi, geride duran parlak dişleri pek yavaş gösteriyorlardı. Kızın gözleri, üzerine zekice şeyler yazılmış ışıklı parşömenler gibiydi. Alobar o yazıları okumayı pek umamazdı. Küçük kız Wren’den iki-üç ton daha koyu renkti. Çok daha ufaktı tabii. Ama o yine de ona Wren demekten alamıyordu kendini. Küçük Wrenna. Sekiz yıl önce şatosunu bırakıp kaçtıktan sonra kıskanç sihirbazın onu birkaç hafta sonra öldürdüğünü nereden bilebilirdi ki?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim adım Kudra,” dedi kız. “Kudra adım. Wren değil. Hem artık gitmem gerek galiba.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, gitmen gerek,” diye kabullendi Alobar. Penisinin doğrulmaya çalışması onu hem şaşırtıyor, hem telaşlandırıyordu. “Ben de yoluma koyulmalıyım.” Eliyle kuzeyi gösterdi. Söylentiye göre, oradaki dağlarda ölümü yenmenin sırrını bilen öğretmenler yaşıyordu. Kudra’ya yolculuk planlarından pek az söz etti. Ama o zamanı geldiğinde bunları hatırlayacaktı. Pancarın yenilebilir şey olduğunu söyleyişini de hatırlayacaktı. Peşinden koşup onu omuzlarından yakalayışını, gözyaşlarını silişini, demin o dulun başına gelenin asla onun başına gelmeyeceğine dair ağzından söz alışını da unutmayacaktı…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Kemikler sabırlıdır. Kemikler hiç yorulmaz ve hiç kaçmaz. Yıllar önce ölmüş bir adamla karşı karşıya gelirseniz, kemikleri yerli yerinde yatıyordur. Memnundur. Bekliyordur. Ama etleri gitmiş, onu yalnız bırakmıştır. Su da et gibidir. Su hiç hareketsiz durmaz. Hep bir başka yere gitmektedir. Tedirgindir, hareketlidir, konuşkandır, meraklıdır. Kapalı kavanozdaki su bile zamanla yok olur. Et de sudur. Taşlar ise, kemiktir. Doygundurlar. Sabırlıdırlar. Güvenilir onlara. Söyle bana o halde Alobar, ölümsüzlüğü elde edebilmek için suyla mı, yoksa taşla mı rekabet etmelisin? Etine mi güvenmelisin, kemiklerine mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar lamaya bakmış, hiçbir şey söylememişti. Birkaç dakika sonra lama ona neden sessiz durduğunu sormuştu. Alobar, “Su, taşa bir şeyler söyler durur,” demişti. “Ama taş cevap vermez.”</p>

  <p class="Standard" dir="ltr" style="margin-left:0;margin-right:0;text-indent:18.859844px">O günden sonra ona biraz saygı göstermeye başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra nehir kıyısında kim olduğunu açıklayınca Alobar hemen giyindi, onu tutup uzaklaştırdı. “Nereye götürüyorsun o çocuğu?” diye seslendi lama. “Buraya gel! Taşınacak çok taş var.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Taşlar sabırlıdır,” diye karşılık verdi. “Biliyorsun sanmıştım.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Nehir yatağından otluk yamacı tırmandılar. Orada belki sırtlarını yaslayacak rahat bir yer bulur, birbirleriyle yarışan, hangisinin en uzun boylu olduğunu anlamaya çalışan dorukları seyredebilirlerdi. Kazanan Chomolungma’ydı. Dünya parmak ucunda yükselse, Chomolungma’ya benzerdi işte. Yorgunluktan solgun, oksijensizlikten maviydi. Üzerindeki bitki örtüsünün yükseklikten başı dönmüş, yıkılıp aşağılara kaymıştı. Kafasının çevresinde sürekli olarak karlar döner dururdu. Apış arasındaki buzul, hijyenik kadın bağına benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu olabilir mi?” diye sordu Alobar. “Sen gerçekten Ganj kıyısında rastladığım o çocuk olabilir misin? Evet, çenendeki çukurdan anlıyorum, sen osun. Ya da onun erkek kardeşisin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra türbanını başından çıkardı, bele kadar inen saçlarını döktü, ceketinin düğmelerini açtı, belini bollattı. Cendereden kurtulunca memeleri, yem aramaya çıkan denizanaları gibi yukarı fırladılar. Kız rahatlayarak içini çekti. Alobar da keyiflenerek içini çekti. “Belki de erkek kalsan daha iyi olurdu,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“O neden?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Buralarda kadınlar pek uğurlu sayılmıyor. Bir atasözü var: Köpek, çocuk ve kadın, insana gelen her belanın köküdür.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sahi mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir atasözü daha var: Kadın lafına önem verirsen evinin damını ot bürür.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle mi? Ot, ha?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir atasözü daha var…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tamam, tamam, vaziyeti kavradım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Üzgünüm. Belki de artık, kadın olarak doğmaktansa hiç doğmamak daha iyi diye düşünüyorsundur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben de üzgünüm ama hiç de öyle düşünmüyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Düşünmüyor musun? O halde neden öyle giyinmiştin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra domuz kılından bir saç fırçası çıkardı, dolaşık saçlarını taramaya başladı. Az sonra saçları ipek gibi, pırıl pırıldı. Chomolungma Dağı, parmak uçlarında birkaç santim yükselip bu siyah parıltı nereden geliyor diye görmeye çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sanıyorum hayatta olmak bana her zaman zevk vermiştir. Kadın olayım ya da olmayayım. Bugünlerde de her zamandan fazla zevkli buluyorum. Hikâyemi dinleyecek kadar ilgi gösterecek misin, yoksa evinin damını mı merak edersin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar ilgi göstermeye karar verdi. Chomolungma’ya gelince, o yine yirmi dokuz bin yirmi sekiz kademlik normal boyuna dönmüştü. O ilkbahar gününde, yamaçlarında altmış sekiz çift kar leoparıyla on bir çift yeti çiftleşmişti. Birbirini tanımaya uğraşan bir erkekle bir kadın umurunda mıydı onun?</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra o cenaze yerinde gördüklerinden sonra haftalarca kâbus görmüştü. Yatağında debeleniyor, bağırıyor, tüm aileyi uyandırıyordu. Bazı geceler ona ninniler söylüyor, sıcak süt veriyorlardı, ama bazı geceler de sinirlenip tersliyorlardı. Teyzesi onu avluda, ineğin yanında yatırmakla korkutmuştu. Ama babası da ineği dinlenme sırasında rahatsız etmenin kabalık olacağını söylüyordu. Annesi anlayış gösteriyorsa da karabasanların nedenini anlayamıyordu. Dul kadınların ölü kocayla birlikte yakılması her zaman uygulanan normal bir gelenekti ne de olsa. Kudra da böyle bir sahneyi ömründe ilk defa görüyor değildi ki! “Ama… kadın kaçtı,” diye hıçkırıyordu Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Aptal bir kadınmış,” dedi annesi. “Dulluk yaşamı ateşten beterdir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Babası da, “Kötü, korkak bir kadın,” diye söze karıştı. “Karı koca bir tek bütündür. Ebediyet, onların bir arada olmasına bağlıdır. Dul kadının kurban edilmesi, kocasının ebediyetini kahramanca kurtarır. Şiva’ya şükürler olsun!” Babası genellikle böyle ruhani öğütlerini Kudra’nın ağabeyine saklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Günün birinde sana dul kadın hayatını anlatacağım,” dedi annesi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Zamanla kötü rüyalar kesildi. Ama aylar sonra bir gün, annesiyle babası bir cenazeden döndüklerinde, Kudra kendini tutamadı, “Kadın kaçmaya çalıştı mı?” diye sordu. Babası yüzüne bir tokat attı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne olursa olsun, ateşli rüyaların sonu gelmişti artık. Kilden yapılmış, maviye boyanmış odalarda daha tatlı görüntüler canlanmaya başladı. Muson mevsiminin başında, deniz tarafından bulutlar yuvarlana yuvarlana, taşıdıkları suları pirinç tarlalarına boşaltmaya gelirlerken Kudra da Tuzsuz Töreni’ne katıldı. Beş gün boyunca her gün tek başına tuzsuz yemek yiyip, daha önce eliyle ektiği buğday ve arpaların yeni çıkan başaklarına tapıyordu. Bu tören onu psikolojik bakımdan hayattaki rolüne hazırlama amacına yönelikti. Eş ve anne olmaya, çocuklarını emzirip onlara bakmaya, kocasına, kocasının akrabalarına da bakmaya.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yapı olarak ilahi sayılan bir evrende, kutsal hayvanların kutsal ağaç gölgelerinde kutsal bitkileri çiğnediği, kutsal nehirlerin tanrısal dağların koynundan fırlayıp aktığı bir yerde, elbette ki hayat vermek güzel ve önemli bir şeydi. Kudra bebeklere bakmaktan zevk alıyordu. Bebek yapmak konusu ise onu belirginlikten uzak, gıdıklayıcı bir biçimde heyecanlandırıyordu. Sekiz yaşında olduğu halde, yassı ekmek pişirmek çoktan öğretilmişti ona. Curry’li yahniyi de yavaş yavaş öğreniyordu; tüm acılığı ve kokularıyla. Ama onun en keyiflendiği zamanlar, iş gereği kendisini mutfaktan atölyeye çağırdıkları zamanlardı. Orada tütsü yapımına veya satımına şu ya da bu biçimde yardımcı olması gerekirdi. Macunla kınaçiçeğini karıştırmayı, pirinçle mercimek karıştırmaktan çok daha fazla sevdiği gibi, sandal ağacı rendelemeyi de giysi yamamaktan daha çok sevmekteydi. Bunun nedenini pek düşünmüyordu. Yaşı büyürken tütsü işi de onunla büyüyordu. Kudra ev işlerine ayırdığı zaman kadar da aile işine zaman ayırmaya başladı. Buradan bir çelişki doğacağı aklına bile gelmedi; yüreğinin nemli toprağına ekilmiş geleneksel arpa tohumlarından çıkan fidelere benzeyen bir çelişki.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra on iki yaşına geldiğinde erkek kardeşiyle birlikte babasının bir iş gezisine katıldı. Dört ay süreli bir geziydi. Calcutta, Delhi, Benares ve daha küçük pek çok kent gezildi, Budist pazarlarına sızılmaya çalışıldı. Çünkü Budistler, tütsüleri, Ganj dolaylarındaki Hindulardan daha fazla kullanmaya başlamışlardı. Bu gezi küçük kızı iyice afallattı, çok değiştirdi. Burnu, yırtılmış bir kızlık zarı gibi açıldı, oradan beynine binlerce rengin spermi yüzdü. Artık macunları, kınaçiçeklerini, uzaklardaki tüccarların getirdiği özel kokuları kokladıkça aklından binbir türlü şey geçiyordu: tapınaklar, saraylar, kaleler, esrarengiz duvarlar, halılar, tablolar, mücevherler, içkiler, ikonalar, ilaçlar, boyalar, etler, tatlılar, şekerlemeler, ipekler, pamuklar, cevherler, parlak madenler, yiyecek, baharat, müzik aletleri, fildişi hançerler, fildişi bebekler, maskeler, çanlar, oymalar, heykeller (kendisinin on katı boyunda), yırtıcı hayvanlar, leoparlar, tavuskuşları, maymunlar, beyaz filler, kulaklarında dövmeler, atlar, develer, prensler, mihraceler, fatihler, gezginler (haşmetli bıyıklarıyla Türkler ve o cenaze gününde kendisiyle dost olan yabancı kadar soluk tenli Yunanlılar), şarkıcılar, fakirler, sihirbazlar, akrobatlar, peygamberler, bilginler, rahipler, deliler, bilgeler, ermişler, mistikler, hayalciler, fahişeler, dansözler, fanatikler, şairler, hırsızlar, savaşçılar, yılan oynatanlar, putperestler, geçit törenleri, idamlar, düğünler, baştan çıkarmalar, konserler, yeni dinler, garip felsefeler, ateşler, hastalıklar; sayılamayacak kadar korkunç şeylerin görkemi ve inanılmazlığı hep karşısında kıpırdanıyor, akıyor, sarsılıyor, karışıyor, boşalıyor, dönüyordu. Geniş, girift, tükenmez, sonsuz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Baştan beri kendisini ilgilendiren şeyin, tütsülerdeki koku olduğunu o zaman anladı. Ne var ki, daha önce yalnızca silueti çizilmiş olan hayallerin içini de doldurmaya başlamıştı artık kokular. Belki hayali zengin bir gencin başına gelebilecek en korkunç (ya da en harikulade) şey, (o hayal gücünün var oluşunun bahtsızlığı ya da talihi hariç) kendi çevresi dışındaki hayata hazırlıksız açılmak, onunla yüz yüze gelmek olurdu. Yani… uzaklarda bir yerlerde bir yer bulunduğunu birdenbire anlamak.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’nın on beşinci doğum günü de diğer doğum günleri gibi başladı. Şafaktan önce nehirde bir banyo, sonra Kali’ye dua, avludaki ateşin başında duru tereyağının Tanrı’ya sunulması. Sonra ilk ışıkla birlikte Kudra babasına, ağabeyine ve tek bacaklı amcasına kahvaltı servisini yapmış, öğlende yenilecek yemeğin hazırlıklarına başlamıştı. Kesilmiş sütün üzerinde biriken loru almak üzere kavanozlara eğilmiş çalışırken, atölyeden babasının kendisini çağırdığını duydu. O da zaten bunu umuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Saygıdeğer babacığım,” deyip onun önünde eğildi, göz ucuyla çevreye bakınıp sepetler içerisindeki <span style="font-style:italic">bosmelia</span> kabuklarını, <span style="font-style:italic">opopanoks</span> reçinesini ya da ona benzer bir başka şeyi aradı. Çünkü atölyeden yabancı birtakım sesler duymuş, herhalde yeni mal getirilip teslim edildi, diye düşünmüştü. Görünürlerde yeni bir şey yoktu. Ama ziyanı yok, diye geçirdi aklından. Sandal ağacı yontmak da zevk verirdi ona. Birkaç gün önce de yapmıştı bu işi. Ağaç öyle sertti ki, yontarken kolları ağrıyordu. Ama her zorlanmada burnuna sıcacık, temiz bir orman kokusu geliyordu. Görünmez bir buhar yükseliyor, ona kuru yapraklar üzerindeki kaplan pençesinin şarkısını söylüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra,” dedi babası. “İyi haberlerim var. Şiva’ya şükür!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki bir iş gezisi daha! Kudra’nın hayalleri dörtnala kalktı. “Saygın bir adamın annesiyle babası az önce buradaydı. Seni onunla evlendirmeyi kararlaştırdık. Musonlar gelince, Şiva izin verirse.” Kudra eşekten düşmüşe döndü. Birden ağlamaya başladı. Gözyaşları babasını hiç rahatsız etmedi. Zaten bekliyordu o gözyaşlarının akmasını. Her Hindu kızı ağlar, bağırırdı evlenme konusu ortaya çıktığı zaman. Haberin verildiği anda başlar, düğün boyunca, balayı boyunca hep ağlardı. Gelin adaylarından ağlamak beklenirdi. Eylenmek demek, babasının evinden ayrılıp kocasının ailesiyle oturmaya başlamak demekti. Eğer şansı varsa, o aile ona hizmetçi gibi davranır, şansı yoksa ona maymun boku muamelesi ederdi. Hayat böyleydi. Kudra’nın annesi de ağlamıştı vaktiyle. Şimdi de sıra Kudra’daydı. Gelenek ve devamlılık, toplum ekmeğinin pişirildiği unu oluştururdu. Kültürü öyle beslerler, tanrıları öyle memnun ederlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Baba, ben hazır değilim…” diye kekeledi Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne? Elbette hazırsın. Eğer niyetin koca bulmak olmasa, ne diye süsleniyorsun böyle? Şiva büyüktür!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tütsü yapımcısı, kızının gözkapaklarına sürdüğü kırmızı boyalardan söz etmekteydi. Ayrıca vücuduna kınayla çeşitli desenler de yapmıştı kız. Bugünlerde yasemin kokulu macunlarla yanaklarına ışıldayan pembelikler de eklenmişti. Kendisine çekici gelen şeyin yalnızca bu maddelerdeki koku olduğunu babasına nasıl anlatabilirdi? Aradığı, yakalamaya çalıştığı şeyin bir erkek değil, bu aromaların yarattığı harikulade hayaller olduğunu nasıl anlatabilirdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözyaşları yeniden fışkırdı. “Ben., ben… ben seninle çalışmak istiyorum, seninle burada… çalışmak istiyorum.” Durmak bilmiyordu gözyaşları.</p>

  <p class="Standard" dir="ltr" style="margin-left:0;margin-right:0;text-indent:18.859844px">İşte bu söz babayı can evinden vurdu. Aslına bakılırsa Kudra işlere ağabeyinden, topal amcasından çok daha fazla yardımcı olabiliyordu. Son zamanlarda çalıştırmaya başladığı o tembel Sudra çıraklardan da çok daha yararlıydı. Dikkatli, neşeli çalışan bir insandı. Ayrıca tütsü konusunda bir hissetme yeteneği vardı. Yalnızca heves değil, özel bir anlayıştı bu. İşin gelişmesi, kârlı hale gelmesi bir bakıma da Kudra’nın sayesindeydi. Ama ne de olsa, kızdı o. Kızların firavun farelerinden bile azgın olduğunu herkes bilirdi. İlk fırsatta, ilk ayartılmada, hemen bekâretlerini kaybediverirlerdi. Hele de bu kızın memelerinin nasıl büyüdüğüne bakılırsa, Khujaras’taki erotik frizlere baktığı zaman gözlerinin nasıl yuvalarından uğradığı düşünülürse, bir felaket gelmeden onu bir kocaya yamamak en akıllıca işti elbette.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kaygılanma, minik paçuli damlam benim. Nişanlının ailesinin de çok iyi bir işi var. Şiva’ya şükür! Üstelik atölyelerinde de yardıma ihtiyaçları olduğu söyleniyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçekten de öyle çıktı. Ama kocasının ailesi tütsü yapmıyordu. İp yapıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">İp! Şu tanrılarda da amma mizah anlayışı vardı, öyle değil mi? Eğer insanda kendi kaderini kendi eline alacak o demir güç yoksa, o insan kaderini tanrıların eline bırakırsa, o zaman tanrılar zayıflığının cezası olarak böyle alay ederlerdi işte onunla. Kendi gemine kaptanlık edemiyorsan, hangi yanlış limana vardığına şaşırmamalısın. Budala ve miskin kimselere, merkezi sinir sistemlerini soğan gibi soyup cılızlatan serüvenler sunulurdu. Romantik hülyacılar da kendilerini bir ip atölyesinde bulurlardı. Belki diyeceksiniz ki, on beş yaşında bir kızın ailesine kafa tutmasını, toplumuna başkaldırmasını, ağırlıklı kültürel ve dinsel geleneklere isyan etmesini ve pek anlayamadığı bir rüyayı izlemesini beklemek de çok fazla olur. Elbette çok fazla olur. Kendi kaderini kendi tayin etmenin fiyatı hiçbir zaman ucuz değildir. Hele bazı durumlarda, düşünülemez bile. Ama insan harikuladeliğe ulaşmak için, düşünülemeyecek olanı düşünmek zorundadır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Böylece Kudra da kendini ipler arasında buldu. İpin rengi pek ölü bir renkti. Dokusu sertti. Biçimi işlevsel, kokusu yavandı. Yaz sonunda kabilenin diğer üyeleriyle birlikte tepelere çıkıyor, <span style="font-style:italic">bhabar</span> otlarının saplarını kesiyordu. Yılın geri kalanı boyunca, ev işleriyle meşgul olmadığı zamanlarda, kocasının yanıbaşına yere oturuyor, ot şeritlerini kurdeleler halinde tarıyor, büküyor, sonra örüp ip yapıyordu. İneğin çiftçiden kaçmasını önleyen ip. Sandalın denize açılmasını önleyen ip. Bir tek oduna, diğerleriyle yan yana durma stratejisini öğreten ip. Genç bir kadını yatağa, ocağa, tanrıların parıltılı giysilerine bağlayan ip.</p>

  <p class="Standard" dir="ltr" style="margin-left:0;margin-right:0;text-indent:18.859844px">Calcutta sokaklarında fakirlerin ipleri kobra gibi dans ettirdiğini görmüştü. Sepetten kıvrılarak, dans eder gibi hareketlerle yükselen ipin boyu, yavaş yavaş ağaçların üst dalları hizasına varıyordu. Fakir o zaman kalkıp tırmanmaya başlıyor, gökyüzünde gözden kayboluyordu. Şimdi metrelerce, kilometrelerce ip doğuyordu Kudra’nın derisi yüzülen parmakları arasından. Kudra o iplere biraz söz geçirmeye çalıştı. İradesiyle onları göklere yükseltip tırmanılacak hale getirmeye uğraştı. Tırmanırken arada biraz duraklayacak, kaynanasına el sallayarak veda edecek, şansını bulutlar arasında deneyecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne yazık ki ip inatla hep yatay durumda kaldı. Yatay hareketleri bile, ancak fiziksel bir güç onu zorluyorsa yapıyordu. Zaten Kudra gibi şartlanmış biri ipe tırmanamazdı. Orasını da dikkate almak gerekirdi. Ayrıca, zaman zaman kocasının ailesi ve <span style="font-style:italic">bhabar</span> otlarının üzerine çıkabileceği birtakım kaçamak yollar da keşfetmişti. Bir tanesi kokuydu. Babası ona hep doğal aromalardan yolluyordu. O bunlardan yağ ve esans yapıyor, vücuduna sürünüyordu. İp arabasını yüklerken de, tahtaları taşırken de, kaynanasının pabuçlarındaki inek bokunu temizlerken de Kudra hep taşınabilir bir koku sisinin içerisine sarınmış durumdaydı. Bu koku ipine tırmanabiliyor, hiç değilse kısmen kaybolabiliyordu. Hindular arasında Şiva’ya giden yollardan birinin burundan geçtiği bilindiği, Hindistan’da da aşırı dindarlık diye bir suç bulunmadığı için, kocasının ailesi itiraz edemiyordu. Ama ara sıra Kudra yanlarından geçtiğinde öksürük nöbetlerine tutuluyorlardı. Kocası Navin’e gelince, belki kalabalık içindeyken karısının bu aşırılıklarından utanıyor olabilirdi, ama yalnızken çok ateşli oluyordu. Navin’in karısının kokularına gösterdiği şehvetli tepki, Kudra’nın ikinci kaçış yolunu daha da genişletmişti: O da seksti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’nın evlilik yatağına uyumu, mandanın bataklığa uyumu gibi kolay olmuştu. Navin de işine meraklı tüm tüccar damatlar gibi <span style="font-style:italic">Kama Sutra</span>’yı iyice öğrenmişti. Bu kitap Hintlilerin aşk konusundaki el kitabıydı. Evlendiklerinde damat otuz yaşında, yani karısının iki katı yaştaydı. Bu nedenle o kitabı ezberlemeye bile vakti olmuştu. Sekiz türlü sarılmayı (dördü sıcak, dördü soğuk), vücudunun tek tek sarılabilecek dört bölümünü, masum bakirelerin nasıl öpüleceğini, bunun dört açıdan nasıl gerçekleştirilebileceğini, insanın karısını öpmesinin on altı yolunu (bunlara orta karar öpüş, baskılı öpüş, yumuşak öpüş, sıkmalı öpüş, kapamalı öpüş ve aç eşek öpüşü de dahildi), sekiz çeşit aşk ısırığını, vücutta bırakılabilecek sekiz çeşit tırmık izini (Kama Sutra damadın tırnaklarına nasıl manikür yapılacağını bile tarif ediyordu), oral seksin sekiz evresini, vajina içinde penisi hareket ettirmenin dokuz yolunu, birleşme sırasında çıkarılabilecek kırk türlü sesi (bunların arasında kükreme, ağlama, nazlanma; övgü, acı ve yasaklama sözleri; kumru, guguk kuşu, yeşil güvercin, papağan, serçe, flamingo, ördek ve bıldırcın sesleri vardı), otuzu aşkın çiftleşme pozisyonunu, bunların “mızrağı doğrultmak”, “dört yolun birleştiği yer” gibi garip isimleri falan da yeni damat, uygulama açısından değilse bile en azından kuramsal açıdan, bülbül gibi biliyordu. Çeşitli yönlerden aritmetiğe, kuş bilimine, halıcılığa, hayvancılığa da dayalı olan onca eğitimle Navin’in on beş yaşında bir bakire için fazla yeterli olduğunu düşünüyorsanız, Kudra’nın hiçbir zaman fazlalıktan yakınmadığını bilmenizde yarar var. Gerçi teknikte kocasının ayarında değildi, ama koku ve heves açısından durumu telafi ediyordu. Geceler boyunca sevişip, yorgunluklarını tatminkâr bir düzüşmenin tuzlu akıntısı ve sevinç dolu yapışkanlığıyla gideriyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Genç evlilerin beş yılda dört çocuk sahibi olmasının hiç şaşılacak bir yanı yoktu. Daha başka çocukları da olurdu, ama kaynana artık evin fazla kalabalık olduğuna karar vermiş, Kudra’ya yiyeceklere konulan doğum kontrol tozlarını öğretmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra bebeklerine bayılıyordu. Evliliklerinin on ikinci yılında bir ara kocasını sevmeye de başladı. Bu iş Mahashivaratri Bayramı’nın ertesi sabahında oldu. Oruçtan bitkinleşmiş, ruhsal bir akşamdan kalmalığın etkisiyle zayıf düşmüş olan Navin, o sıra karısına atları çok sevdiğini açıkladı. Gençliğinde, tüccarlar kastı olan Vaisya sınıfından, savaşçılar kastı olan Kshatriya sınıfına yükselmeyi sırf ata binmek amacıyla hayal ettiğini anlattı. Bu gülünç özlemini dile getirmek utandırıyordu onu. Ama Navin’in de kendisi gibi gizli bir hayali olduğunu öğrenmek Kudra’ya çok dokunmuştu. Bunu bilmek ikisini yepyeni, daha yakın bir anlamda birleştirdi. Kudra’nın aklına ne zaman kocasının sırrı gelse, iplerin arasından uzanıp onu okşuyordu. Kendi gizli rüyasını anlatmamıştı. Çünkü onu nasıl dile getireceğini bilemiyordu. Tek bildiği o rüyanın kendisini sabırsız, tedirgin bir hale getirdiği, güzel koktuğu, her zaman yanında olduğuydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Navin’in sırrını anlatmasından yaklaşık bir ay kadar sonra, bir tabur savaşçı çıkageldi; atları için süslü ipler, saçaklar, püsküller ısmarladılar. Kudra onların başkanını bir kenara çekti, çekiciliğiyle etkiledi, Navin’i atla gezdirmesi için kandırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo, hayır, asla yapamam,” diye itiraz etti Navin.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, “Haydi, yürü,” diye teşvik etti onu. “ Tek fırsat bu. Şu tapınağa kadar bir gidip gel.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’nın olgun kalçalarına göz koymuş olan subay, Navin’in binmesine yardım etti, sonra atın sağrısına bir tokat patlatıp onu yola çıkardı. Navin korkudan öne doğru çok fazla eğildi ve bir kaya yığınına doğru fırladı. Kafatası tıpkı süt kâsesi gibi yarıldı, içindeki yasak ihtirasları kanla, beyin parçalarıyla karışmış durumda gün ışığına boşalttı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bundan sonraki birkaç gün boyunca, Kudra, Navin’le birlikte yakılma işini ciddi ciddi düşündü. Kendini suçlamıyordu. Suçluluk duygusu nörotik bir duyguydu. O duyguyu Hıristiyanlık, gerek ekonomik gerekse politik açıdan sonuna kadar sömürecekti. Ama Hinduizm o açıdan daha sağlıklıydı. Kudra’nın yakılmayı düşünmesinin nedeni başkaydı. Dul yaşamının, annesinin anlattıklarından bile beter bir şey olduğunu biliyordu artık.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kocasının öldüğü andan başlayarak dul kadın, oğullarının boyunduruğuna giriyordu. Oğullar Kudra’nınki gibi ufacık çocuk olsalar bile. Bir daha asla evlenemiyordu. Eğer evlilik dışı cinsel ilişkide bulunmaya kalkarsa, Brahmanlar onu dayağa yatırıyor, kırbaçlıyor, kemiklerinin beyazı görünene kadar dövüyorlardı. Kendi annesiyle babasının evine dönmesi yasaktı. Kocasının ailesiyle kalmak zorundaydı. Şafaktan karanlığa kadar ev işleri yapacak, Hindu yaşamında çok büyük yeri olan aile bayramlarına hiç katılmayacaktı. Çünkü dul kadının yası, orada bulunan herkese uğursuzluk getirirdi. Dul kadın münzevi biriydi. Kafasını tıraş eder, yerde yatar kalkar, günde bir öğün yer, asla bal, şarap ve tuza el süremezdi. Renkli giysiler giyemez, süsler takamaz, asla parfüm kullanamazdı!</p>

  <p class="Standard" dir="ltr" style="margin-left:0;margin-right:0;text-indent:18.859844px">Parfüm yasağı Kudra için bardağı taşıran damlaydı. Kasaba Brahmanlarından bir kurul gelip ona kurban edilmenin sağladığı ruhsal avantajları birer birer sayarken başını sallayıp dinliyordu. Papazlar gittikten sonra birden fırlayıp onların peşinden yetişti, yaklaşık ne kadar zaman sonra dünyaya tekrar gelirim, diye sormak istedi. Aralarındaki konuşmaları kesmemek için bir süre peşlerinden yürümek zorunda kaldı ve o arada, adamların dul kadının ne kadar mücevheri olduğunu hesapladıklarını fark etti. Kendisi yakılırsa, tüm kişisel eşyaları yasa gereği olarak Brahmanlara gidiyordu. Papazlardan biri Navin’in, her varlıklı tüccar gibi, karısına bol bol altın ve gümüş almış olacağını ileri sürüyordu. Kudra’nın yakılmamak gibi bir karar vermesine fırsat tanımamalıydılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra bağırsaklarının kurşun gibi ağırlaştığını hissetti. Karnı gurulduyor, koskoca Sanskrit alfabesinin tüm seslerini çıkarıyordu. Gözlerindeki sularda bir kobra dili gezinmekteydi. Manzara karşısında bulanırken, alevlerden kaçan o dul kadının, nasıl zorla tekrar ateşe atıldığını görür gibi oldu. Sonra, o solgun tenli yabancıya verdiği sözü hatırladı. Kendisine asla böyle bir şey yapılmasına izin vermeyeceğine dair yemin etmişti o yabancıya.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yakılma töreninden önceki gece ev halkı uyurken, Kudra, yeğeninin elbiselerini giydi, mücevherlerini ortaya çıkarıp Brahmanlara bıraktı; bu yolla, kendisini izlememelerini sağlamaya çalıştı. Bir-iki yassı ekmek, biraz pirinç, birkaç da madeni parayı eşarbına sardı. Sonra paketi açtı, bir saç fırçasıyla birkaç fildişi şişe içinde parfüm de koydu. Eşarbı tekrar bağladı, ikinci kere açtı, nedenini bilmeden, yaban fesleğeni kesesini de yanına aldı. Sıcacık bir mehtap pencerelerden içeriye süzülüyordu. Kudra odasındaki özel mihrap önünde diz çöktü, bir tas manda yağını Tanrıça Kali’ye sundu, ondan bağışlanmayı diledi. Sonra Navin’in tabutu önünde diz çöküp ondan da aynı şeyi diledi. Çocuklarını uyurken birer birer öptü, gölgelere saklana saklana evden çıktı. Avluda yalnızca bir tek kere, ip dolu bir sepete tekme savurmak için duraladı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Demek ölümden kaçtın,” dedi Alobar. Çok memnun olduğu belliydi. Kudra’nın kaçışı, kendisinin iki kere Azrail’in elinden kurtuluşuna dair anılar getiriyordu aklına. Demek bu kadınla bir ortak yanı vardı. Devrim ve skandal sayılan bir şey bağlıyordu ikisini birbirine. Hem de davranış kurallarının en sınırında bir yerde. Böyle bağların en tatlı ve en sıkı olduğu yerde.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi Kudra. “Ben ölümden kaçmadım. İnsan nasıl kaçabilir ölümden? Hem niye istesin ki insan bunu? Ölüm bir kurtuluştur. Ben ölümden değil, Brahmanların ahlaksızlığından kaçtım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Saçma! Yani eğer Brahmanlar senin mücevherlerine değil de ruhunun ebediyete kavuşmasına ilgi gösteriyor olsalardı, dalacak mıydın o alevlere?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şey… Ben alevden pek korkarım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Peki, diyelim ki suda boğularak ölmeni kararlaştırdılar. Ateşten kolay mı olurdu senin için?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet. Hayır. Ay, ne bileyim! Boğulmak hiç de hoş bir ölüm çeşidi değil.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hangisi hoş bir ölüm çeşidi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Uykudayken ölmek herhalde. İhtiyarladıktan sonra. Çocukların büyüdükten sonra.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya! Demek ihtiyarken ve uykunda, ha? Bir ömür boyu durmaksızın çalıştıktan ve kötü muamele gördükten sonra, ha? Peki, ihtiyar dediğin ne kadar ihtiyar yani? Hiç yeterince ihtiyarlar mı insan? Demek dulların acılı hayatını kabul edip kırk yaşında uyurken ölmeye razısın. Onun için bunu ateşe tercih ediyorsun. O seçenek sana açıktı. Ateş yerine onu seçebilirdin. Ama sen ondan da kaçtın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Beni utandırıyorsun. Geri dönmemi mi emrediyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar elini onun omzuna dayadı. Yıllardır bu kadar yumuşak bir şeye dokunmadığını hissetti. Teninin sıcaklığı, üzerindeki erkek ceketinden geçerek geliyor, Alobar’ın avuçlarında ter damlaları oluşturuyordu. “Hiç de değil,” dedi. “Yalnızca sana ölmek istemediğini kabul ettirmek istedim. Bu, Şiva’nın, Kali’nin isteği olsa bile. Sen yine de istemiyorsun ölmeyi. Yaşamak istiyorsun. Üstelik doğru dürüst, mutlu olarak yaşamak istiyorsun. Kendi seçtiğin bir hayatı yaşamak istiyorsun. Bunu şimdi kabul et, ödülünü görürsün.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onun parmaklarına kuşkulu gözlerle baktı. Parmaklar habire omzunu yoğuruyordu. Üstelik de güneye göçmek niyetindelermiş gibi bir halleri vardı. “Peki, ödülüm ne olacak?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar ondaki güvensizliği hissetti, elini çekti. “Dost bir ruhun koruması ve rahatlatması.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen beni nasıl koruyabilirsin? Anlamıyor musun? Bu yaptığım işten sonra, gelecek sefer dünyaya herhalde örümcek olarak geleceğim. Ya örümcek, ya pire, ya da bir kurt.” Ürperdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, hâlâ insanken uzun ve zevkli bir hayat yaşaman için bu da ek bir sebep işte.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Artık Nirvana’ya ulaşmak ve kurtulmak için yüz yıl daha dayanmam gerekecek herhalde.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir milyon kere daha yaşasan da ne fark eder ki? Hiç değilse bu seferkinin zevkini çıkarabilirsin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Durmadan akıp giden günlük dünyanın gerçekliğine ve kalıcılığına inanmak budalalıktır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O halde neden buradasın da mezarlıkta bir kül yığını değilsin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki de budala bir kadın olduğum için.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İyi,” diye gülümsedi Alobar. “Benim kendi budalalığıma yoldaşlık etmen hoşuma gider.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra da gülümsedi. Gülümsemek istememişti. Oluvermişti işte. Gülümsediği için utandı. Sanki geğirmiş ya da gaz kaçırmış gibi utandı. O gülümsemeyi yüzünden silmek için hayatındaki üzücü olayları düşünmeye çalıştı. Utanç verici davranışını, şimdiki güvensiz durumunu düşündü. Ama bu seferki gülümseme, o kadar kolay korkmuyordu. Haklarını bilen ve tahliye talebini reddeden bir kiracı gibi, oturup duruyordu orada. Sonunda Kudra başını çevirdi. Ama Alobar onun gülümsemekte olduğunu ensesinden bile görebiliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Adın neydi demiştin?” Alobar ona biraz daha yaklaştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra.” Kelime tıpkı kayaların arasında yüzen bir balık gibi çıktı ağzından.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benimki de Alobar.” Elini onun vücuduna doladı, sol memesini avuçladı. Meme ağırdı. İçi su doluymuş gibi sallandı avucunda. Kavun suyu. Ya da pancar suyu. “Burada otlar çok yumuşak Kudra.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şilte daha yumuşaktır. Hayvanlar gibi çimenlerde çiftleşmek alışkanlığım yok.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, alışmaya başlasan iyi edersin. Yani… gelecek sefer böcek olarak doğacağına göre…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Elini çek lütfen. Ben dul bir kadınım ve seni tanımıyorum bile.” Yüzündeki gülümseme gitmişti artık. Ama kafasının içine doğru mu çekilmişti, yoksa Chomolungma’nın buzlarına doğru mu uçmuştu, orasını bilmeye olanak yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Beni yeterince tanıyorsun,” dedi Alobar. Elindeki saten hindistancevizini istemeyerek bıraktı. Meme sarkarken bir gurultu sesi çıkarıyormuş gibi geldi ona. “Bu dağlara beni aramaya gelmedin mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pek sayılmaz. Çocukluğumda bana, ölüme hükmetmeyi bilen öğretmenleri aramak üzere Himalayalar’a gitmekte olduğunu söylemiştin. Ben de kaçınca… gidecek bir yerim olmadığını gördüm. Calcutta’ya gidip sokak kadını olayım dedim; ama daha önce, öğretmenlerle ben de bir şansımı denemeye karar verdim. O zaman bana iyi davranmıştın. Ağzımdan aldığın söz de yakılmayı reddetme kararımda çok etkili oldu. Bir bakıma, doğru yoldan ayrılışım senin etkinle. Ama bu konuda aklımı çelmene de bir yere kadar izin verebilirim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sağ olmak bir erdem değil mi? Eğer değilse, erdemin pek erdemli yanı yok demektir. Ben bunu bilir, bunu söylerim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tiksinti verici bir şey, ama ben de bu hayal dünyasındaki sürekli varlığımdan zevk alıyorum.” Dönüp ona baktı. Gülümseme geri döndü, ikisini de şaşırttı, sonra veda etmeden birdenbire gitti. “Söylesene bana Alobar, bu yanlarında yaşadığın lamalar gerçekten senin aradığın öğretmenler mi? Sana sonsuz hayatın sırlarını öğrettiler mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hımm? Şey… ııı… bir bakıma, sanırım… pek de emin değilim. Şey…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne demek istiyorsun? Aradığın onlar mı, değil mi? Öğrettiler mi, öğretmediler mi? Görünüşleri Budist rahiplerine benziyor bence. Bizim oralarda Budistler de herkes gibi ölüp dururlardı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar ayağa kalktı, bir süre karşıki dağlara baktı. Dağlar bir sonsuzluk kulübesinin çevresindeki beyaz bir çiti andırıyordu. Ama Alobar onları bambaşka bir biçimde düşünüyordu. Belki onları, gökgürültülerinin, deprem parçacıklarının, tozlu yıldırımların depolandığı birer ardiye olarak görüyordu. Belki tanrıların ona kendini ufacık, zayıf ve fani göstermek için seçtiği bir yol olarak görüyordu. Ne olursa olsun, o doruklara bir süre baktı, sonra tekrar Kudra’ya döndü.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Senin toprağından sınırı geçip buraya girdiğimde, rastladığım çobanlara büyük öğretmenlerin nerede oturduğunu sordum, cevap olarak, ‘Samye’de,’ dediler, ben de buraya geldim. Samye lama manastırının kapısını vurdum, kırmızı cüppeli birileri beni içeri aldı, çay ve yiyecek verdi, kova kova su ısıttılar, yıkandım, sonra bana sıcacık giysiler ve çizmeler verdiler. Çünkü benimkiler yırtık pırtıktı artık. Üstümden dökülüyordu. Bana ne istediğimi sordular… görünüşüm pek garip gelmişti onlara. Ben de cevap olarak, ‘Bin yıl yaşamak istiyorum,’ dedim. Birbirlerine baktılar, sonra içlerinden biri, “Bu vücutta mı?” diye sordu. Ben evet deyince başlarını iki yana sallayıp dillerini damaklarında cık cık diye şaklattılar. Benim bu beyhude, yanılgı dolu isteğimi yerine getiremeyeceklerini söylediler. Gece bir iyi dinlendikten sonra tekrar yola koyulmam gerektiğini söylediler. Ertesi sabah tam gideceğim sırada, içlerinden Fosco diye biri, bir kaligrafi ustası, istediğim şeyi Bandaloop doktorlarından elde edebileceğimi fısıldadı. O insanları Hindistan’a doğru inerken, tepelerin eteklerindeki mağaralarda bulabileceğimi söyledi. Ona teşekkür ettim ve yola çıktım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bulamadın mı o Bandaloop’ları?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo, buldum bulmasına. Kolay olmadı, ama buldum. Öyle güzel taş evleri falan yoktu. Samye’de olduğu gibi değildi. Anayoldan çok içerde bal peteğine benzeyen mağaralarda yaşıyorlardı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama onları buldun, ha?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet. Daha doğrusu, onlar beni buldu. Bir gün yamaçta dinleniyor, düşünüyordum. Ah, yiyecek bir şeyim olsa ne iyi olurdu, diyordum. Birden kafama bir mısır koçanı çarptı. Hızlı. Hem de çok hızlı. Burnum kanadı, kulaklarım çınladı. Bıçağımı çektim, tepenin yukarısına, mısırın geldiği yere baktım. Üç kıllı adam duruyordu orada. Benim gibi hırpani giyinmişlerdi. Gülüyorlardı bana. Onlara bıçağımı salladım, onlar da, ‘Eh, açım dedin ya,’ diye bağırdılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ah, büyük Şiva! Düşünceni nasıl işitmişler?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben de onu anlamaya karar verdim. Mısırı kızartıp yedikten sonra onların izini sürdüm, mağaraların bulunduğu tepe eteğine geldim. Birkaçı yanıma yaklaştı. Ben, ‘Siz herhalde Bandaloop doktorları olmalısınız’, dedim. İçlerinden biri, ‘Sen de Alobar olmalısın,’ diye karşılık verdi. ‘Adımı nereden öğrendiniz?’ diye sordum. ‘Sen bizimkini nereden öğrendin?’ dediler. ‘Samye’de kutsal bir adam söyledi,’ dedim. Hepsi katıla katıla güldüler.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biraz kaba insanlar galiba.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kaba mı? Evet, bir hayli kabaydılar. Ama bak, uzun zaman önce, batıda, benim geldiğim yerlerde iki kaba tipe rastlamıştım. Bir tanesi bir Şaman, öteki bir tanrıydı. Başlangıçta her ikisi de bana çok kötü davranmışlardı; ama biri bana özel bir cesaret, öteki de özel bir korku verdi. Bu yolculuğu yapabilmem için bunların ikisine de ihtiyacım olduğunu sonradan anladım. Bilgeliği ellerinde tutanlar, onu her gelen serseme öylece sunamazlar. İnsanın onu alabilmek için hazırlanmış olması gerekir. Yoksa ona yararından çok zararı dokunur. Ayrıca, bilgeliğin o duru sularında yalpa vuran bir sersem suyu bulandırınca, herkese de zararı dokunur. Demek ki bilgiyi arayan insan önce sınanmalı, buna layık olup olmadığı anlaşılmalıdır. İşte bunlardan öğrendiğime göre, öğretmenin kaba davranması o sınavın evrelerinden birincisi oluyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yani eğer öğretmenin uygarlık dışı davranmasına, sana istediği muameleyi etmesine, gururuna hakaret etmesine izin verirsen, seni kafasındaki düşünceleri dinlemeye değer biri olarak mı görüyor diyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tam tersine… Kişilik bütünlüğünü savunman gerek. Tabii öyle bir şeyin varsa. Ama savunurken de soylu biçimde savunman gerek. Onun kendi davranışlarını taklit ederek değil. O katı davrandığında sen yumuşaksan, o kabalık ettiğinde sen naziksen, seni potansiyel olarak öğüde layık görüyor. Görmezse zaten demek ki öğretmen değilmiş. O zaman senin de içinden onun kıçına bir tekme patlatmak gelir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İlginç. Bandaloop doktorlarıyla da öyle mi oldu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar başını iki yana salladı. “Hayır,” dedi. Chomolungma’ya tekrar uzun uzun baktı, sonra dünyanın en yüksek dağı yarışmasının öbür koşucularını süzdü. Güneş batmaya yaklaşıyordu. Doruklarda renkli bulutlar vardı. Bunlar, sanki her birinin yarışta hangi noktaya vardığını işaretleyen renkli kurdelelerdi. Birincinin hangisi olduğunu anlamak, sonra İkinciyle üçüncüyü görmek, o kadar da zor değildi. Ama aralarındaki Dostluk Güzeli’ni seçmek biraz daha zor işti. “Hayır, Bandaloop doktorlarıyla öyle olmadı. Onlar ara sıra konuksever, ara sıra düşmanca davrandılar. İçeyim diye kupaya süt koyuyor, sonra içine pislik atıyorlardı. Beni şımartıyor, iltifatlar ediyor, sonra yüzüme tükürüyorlardı. Bazen hiç aldırış etmiyorlardı bana. Ama ben gitmeye kalkışınca kalayım diye yalvarıyorlardı. Karmakarışıktı her şey. Kıçlarına tekme atmak da söz konusu değildi. ‘Gel, bize vur,’ diyorlardı. Ama öyle çeviktiler ki, elimi bile süremiyordum onlara. Hareketleri gözle görülemiyordu. Ama her seferinde benim yumruğu nişanladığım yerin birazcık sağında ya da birazcık solunda oluyorlardı. Bana hiçbiri dokunmadı. Ben onlara vurmaya çalışırken ıskalayıp düşe düşe kan revan içinde kaldım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Küçük düşürüldün.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sayın bayan, o söz az bile! Bizim oralarda, savaşçı olarak büyük ünüm vardı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onlardan ayrıldın mı o zaman?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Emekleyerek bile kaçamayacak durumdaydım. Yaralarım için yağ verdiler, beni mağaralara davet ettiler. İçerisi nasıl olsa beğenirsin? Kaskatı kaya, tavanlardan sular damlıyor, karanlıkta yarasalar ciyaklıyor sanıyorsun, değil mi? Yoo, o mağaralar inanılmayacak kadar güzel halılarla kaplıydı. Kalın, sıcacık, yumuşacık halılarla. Her girintiye yağ kandilleri yerleştirilmiş, her sivri çıkıntıya ışıklar asılmıştı. Küçük tabaklar içinde pudralar yakılıyor, bunlar havaya portakal bahçeleri gibi bir koku veriyordu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tütsü!” diye bağırdı Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Adı her neyse. İçerdeki kadınlar baharlı kuzu yemeği hazırlıyor, şarabı ısıtıyorlardı. Herkes gözleri kızarana kadar şarap içti. Kenevir yapraklarını büküp çubuklara soktular, ucunu yaktılar, onu da tüttürdüler…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O bitkiyi tanırım. Biz ondan ip yapardık. Yakıp içtiler mi dedin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet. Onları hayale daldırdı sanıyorum. Ateşe bakıyor, vara yoğa gülüp duruyorlardı. Bana da teklif ettiler. Et ve şarap da teklif ettiler. Hatta kadın, istersem iki kadın teklif ettiler. Tabii kabul etmedim. Bir sınavdı o. Benim saf ve temiz olup olmadığımı deniyorlardı. Tek başıma uyuyakaldım. İçim arzu doluydu. Gece yarısı kafama dökülen bir kova buz gibi suyla uyandım. İşte o zaman çileden çıktım, inan bana. Hem Öfkeliydim, hem de aklım karmakarışıktı… korkmuştum da. Çünkü Kudra… kafama dökülen kovayı tutan bir el yoktu. Havada tek başınaydı kova. Kendi kendine eğiliyor, suları kafama döküyordu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar, aklın gerçekten karışıkmış o sıra. Ya da rüya görüyormuşsun. Ya da…” Kudra’nın gözkapakları indi, kara üzüm kabuğundan dikilmiş birer keseye benzedi. “Yoksa bana masal mı anlatıyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hepsi doğru. Yemin ederim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O halde sana inanmam gerek. Söylesene, serbestçe gitmene izin verdiler mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İçlerinden biri… orada yaklaşık on iki kişiydiler… kadınlar hariç… bir tanesi peşimden dışarıya geldi, niyetimin ne olduğunu sordu. ‘Samye manastırına döneyim bari,’ dedim. ‘İyi,’ dedi bana. ‘Orada çok şey öğrenirsin. Sonra bize, buraya dön,’ dedi. Bu söz beni tam kudurttu. ‘Beni bu lanet olası yere geri sürükleyecek kadar zebani ne bu dünyada var, ne de ötekinde,’ dedim. Bağırdım. Asla dönmeyeceğime yeminler ettim. O güldü, elbiselerime uzandı, bir yumurta çıkardı. Oysa orada yumurta yoktu. Yumurtayı yere vurup kırdı, içinden kocaman bir köpek fırladı. Sekiz bayramdır görmediğim kendi ülkemdeki kendi köpeğim Mik’e benziyordu tıpkı. Beni tanıyormuş gibi ayaklarımı yaladı, sonra mağaranın içine doğru koştu, görünmez oldu…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yemin ediyorum, doğru.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şaşılacak şey. Peki sen onun peşinden koştun mu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yo, hayır. Gece karanlığına doğru ilerledim, sonunda da gerçekten Samye’ye döndüm. Sen de gelip beni burada buldun. O Bandaloop tecrübesini tümüyle unutmak istiyordum. Ama ne yazık ki anıları aklımda capcanlı kaldı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir daha oraya dönmedin, öyle mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yemin ettim. Biz ölümlüler başka hiçbir bakımdan tanrıları geçemiyorsak bile, en azından verdiğimiz sözü tutabiliriz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neden Samye’ye döndün?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pek emin değilim. Geldiğimde Fosco’yu görmek istediğimi söyledim. Elinde kaligrafi fırçasıyla girişteki kulübeye geldi. Cüppesine sarılıp onu öyle bir sarstım ki, fırçasındaki mürekkepler uçuştu. ‘Neden yolladın beni o çılgın yere?’ diye sordum. O bana alçak sesle, yumuşacık cevap verdi. ‘Bandaloop doktorlarından öğretmenlerim çok nefret eder, seni oraya yollamakla cezalandırılmayı göze aldım,’ dedi. ‘Bizim kabul edemeyeceğimiz aşağılık, sefa âlemleriyle dolu bir din uyguluyorlar. Ama çok güçlü, sihirbaz ve tedavicidir onlar, ayrıca falcıdırlar da,’ dedi. ‘Dünyasal gemini istediğin tutkuya ulaştırmak için sana yardımcı olabilirler diye düşündüm, beni affet,’ dedi. Fosco o kadar içtenlikle konuşuyordu ki, ben de ondan özür dilemek zorunda kaldım. Hem affetti, hem de işçi ve öğrenci olarak Samye’de kalmamı sağladı. Sanıyorum epey uzun zamandır buradayım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onu şöyle bir süzdü. “Samye yaramış sana. Sağlıklı ve güçlü görünüyorsun. Nehirde, rastlaştığımız son zamandan bu yana hiç yaşlanmamışsın dediğim zaman yalan söylemiyordum. Belki de burada, çoktan beri peşinden koştuğun bilgileri elde ediyorsundur. Lamalar sana ne öğrettiler de yirmi yıldır onlara öğrencilik ettin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gerçekten yaşlanmamış mı buluyorsun beni? Eskiden bizim orada bir sihirli ayna…” Sesi söndü ve bitti. Anılar esir almıştı zihnini. Esir almış, ellerini kollarını bağlamış, ağzını tıkamış, gözlerini de bağlamış, kürkler serili bir cariye yatağına hapsetmişti. Sonunda bellek ya fidyesini aldı ya da acıdı, onu serbest bıraktı. Bu arada güneş o kadar alçalmıştı ki, Alobar’ın sesi normal hayatına döndüğünde, güneş de sanki Chomolungma’nın eteğinden içeriye bakıyor gibiydi. “Buralarda hiç ayna yok. Nehir bana tıraş olacağımı gösteriyor, ama cildimin durumu, saçımın rengi konusunda pek bir şey göstermiyor. Hımmm! Hoşuma gitti bu söylediğin.” Oturdu, Kudra’nın omzuna bir kere daha dokundu. Kudra çekilmedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Burada huzur buldum. Şu veya bu şekilde yıllardır yaşadığım karmaşa artık ruhumu köreltmişti. Ama ruhum, sükûnet sayesinde iyileşti. Öyle bir sükûnet ki, dışardan olduğu kadar içimden de geliyor. Mimari, resim, heykel, müzik, ayin, sade giysiler, ama hepsinden çok da, sanıyorum meditasyon. Saatler boyunca sessiz ve hareketsiz oturmak. Bütün bunlar içimdeki karmaşayı dindirdi, beni hayatta tıpkı derede yüzen bir balık gibi yaşar hale getirdi. Lamalar dogmalarına ve sıkı ahlak kurallarına benim sürekli karşı koymamdan çok çile çektiler. Ama diyebilirim ki hepimiz yararlandık. Ben çok huzurlu oldum, onlar da… eh, pek çok taşları sayemde taşındı, ayrıca hep diken üstünde kalmayı öğrendiler. Ha ha.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yani sana uzun yaşam konusunda bir şey öğretmediklerine mi inanmam gerekiyor?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Açık açık öğretmediler. Benimle ara sıra o konuda konuşuyorlar. Ama onlar ideallerine, ruhsal ilerlemenin yavaş gelen evreleriyle ulaşıyorlar. İdealleri de ne ölümsüzlük ne de uzun yaşam. Yalnızca, doğum, ölüm ve tekrar doğum döngüsünden kurtulmak istiyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, evet. Benim halkımın da ideali bu. O amacın içinde yatan kusursuzluğu sen göremiyor musun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar serbest kalan eliyle kafasını kaşıdı. Saçları kestane rengiyle gümüş renginin eşit oranlarda karışımıydı. Soğuk bir sabah, inek boku üzerine kırağı yağmış gibi görünüyordu. Öteki eli Kudra’nın omzundan ayrılmadı. “Aslına bakarsan, belki de bu durumu, gerektiği kadar takdir etmiyorum. Ya da belki benim özlediğim şey kusursuzluk değil de eksiksizlikti. Hayattan kaçmaya adanmış bir hayatta da eksik olan bir taraf var.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Lütfen anlatsana.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Burada öğrettiklerine göre varoluşun çoğu ıstırap çekmek. Istırap da arzulardan geliyor. Demek ki eğer arzuları ortadan kaldırabilirsek, o zaman ıstırabı da kaldırmış oluruz. Bu tabii doğru bir bakıma. Dünyada çok ıstırap, çok sefalet var, tamam, ama bir yığın da zevk var. Eğer bir insan ıstıraptan kurtulmak uğruna tüm zevkleri de en baştan reddediyorsa, ne kazanır? İçinde ne ıstırap ne de zevk olmayan bir hayat boş bir hayattır. Nötr bir hayattır. Aslında lamaların amacı da yokluğun hiçliği zaten. İsteyerek hiçliği aramak ise yenilgiden bile beter. Kudra, bu teslim olmak demek. Korkakça teslim olmak. Bu zavallı yavru bebecikler, acı çekmekten öylesine korkuyorlar ki, hayatın en tatlı zevklerini feda edip canlarının yanmasından o sayede yakayı sıyırıyorlar. Bu tür bir zayıflığa insan nasıl saygı duyar? Bilerek yavanı, sıradanı, güvenliyi kucaklayan, bunu sırf hayal kırıklığının getireceği acıdan kurtulmak için yapan bir insanı, nasıl bağrına basabilirsin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, son yirmi yıldır kendisine onca huzur vermiş adamların öğretilerine, bu kadar hırsla saldırışına kendisi de şaşıyordu. Belki de Kudra’ya olan ihtiyacı, küllenmiş doyumsuzluklarını yeniden alevlendiriyordu. Kudra’ya gelince, o da kendi inancını savunacak kelimeleri bulamıyordu. Belki de inancını yitirmişti. Alobar’a baktı, hiçbir şey söylemedi. Alobar onun sessiz bakışını, sözlerine devam etmesi için bir cesaretlendirme olarak aldı. Aynı zamanda parmaklarını omuzdan hindistancevizi aydedelere doğru kaydırmak için de bir cesaretlendirme olarak aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eğer arzu, ıstırabı getiriyorsa, belki akıllıca arzu etmediğimizdendir ya da arzu ettiğimiz şeyi ustaca elde etmesini bilmediğimizdendir. Kafalarımızı dua seccadelerine gömüp saklayacağımız yerde, tahriklere karşı çevremize duvarlar öreceğimiz yerde, arzularımızı doyurma konusunda ustalaşsak daha iyi değil mi? Selamet denilen şey zayıflar içindir. Benim inancım bu. Ben selamet istemiyorum. Ben hayat istiyorum. Hayatın da tümünü istiyorum. Sefaletini de, harikuladeliğini de. Eğer tanrılar zevkten vergi istiyorsa öderim. Ama vergilerine her seferinde itiraz ederim, karşı çıkarım. Woden ya da Şiva ya da Buda ya da o Hıristiyan adam… neydi adı?.. Onlar buna saygı gösteremiyorsa, o zaman onların gazabına da razıyım. Hiç değilse bu zengin, yuvarlak gezegende, önüme serdikleri şöleni tatmış olurum, dişsiz bir tavşan gibi ondan kaçmamış olurum. En güzel şeylerin, bu dünyaya sırf bizi denemek için, büyük ödülü almamızı daha zorlaştırmak için getirildiğine inanmıyorum. Boşluğun güvenliğini de istemiyorum. Hayatı bu kılığa sokmak insanlara da tanrılara da yakışmaz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar susup neler söylemiş olduğunu düşündü. Yıllardan beri böyle şeyleri, değil ağzına almak, düşünmemişti bile. Ancak yıllar önce bir gün, bir dananın kayalara keçi gibi tırmanışını seyrederken, acaba Büyük Tanrı Pan ne düşünürdü Budist yaşamı konusunda, diye merak etmişti. Bu sorunun cevabı uzatmalı bir hoşnutsuzluk sızısı canlandırmıştı içinde.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Lamalar içlerinde ölüm korkusu olmadığını söyleyip duruyorlar, ama ölmeden önce ölmelerine sebep olan da korkudan başka nedir ki? Ölümü evcilleştirebilmek için, hayattan zevk almayı tümüyle reddediyorlar. Önceden yarı yarıya ölü onlar. Üstelik sonunda bu fedakârlıklarının kendilerine bir yararı olacağından da emin değiller. İyi insanlar hepsi! Bu seçimlerine saygı duymak zorundayım. Ama karşında duran bu budalanın amacı doluluktur, eksiksizliktir, boş bir kusursuzluk değil.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Herhalde Bandaloop doktorları sana bir şans daha tanısaydı bu sefer onları reddetmezdin, değil mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir nitelik sorunu var ortada canım. Eğer bu sözlerim arasında insanın, zevk alırken edep ve tedbire de boş vermesi gerektiğini söylediğime inanıyorsan ya benim dilim ya da senin kulağın yanılıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Sanki ikisini de tedavi etmek istermişçesine, dilini onun kulağı içindeki kıvamlar arasına soktu, bu arada elleriyle o memeleri mıncıklamayı hiç kesmedi, onların sallanması uyguladığı tedaviyi bozabilirmiş gibi yakaladı onları. Kudra’nın sağ kulağı tıkanmıştı, ama solu manastırın gongunu açık seçik duydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çok acıktım,” deyip öyle bir güçle ayağa fırladı ki, Alobar dilinin de beraber gittiğinden korktu. “Umarım bu ses yemek kampanasıdır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar isteksiz adımlarla onu, yazgısı kuru kalmak olan otların üzerinden kaldırıp aşağıya indirdi. Yürürken, Kudra bir yandan saçlarını yine türbanına yerleştiriyordu. Sık sık tökezliyordu eğri büğrü arazide. Uylukları kalın, kalçaları geniş, memeleri büyüktü, ama beli öyle inceydi ki, topal bir salyangoz bile iki dakikada turlayabilirdi o beli. Kısacası, Hintlilerin fiziksel doyum için ideal saydıkları yapıya sahip bir kadındı. Alobar biraz farklı standartlar edinmiş olmasına rağmen, o çalkalanmakta olan gelişmiş vücuda gözlerini fincan gibi açarak bakıyor, Kudra vücudunun o barbarca sınırlarını kontrol altına almaya çalışırken (zıplayan memelerine, sallanan kalçalarına engel olmaya uğraşırken) bir yandan da yamaçtan aşağı düşmeden inme savaşı veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gün ışığının gidişi, dağları nasıl menekşe rengi birer siluet haline sokuyorsa, iç huzurun gidişi de Alobar’ı, bir umutsuzluk fonu önündeki siluete benzetiyordu. Öyle sersemlemişti ki, tereyağında pişmiş arpa tabağını Kudra’ya götürdüğünde, onun yemeğe ektiği yaban fesleğenini bile fark etmemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar kendi basit yemeğini her zamanki gibi lamalarla birlikte yedi. Yemekten sonra Fosco’nun yardımıyla, Kudra’ya ahırda yatacak bir yer buldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Özür dilerim,” dedi Alobar. “Ama kadınlara buralarda bu gözle bakılır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, “Ben ona alışığım,” diye karşılık verdi. “Ama senin kadınlara bakış biçimin daha şaşırtıcı geliyor bana.” Alobar’ın elini sıktı. “Ay ahırın tepesindeyken gel,” diye fısıldadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar dışarıya çıktı, Himalaya gecesinde dolaştı. Merdivenlerin en tepesindeki karanlığa benziyordu burada gece. İncecik, capcanlı hava, lamaların şarkılarıyla titreşmekteydi. Beyaz yıldızlar birer benek gibiydi. O yıldızların birer arı olduğunu hayal etmek çok kolaydı. O susmayan lama vızıltısının onlardan geldiğine inanmak da kolaydı. Solgun hilali de kovancının küreği sanmak, durmadan bala batıp çıktığını düşünmek de kolaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Geceyi dolduran şarkıların onu rahatlatması, denizdeki adamlara günün birinde dönen pervane sesinin vereceği huzur gibi bir şeydi. O günlerde gemilerin bütün gürültüsü onları yürüten rüzgârdan gelirdi. Himalayalar’da ise… denizci yoktu tabii. Minik yelkenlere ya da deniz kızlarına benzetilecek yeşil yapraklı ağaçlar da yoktu. Himalaya rüzgârları çevreye kar taneleri üfürürdü. Çimen tohumu, panda tüyü üfürürdü. Bir de lamaların o ciddi, o tekdüze sesli harflerini üfürürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar da öğrenmişti ilahi türündeki o şarkıları söylemeyi. Baş lama kendisi öğretmişti heceleri birer birer. Bu ses, onu kendi içinde, rüzgârlara aldırmayan bir yere götürdü. Buda’nın göbeği gibi düzgün, baş lamanın tıraşlı kafası gibi huzur dolu bir yere. Ama o gece, yıllar önce uydurduğu kendi şarkısını söylemeyi canı her zamandan daha fazla istiyordu: <span style="font-style:italic">Dünya yuvarlak, yuvarlak, yusyuvarlak</span>… diye başlayan şarkıyı. Besbelli içinde o eski heyecanları uyandıran bu esmer dul olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onu upuzun bir uykudan uyandırmıştı. Yo, bu yanlıştı. Kendisi uyumuyordu ki Samye’de! Güçlendirilmiş uyanıklık halindeydi. Ama öyle bir duygu vardı ki, o söz konusu olduğunda uyanıklık da uyku kadar durgun sayılırdı. Lama manastırında kalışı bir durgunluk, bir sakinlik, beslenme, eğitilme dönemi olmuştu. Bu ona pek az zarar vermiş, buna karşılık büyük yararlar sağlamıştı. Ama yine de bir uyuşukluk, bir tekdüzelikti. Arabasının tekeri ışıklı bir çukura saplanmıştı bir bakıma. Ve içinden tekrar karanlığa doğru ilerlemek için dayanılmaz bir istek duyuyordu. Eğer dünyanın gündüz kadar geceye de ihtiyacı varsa, ruhun da aydınlığı dengelemek için karanlığa ihtiyacı olması gerekmez miydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne olursa olsun, Alobar sakin mutluluğunu kaybetmiş, onun yerine kaygılı, elektrikli bir sevinç kazanmıştı. Bu geçici bir dönem miydi, Kudra’nın içinde uyandırdığı arzularla ilgili miydi, yoksa Samye’deki döneminin sonunu mu noktalıyordu, ondan pek emin olamadı. Tek bildiği, aydede horozunun artık ahırın üzerinde ötmekte olduğu ve içerdeki kaçak dulun, şu ya da bu biçimde kendisine ihtiyaç duyduğuydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir erkek sevişmeyi beklerken tüyleri çok hızlı uzar denir. Belki biz bu paragrafın sonuna varamadan Alobar’ın durup tıraş olması gerekebilir. Şarkı sesleri yüksek duvarların gerisinde ölmeden, kestirmekte olan sığırın yoğun soluğu sayfayı hemen buğulandırmadan önce.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Tayların yalağında yaptığı banyoyu bitiren Kudra, yeğeninin giysilerini yeniden giyip giymemekte kararsızdı. Mayıs akşamında onu ürperten bir serinlik vardı. Ama o kirli erkek giysilerini, o pırıl pırıl kahverengi teni üzerine tekrar geçirmek, derisinin soğuktan ürpermesinden daha beterdi. Hem zaten Alobar elbiseleri nasılsa yine çıkaracaktı üzerinden, değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Onunla yatmaya razı olmuştu. Ertelemeyi tercih ederdi aslında… büsbütün vazgeçmeyi değilse bile. Kafasında sıraya sokması gereken onca sorun varken, vücudu herhalde dikkatini dağıtacaktı. Ama hacılar, Ganj sularını nasıl kafalarına takmışsa, Alobar da cinsel ilişkiyi öyle takmıştı kafasına. Onu tekrar görmek demek, birlikte yatmak demekti. Kudra’nın da onu tekrar görmesi şarttı.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Çok heyecan verici biri</span>, diye düşündü. Sonra, <span style="font-style:italic">cinsel anlamda değil tabii,</span> diye ekledi. Kendisini heyecanlandırışının nedeni, tıpkı kendisi kadar günahkâr olması, fakat buna rağmen tedirginlik ve pişmanlık duymamasındandı. Lanetlenmiş olmayı düpedüz çekici gösteriyordu. Tanrıları inkâr eden adamları duymuştu. İnanmıyoruz deyip dururdu onlar. Ama inanmış birinin diz çökmeyi reddetmesi, bir erkeğin, Şiva’ya, Buda’ya, kendi ırkının tanrılarına karşı dimdik ayakta durması, adları ne olursa olsun onların karşısına dikilip, zevkin karşılığını acıyla ödeme sisteminin hesabını sorması, bu sistemde acıya karşı kazanılabilecek tek zaferin zor elde edilen bir unutma olduğunu söylemesi, bu sistemin ele geçirdiği kölelere oyunun süresi konusunda pek az bir seçme hakkı tanındığını ileri sürmesi inanılır gibi değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Brahmanlar bu tür yakınmalara kolayca cevap bulurlardı. Kudra bilirdi onların cevaplarını. Ayrıca o cevapların doğru olduğuna da inanırdı. Kendisi teolojik haklılık iddialarıyla ortaya fırlamış biri değildi. Daha doğrusu… artık değildi. Şimdi bir günahkârdı Kudra. Seçenekleri belliydi: Ya pişmanlık getirecek, onun bedelini ödeyecekti ya da bu yakışıklı münkirle bir olacak, yolun nereye vardığını da zamanı gelince görecekti. Yakışıklı mı demişti ona? Böyle söylemek istememişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doğrusu bakması hoş bir insandı aslında. Kelimeyi söyleyince fark etmişti. Yaşının altmıştan fazla olması onu hiç rahatsız etmiyordu. Sağlam ve gençti. Hem zaten Hindu kadınları gelenek gereği yaşlı erkeklerle birleştirilirlerdi. Hoş kendisinin onunla birleştirilmek gibi bir niyeti yoktu tabii… yanlış anlamayın, tamam mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki de tanrılar Alobar’ın isteklerine karşı anlayışlı davranıyorlardı. Belki ilahi düzende birtakım değişiklikler düşünüyorlardı. Belki de insanoğluna kısa, mutsuz bir hayat süresi sunulması bir yanlışlıktan, bir ihmalden kaynaklanıyordu. Yanlışın şimdiye kadar düzeltilmemiş olması, kimsenin açık açık şikâyet etmemiş olmasındandı. Ne olursa olsun, bugüne kadar Alobar’ın kafasına yıldırım falan düşmediği ortadaydı. Birden Kudra’nın aklına başka bir fikir geldi. Tenindeki ürpertilere yeni ürpertiler eklendi. Alobar’a aldırış etmedikleri için mi cezasız bırakıyorlardı onu? Ya tanrılar onun isyanının farkına bile varmamışlarsa?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şu an için önemi yoktu. Tek önemli olan, Kudra’nın kocaman ve önemli bir durumla karşılaşmış olması ya da kendisine öyle gözükmesiydi. Babasıyla çıktığı iş gezisinden çok daha büyük bir serüvenin eşiğinde olduğunu hissetti. Beyninin dümdüz ovası üzerine sipsivri bir kule kurmuş olan o yolculuktan, kendisi için normal, durgun hayatı imkânsız hale getirmiş olan o yolculuktan bile daha önemli.</p>

  <p class="Standard" dir="ltr" style="margin-left:0;margin-right:0;text-indent:18.859844px">Solgun ay ışığı ahıra dökülüyor, tay yalağını ışıtıyordu. Alobar neredeyse gelecekti. İyi. Geldiğinde ona Bandaloop’larla ilgili yeni sorular sorabilirdi. Yaptıkları sihirlerle, bildikleri sırlarla ilgili sorular. Bunun için çağırmıştı onu bu gece. Başka nedeni yoktu. Yalnız bunun için. Bunu da herkes böylece bilsin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden Alobar kapıdan girdi, onu gafil avladı. Kudra daha giyinmemişti bile. Kudra sonradan onun kendisine doğru koştuğunu hatırlıyordu. Ama o sırada orada bulunan taylar, aydede ve su yalağı olayı başka türlü hatırlıyorlardı. Ne olursa olsun, Kudra onun kolları arasındaydı ve bunu kimse inkâr edemezdi. Kudra’nın dili ağzı içinde dolaşıyor, elleri kasığında dik bir şeyler arıyordu… Kali büyüktür…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bir terslik vardı. Kudra fil tokmağı yerine bir kenevir örgüsü buldu. Yazgısı mıydı yoksa ip onun? Alobar gerçekten de düğüm atılacak kadar yumuşaktı. Daha şimdiden onun kollarından kurtulmaya uğraşıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra şaşkınlık ve utançla dolu, eskimiş battaniyeyi yakaladı, kendi çıplaklığını örtmeye çalıştı. “Rengimden mi?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne var renginde?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Atlar ineklerle çiftleşemez. Acaba açık tenli erkek de, koyu tenli kadınla mı birleşemiyor?” Kudra ömrü boyunca bir tek erkekle yatmıştı. İktidarsızlık konusunda da, reddedilme konusunda da hiçbir tecrübesi yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi Alobar. Bu düşünce, suratını asmasına yol açıyordu. “Benim bir ünüm vardı. Aslında ben, koyu renk teni seçen bir erkek olarak tanınırdım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra düşündü: <span style="font-style:italic">Savaşçı olarak da ünün olduğunu söylüyordun, ama Bandaloop’ların karşısında pek bir şey yapamadın</span>. Sordu: “Burnum mu öyleyse? Büyüklüğü mü rahatsız ediyor seni?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu kadar biçimli ve iri bir burnun olduğu için şanslısın. Sana dümen görevi yapacak, hayatın çırpıntılı sularında yolunu bulmana yardımcı olacak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunları içtenlikle mi söylüyordu? O kendi burnunu hiç bu gözle görmemişti. “Eh, demek ki çok atak davrandım; öpüşüm, dilim…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim için yeni bir tecrübe, bunu kabullenmek zorundayım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sahi mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet. Bu öpüş dediğin şey batıda bilinmiyor. Garip bir heyecan. Ama insan tekrarını istiyor. Ben açık fikirliyimdir.”</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Fikrini değil, ağzını açman gerek</span>, diye düşündü Kudra. Ama başka şey söyledi: “O halde neden istemiyorsun beni?” Battaniyeyi tekrar düzeltip vücudunun daha geniş bir kısmını akşam soğuğundan ve Alobar’ın bakışından korumaya çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çok açık konuşmak gerekiyorsa, mesele kokun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kokum mu?” İnanamamıştı. “Ama daha yeni banyo yaptım, vücuduma kokulu yağlar sürdüm. Otların üzerinde beni sevmeye pek hazırdın. O sıra tozla, terle kaplıydım. Giysilerinin içindeki çıkıntıyı gördüm; oysa burada, yumuşacık, bize özgü bu samanlarda temizim, parfümlüyüm…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tepenin üstündeyken iyi kokuyordun. Kadın gibi kokuyordun. Şimdi o mağarada yaktıkları pudra yığınları gibi kokuyorsun… tıpkı bir… <span style="font-style:italic">meyve ağacı</span> gibi kokuyorsun!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Meseleyi çözümlediler. Kudra’ya yeni baştan yalağın yolu gözüktü. Yasemin ve patçuli kokularını vücudundan fırçalaya fırçalaya çıkardı. Eski karılarıyla cariyeleri ne yıkanma sanatı, ne de parfüm sanatı konusunda hiçbir şey bilmediği, yalnızca harem yastıklarına biraz bahârat tohumu sokup diktiği için, bu konuya yabancı olan Alobar da onu tepeden tırnağa kokladı, sonunda, tahrik edici değilse bile, en azından artık itici olmadığına karar verdi. Biraz da ipçilikte ustalaşmış parmakların yardımıyla tepki göstermeye başladı. Gösterdi, gösterdi, sonunda Kudra bir çığlık attı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir zamanlar kraldım dememiş miydim sana?”</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Hâlâ kralsın</span>, diye düşündü o. Bundan böyle onun ün yaptığı konulardan kuşku duymamaya da ahdetti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir saat sonra, Alobar’ın burnuna gelen moleküller daha zevkine göre olmaya başladı. Yalnızca kulağına gelen sesler… kumru, guguk kuşu, yeşil güvercin, papağan, serçe, flamingo, ördek, bıldırcın sesleri… iyi bildiği bir işle uğraştığı izlenimini biraz yok ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Daha sonra, azalan ay ışığında, Kudra onun omuzlarında ve sırtında beş tip tırmık izi saydı. Alobar’a göre hepsinin de acısı birbirinin aynıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu <span style="font-style:italic">Kama Sutra</span>’yı ben de okumak isterdim,” dedi Alobar. “Ama okumasını bilmiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben de bilmiyorum. Ama sana en çok yararlanabileceğin kısımlarını öğretebilirim. İtirazın yoksa anlatmaktan iyisi, gösteririm sana.” Dört orgazmın sonunda kendine pek güveniyordu Kudra. “Ama şimdi bana Bandaloop doktorları biraz daha anlatmalısın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Anlatacak başka bir şey kalmadı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yani onlara ait başka hiçbir şey duymadın mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onlar hakkında çok şey söylenir, ama doğruluk derecesi kuşkuludur… Aslında, bir kere bir şey olmuştu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne olmuştu, Alobar?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir ilkbahardı. Buranın güneyindeki geçide çığ düşmüştü. Yolcular gömüldü kaldı. Samye’den birkaç kişi, karı kazıp onları çıkarmaya gittik. Birkaç ceset çıkardık. Kazık gibi donmuşlardı. Yolun yanına yatırdık. Bir süre sonra içlerinden bir tanesi kıpırdandı. Kadındı. Ayağa kalktı, gerindi, bize teşekkür etti, yürüdü gitti. Evet, öylece yürüdü gitti. Fosco benim çok şaşırdığımı görmüş olmalıydı. Elini omzuma dayadı, fısıldadı: ‘O kadın Bandaloop,’ dedi. Yalnız bu kadar konuşuldu. Kurbanların geri kalanları normal cesetler gibi davrandılar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra iki dirseğine dayanmış yatıyordu. Başını şaşkınlıkla salladı, “Üstelik o da alt tarafı kadınlardan biri,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hımmm.” Kudra kendini samanların üzerine bıraktı. Kıçı havadaydı. Ayın son ışığı apış arasındaki buzul parçasına takılı kalmıştı. Alobar uzandı, sanki o ışığı kurtarmaya çalıştı. Katran gölünün başında duran dikkatsiz bir hayvan gibi, parmağı yavaşça kaydı, görünmez oldu. Kudra otomatik bir hareketle kıvrıldı, sonra kıpırdamadan yattı. Zihni başka yerdeydi. Kendi vücudu da, Alobar da, o zihnin geri dönmesini sabırla beklediler. Alobar elini kıpırdatmadan uyuyakaldı. Güneş doğduktan epey sonra lamalar onu uyandırdığında parmağı sırılsıklamdı ama Kudra gitmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">İnsanın Tibetli Budist lama manastırından ayrılırken araba tutması gerekmez. Alobar’ın dünyasal servetleri bir çaydanlık, bir değişimlik çamaşır, bir de yirmi yıldan bu yana yalnızca tıraş olurken kullandığı bıçaktı. Hepsini kaşla göz arasında toparlayıverdi. Yalnızca Fosco’ya veda etti. Fosco fırçasını elinden bıraktı, mürekkepli ellerini göbeğinde kavuşturdu, Alobar’a sevgiyle baktı. Küçük lama bu gidişe pek de şaşırmamış gibiydi. Onu hızlı adımlarla kapıya kadar geçirdi, orada Himalayalar’ın ömründe ilk defa gördüğü bu mavi gözlere baktı, o kadar anlaşılmaz bir şey söyledi ki, Alobar acele gitmekten vazgeçip bu sözün ne demek olduğunu anlamaya karar verdi. Fosco açıklama yapmadı. Alobar da az sonra dağın kıvrılarak inen yolunda yürümeye koyuldu. Birkaç yüz metrede bir duruyor, arkasına, Samye’nin taş duvarlarına bakıyordu. <span style="font-style:italic">Taş kalır, su akar gider</span>, diye düşündü. Hiç değilse bu sefer biliyordu nereye gitmekte olduğunu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir gün dolmadan Kudra’ya yetişti. Alobar yolun kıvrımını döndüğünde o, kenara çömelmiş, böbreklerini hafifletiyordu. İşini yarıda kesip ayağa fırladı, kollarını onun omuzlarına sardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Arkamdan geleceğini biliyordum,” derken sesinde, kadınların vajinal fileyle sağlam bir av yakaladıklarını bildikleri zamanki güvenli ton seziliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Haber bırakmadan gitmişsin.” Öpüşü o acemi batılı dudaklara öyle ıslak ve egzotik geldi ki! Bu arada Alobar’ın suçlamasının etkisini de büyük ölçüde hafifletti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Beni caydırırsın diye korktum. Daha şimdiden birçok şeyden caydırdın beni. Dulluk namusumdan ve cenaze görevimden de.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şiva büyüktür,” dedi Alobar alaylı bir sesle.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, “Şiva büyüktür,” diye tekrarladı. Uzun bir sessizlikten sonra, vurgulaya vurgulaya söylemişti aynı sözleri.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bacaklarındaki erkek pantolonunu hâlâ yukarı çekmemişti. Alobar onun çıplak ve çişli oyluklarını yoğurdu. “Samye’de kalmamı imkânsız hale getirdin,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bandaloop’lar hakkında anlattıkların da benim Samye’de kalmamı imkânsız hale getirdi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Demek mağaralara doğru gidiyordun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hâlâ oraya doğru gidiyorum. Ve sen de benimle geliyorsun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir itiraz dile getirildiyse bile, <span style="font-style:italic">Kama Sutra</span>‘nın sayfa hışırtıları arasında pek duyulamadı. Sayfaların köşeleri işaret konurcasına kıvrılıp katlanmıştı. Marjlara notlar alınmıştı. Kudra, Alobar’a tek gözünü yana kaydırarak okumayı öğretti. <span style="font-style:italic">Kama Sutra</span> genellikle ortasından açılan ve sonundan başlayan bir kitaptı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kitap tekrar katlanıp rafa kaldırıldıktan sonra, onlar da bir kere daha yola koyuldular. Yamaçların yeni uyanmış, eriyen karlarla sulanmış çimenleri, toprak ananın dişleri arasına kaçmış ıspanak gibi parlıyordu. Ta aşağılarda, derin, dapdar çukurlarda dereler çoğalıyor, sanki dünyanın tüm deniz kabuklarının içi dışına çevrilmiş gibi homurdanıyordu. Yukarlarda kocaman, soğuk doruklar, madeni zırhları içinde gökyüzünü ezip parçalamaya hazır gibiydiler. Yol onları adım adım aşağı, bu korkunç güzellikten uzaklara götürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Düşünüyorum da,” dedi Kudra soluk soluğa. “Arzu konusunda dediklerin geliyor aklıma.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Haa,” diye mırıldandı. “İhsanın arzu etmeme arzusunun, arzular arasında en sinsi arzu olduğunu kabul etmişsindir artık herhalde.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pek değil, Alobar. Şöyle düşün. Arzu kelimesi, ortada bizim olmayan bir şeyin varlığını gösteriyor. Eğer her şeyimiz varsa, o zaman arzu olamaz, çünkü isteyecek bir şey kalmamış olur. Bence Buda’nın bize söylemek istediği de bu. Her şeyimiz var. Hepimizin. Her zaman var. O halde arzu etmek gereksizdir.” Soluk alabilmek için sustu. “Arzunun heyecanını ve hayal kırıklığını ortadan kaldırmak için, isteyebileceğimiz her şeyin, ihtiyacımız olabilecek her şeyin zaten bizde de var olduğunu anlamamız, uyanmamız gerek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar düşündü: <span style="font-style:italic">Akıllı kız. Wrenna’dan bile akıllı. Fiziksel çizgileriyle pek çok benzediği Wrenna’dan bile. Vajinası da konuşması kadar akıllı. Onun peşine düşmekle iyi etmişim. Ama kızın bu büyük gücü bana karşı dönmesin diye dikkatli olmam gerek. Tenine sürmekten hoşlandığı o iğrenç yağları da engellemeliyim.</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Yüksek sesle sordu: “Bizim her şeyimiz var mı? Seninle benim?” Küçük bir vadiye doğru iniyorlardı. Bulutlar vardı vadinin üzerinde. Koyu renk bulutlardı. Sanki dorukların vuruşuyla çürümüş gibiydi renkleri. İçlerinden bir tanesi öyle siyahtı ki, Chomolungma’nın ta kendisinden tokat yemiş olması bile mümkündü. Rüzgâr arkalarından geliyor, yavaş yavaş iyice kükremeye başlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben kocamı da, çocuklarımı da, halkımı da, inancımı da kaybettim,” dedi Kudra. “Ama yine de her şeyim var gibi hissediyorum. En azından, hak ettiğim şeylerin hepsi var. Bırr. Hava soğumaya başladı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Fırtına geliyor,” dedi Alobar. “Bizde olmayan bir şey var. Onu arzu etmeye mecburuz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neymiş o?” Kudra yağmurun ilk damlalarına karşı ceketinin düğmelerini ilikledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bizi isteğimiz dışında ölüme mahkûm eden, o bilinmez mahkeme üzerinde bir parça etki. Ölümü, doğumun bir sonucu olarak değerlendiren yasada bir reform.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Rüzgâr çok hızlanmıştı. Onları yolun üzerine devirmeye uğraşıyordu. Kudra, “Bu geçerli bir arzu mu, yoksa büyük bir aldatmaca mı, kesin bilemiyorum,” dedi. Sesini duyurabilmek için bağırması gerekiyordu. “Belki aradığımız cevabı Bandaloop’ta buluruz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nerede?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bandaloop’ta!” Ses rüzgârla taşındı, sesli harfler birbirine çarptı, sonra dağıldı, sessiz harfler kelimenin dudağını yırttı, gemi azıya almış atlar gibi kaçıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Vadide sığınacak yer yoktu. Korumaya elverişli, eğik bir kaya bile. Alobar’la Kudra yola devam etmek zorunda kaldılar. Az sonra yine tırmanıyorlardı. Geceleyin yağmur kara çevirdi. Bu da Himalaya baharının son tipisiydi. Yürümeye devam ederlerse bir çukura düşebilirlerdi. Dururlarsa da… donabilirlerdi. Yürüdüler. Adımlarının hızı ancak kan dolaşımını sürdürecek kadardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonunda, şafak sökerken, güneşi gökte ancak pis bir leke gibi görebildiler. Kudra, Şiva ile Kali’ye dua etti. Önce ayrı ayrı, sonra birlikte dua etti ikisine. Tanrılardan ışığın hâlâ kendilerinden yana olduğuna dair bir işaret bekleyip aranırken, nedense yolun orta yerine gelip dikilmiş bir <span style="font-style:italic">Yünna</span> çamına tosladı. Acısı geçene kadar bir kar yığınının üstünde oturmak zorunda kaldı. Alobar onu, etten ve kemikten bir çadır gibi sarmaya çalıştı. Kudra’nın dizi şişti, şişti, sonunda memesi kadar kocaman oldu, davul gibi gerildi. Alobar’a yaslandı, zıplaya aksaya, karınları zil çalarak, enerjileri tükenmiş durumda fırtınaya bir kere daha teslim oldular.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">İki saat sonra Alobar artık ona destek olmakla kalmıyor, âdeta onu sürüklüyordu. Kudra sandal ağacı korularını, yasemin kokularının müzik gibi uçuştuğu pazar yerlerini sayıklıyordu. Alobar’ın parmakları uyuşmuştu. Kızı sağlam kavrayamadığını fark ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Lütfen dayan Kudra. Lütfen dayan. Lütfen, Kudra, lütfen, Kudra, lütfen.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Yol yine inmeye başlamıştı. Ama Alobar’ın hesapları doğruysa, eteklere varmak için daha iki günlük yolları vardı. Hava düzelmezse üç gün de sürerdi. Kudra iyileşip yürümeye başlamazsa, belki sonsuza kadar da sürerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Lütfen, Kudra. Uzun sürmeyecek artık…” Mor dudaklarını hızla ısırıp yalanın kefaretini ödedi. “Mağaralara fazla yolumuz kalmadı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra bir çığlık attı. Sesi ateşe atılan dulun sesine öyle çok benziyordu ki, Alobar’ı bir korku sardı, damarlarına adrenalin pompalandı, Kudra’yı kucakladığı gibi koşmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Korku sonunda bir tür sarhoşluğa dönüştü. Çok komik görünüyor olmalı, diye düşündü kendi kendine. Sonra, kime komik göründüğünü aradı, bir isim bulamadı. Herhalde ölüme demek istemiş olmalıydı, çünkü biraz sonra gerçeği kendi de kabullenecekti. “Ölüm bizi tuzağa düşürdü, orası kesin. Ama biz kolay teslim olmayacağız.” Komiklikte karlar arasındaki çılgın koşusundan daha geri kalmayan hayat serüveni geçti aklından. Güldü, güldü, güldü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Rüzgâr bir anda sustu. Saldırırken sızıveren bir sarhoş gibi kalakaldı. Güneş, aradan yanık çehresini gösterdi, bulutları kavurup önce hamur toplarına, sonra da et suyuna dönüştürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra biraz canlanmış gibiydi. Dağların eteklerini bir günden biraz daha fazla zamanda buldular. Son mili, hemen hemen elleri ve dizleri üzerinde, emekleyerek katettiler. Ama kimse onları karşılayıp selamlamadı. Bandaloop’ların mağaraları boştu. Çırılçıplak ve bomboştu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar odun topladı, bir ateş yaktı. Islak giysilerini kuruturken bir bilinçsizliğe doğru kaydılar, saatlerce uyanmadılar. Alobar’ın gözleri açıldığında, hemen tekrar kalkıp ateşi yeniden parlatması gerekti. Mağaranın yakınlarında, kendisine tanıdık gelen bazı otlar gördü, onları topladı, kuvvetli, yeşil bir içecek hazırladı. Bu çayı içtikten sonra tekrar uyudular. Aynı şey defalarca tekrarlandı. Belki dört gün sonra, güneşli bir sabah, kendilerini mağaranın ağzında oturur buldular. İyice ayık ve oldukça toktular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, onu nasıl kucağına alıp koştuğunu anlattıktan sonra, bu olay üzerinde fikir yürüttü, kurtuluşlarının sebebini, artık kendisinin yaşama arzusunu pek ciddiye alamama noktasına ulaşmasına yorumladı. “Arzum eskisinden daha az değildi, yanlış anlama. Ama artık kendimi o arzuyla <span style="font-style:italic">özdeşleştirmiyorum</span>. Belki bu arzular bu yüzden insanlara felaket getiriyor. Arzularımızla özdeşleşince, onları fazla ciddiye alınca, yalnız hayal kırıklığına karşı duyarlığımızı artırmakla kalmıyoruz, ayrıca o arzuların serbestçe ve kolayca yerine gelmesini zorlaştıracak bir atmosfer yaratıyoruz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki,” diye mırıldandı Kudra. Güneşte ısınan kaslarını gerdi, esneklik keyifle ürpermesine neden olurken ense kökünde mantıksız, hayvansal bir mutluluk oluştu. <span style="font-style:italic">Alobar harika bir adam</span>, diye düşündü tembel tembel. <span style="font-style:italic">Ama durmadan her şeyin anlamı üzerinde çene çalmak insanı çok yorabiliyor.</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Onun sessizliğini, inanmazlığına yoran Alobar yine konuştu. “Herhalde uyduruyorum sanıyorsun. Yani Bandaloop’larla ilgili olayları.” İkisi de başlarını çevirip mağaranın içine doğru baktılar. Kayalar insanın boğazına tıkanan yumru kadar hamdı. Yarasalar küf kokuları arasında dönenip duruyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sana inanıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İnanıyor musun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu mağaralarda çok tütsü yakılmış. İzi yok olmak üzere, ama ben hâlâ kokularını duyabiliyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunu duymak beni ne kadar mutlu etti, anlatamam. Ama nerede…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Artık önemi yok,” dedi Kudra kesin bir ifadeyle. Eline bir çam dalı aldı, aksak bacağı üzerinde topallayarak mağaranın ağzını süpürmeye koyuldu. “Ölümsüzler gitti artık,” dedi. “Biziz şimdi ölümsüz olan.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">O gece <span style="font-style:italic">bhabar</span> otları üzerinde seviştiler, kalçalarının kıpırtısı otları büküp büküp ip gibi inceltti. Kudra orgazmdan rüyaya şıp diye geçti, ama Alobar o kadar çabuk uykuya dalmadı. Kollarını kafasının arkasına yastık yaptı, dönen yarasaların altında yatarken, mağaranın eski sakinlerini düşündü. Bir bakıma onların ortadan kaybolduğuna sevinmişti. Ama yine de kalbinin kadife gölgeleri arasında, günün birinde yine onlarla ya da onlar kadar rahatsız edici başkalarıyla başa çıkması gerekeceğini biliyordu. Sonsuzluk denilen şey, ne de olsa öyle başını alıp gitmezdi ya da birden insana konuk olmazdı. Ama, Fosco’nun söylediği o garip şey… Ne demek istemişti acaba?</p>

  <p class="Standard" dir="ltr" style="margin-left:0;margin-right:0;text-indent:18.859844px">Fosco… o tombul küçük şiir ressamı, Alobar’ın anlamayan gözlerinin içine bakmış ve “Bandaloop’la bir daha karşılaştığında onu, 1986’da Arjantin’i kasıp kavuran bir dans salgını olarak göreceksin,” demişti.</p>
</body>
</html>