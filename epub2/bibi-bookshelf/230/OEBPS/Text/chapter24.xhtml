<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <p class="Standard" dir="ltr" style="page-break-before:always;margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Aşkın en yüce işlevi, sevilen insanı özgün ve yeri doldurulmaz biri yapmasıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşkla mantığın farkı da şudur: Aşkın gözünde bir kurbağa pekâlâ prens olabilir. Oysa mantıkçının analizinde, âşığın önce o kurbağanın prens olduğunu kanıtlaması gerekir, ki bu girişim nice tutkunun parıltısını körletmeye yeter.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mantık aşkı sınırlar. Descartes’ın hiç evlenmemesinin nedeni buydu belki de. Descartes mantık çağının mimarıdır. 1628 yılında Paris’ten, âşıklar kentinden, sırf orada kafası dağılıyor diye kaçmıştır. Gidip Hollanda’ya yerleşmiştir. Çevresinde yamakları, başında patronlarıyla, istediği gibi çalışmış, matematik ve mantıkla ilgili eserler vermiştir. 1649’un sonlarında Stockholm’e davet edilmiş, Kraliçe Christina’ya felsefe dersleri vermesi istenmiş, Descartes bunu hemen kabul etmiştir. Belki ücret dolgundu. Bir nedeni vardı mutlaka.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kraliçe Christina derslerini yatağına uzanmış durumda dinlerdi. Çoğu zaman çıplak olurdu. Ama işin en berbat yanı, bu kadarla da kalmıyor. İsveç Sarayı, on yedinci yüzyıl Avrupa’sının başka her tarafı gibi, pire dolu bir yerdi. Christina, oradaki zanaatçılara sipariş vermiş, kendine altın ve gümüşten minyatür bir top döktürmüştü. Yattığı yerden o topla vücudundaki pireleri vuruyordu. Bu yüzden çıplaktı. İyi nişancı olduğu da söylenirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Majesteleri her gün kendini bu yolla oyalarken, Descartes ayağında Hollanda tipi pantolonla, ona varlığın şüphe edilemezliği altında yatan kusursuzluğu anlatıyor ve bunu rasyonel yanlılığının bile tahammülü dışında buluyordu. Çok büyük bir hızla sinirli ve solgun bir insan haline geldi. 11 Şubat 1650’de, yani Stockholm’e gelişinden ancak birkaç ay sonra, elli dört yaşındaki Descartes düşüp öldü. Christina otuz yedi yıl daha yaşadı, pek çok da pire öldürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">1666’da (artık aşktan ona zaten pek bir zarar gelemezdi) Descartes’ın cesedi yeniden gömülmek üzere Paris’e taşındı. Cenazede kilisenin bahçesine pek tatsız bir koku yayıldı. Mantıkçının öğrencilerinden biri, “Sanki bir keçi çobanı, o anda sürüsünü oradan geçirmeye kalktı,“ diye yorumda bulundu. Olayın mantıklı bir açıklaması yapılamadı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Aşkın en yüce işlevi, sevilen insanı özgün ve yeri doldurulmaz biri yapmasıdır. Ama âşıklar yine de kavga eder. Çoğunlukla aralarındaki havayı yeni baştan elektriklendirebilmek, ilişkilerini canlı tutabilmek için ederler bu kavgaları. Böyle bir kavgayı başlatabilmek için, genellikle cinsel kıskançlık denilen o terli kimono, sandıktan hışımla çıkarılır. Hoş onun yerine hangi bahane kullanılsa yine olur. Çatışmanın pancar derinliğindeki topraklara kök salmış sorunlardan kaynaklanması pek ender bir olaydır. Ama olduğu zaman, ona özel bir hüzün eşlik eder; çünkü zihnin iyileşmesi kalbinkinden çok daha yavaştır ve bu tür kavgalar çok uzun zamandan beri başarılı olagelmiş birliktelikleri bile yıkabilirler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra ile Alobar’ın kavgası da gecenin geç saatlerine kadar sürdü. Ağızlarından çıkan sözler evi darmadağın etti. Pencere içlerindeki saksılar devrildi, yastıkların içindeki tüyler uçuştu, çaydanlık ıslığa başladı (oysa altında ateş falan yanmıyordu, ıslığın ezgisi de hiç hoş değildi). Tartışmaları, sokağa kadar taştı, sanki upuzun tırnakları varmış gibi kaldırım taşlarını çizdi, kestane ağaçlarının tomurcuklarını titretti, gökyüzü denilen karatahtayı gıcırdattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dırdır eden âşıklar,” diye mırıldandı Pan. Pan’ın uyumaya ihtiyacı vardı. Saatlerdir yatağındaydı. Oysa rüyası yerine, duvarın berisinden gelen o haşin seslerle baş başaydı. Yatağında döndü, debelendi, birkaç küfür savurdu. Beri yandan, olayın mizah yanı da dikkatinden kaçmıyordu. Tanrıların mizahı anlama yeteneği büyüktü çünkü. Alobar’la Kudra ölümsüzlük konusunda kavga ediyorlardı. Oysa Pan’ın hemen uyumak istemesinin nedeni, sabah erken kalkıp bir cenazeye gidecek olmasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan yine döndü, yine debelendi. Anahtar deliğinden bir bakan olsa şaşar kalırdı. Depreme tutulmuş bir yatak görürdü orada. Demir karyola zangır zangır titriyor, yün battaniyeler savruluyordu, ama yatakta yatan kimse görünmüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Yıl 1666’ydı ve zavallı Pan artık tümüyle görünmez durumdaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sabahın yedisinde, Quelle Blague Sokağı 21 numaradaki tütsü dükkânının kapısı açıldı ve kapandı; kimsenin girdiği ya da çıktığı görülmedi. Saydam bir misk sisi ağır ağır doğuya doğru, Seine’in sol kıyısı boyunca ilerledi. St. Jacques Sokağı’na gelince, keskin koku güneye saptı, insan olsun, hayvan olsun, rastladığı her burnu rahatsız ede ede ilerlemeyi sürdürdü. Sekiz blok kadar sonra tekrar doğuya yöneldi, dik bir tepenin yamacına tırmanmaya koyuldu. Tepenin doruğunda yıkık dökük bir Gotik kilise vardı. Adı Ste. Genevieve-du-Mont Kilisesi’ydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu tapınak (öf) benim kadar yorgun (pöf) ve eski,” diye soludu Pan. Gerçekten de, aşk kentinde, profesyonel bakire Genevieve’e büyük sevgi beslense de kilise yüz yıl sonra oradan yok edilecek, yerine neoklasik üslupta yeni bir bina yapılabilmesi için yer açılacaktı. 1817 yılında Descartes’ın gezginci kemikleri, yattığı yerden bir daha çıkarılıp St. Germain-des-Pres’nin avlusuna taşınacaktı. Ama bu ilkbahar sabahında, Genevieve’in kendi ermiş kalıntılarının da bin yıldan beri yatmakta olduğu küflü mezarlığa konacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Descartes, daha canlı günlerinde, piskoposları epey sinirlendirecek bazı bilimsel verileri de felsefi düşünceleri arasına katmış olduğu için, Latince zırvalarını, onun sağır kulakları üzerine yağmur gibi saçan bir tek papazın çabaları dışında, kilise bu cenazede temsil edilmiyordu. Ama o sıra, henüz bebeklik dönemini yaşayan yeni bilim inancına saygısı olanlar arasında, Descartes gittikçe artan bir itibar kazanıyordu. Törene kalabalık bir grup halinde katılmaktaydı bu insanlar. Pan mezarlığın ucundaki bir mezara oturup biraz dinlendi, bir yandan da gelmekte olan arabaları seyretti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Profesörlerin ve doktorların bazıları oldukça kılıksızdı. Bunlar fikirlerle fazla yüklü oldukları için, üstlerindeki donanıma pek de fazla önem vermeyen insanlardı. Ama pek çokları, bu arada Paris Üniversitesi’nin dekanı, loncaların başkanı, kurulacak gözlemevinin plancısı ve matematik derneğinin başkanı, siyah ipekler, pudralı perukalar içindeydiler. O perukaları görmek Pan’ın aklına bir fikir getirdi. Yüzyılın başında perukaları yalnızca soylular giyerdi, ama şimdi artık burjuvalar arasında da yaygınlaşmaya başlamıştı. Eğer Alobar da bir peruka takarsa, belki ortadaki sorun çözümlenir, Kudra’yla aralarındaki dırdırın sonu gelir, diye düşündü Pan. “Fena da olmaz,” diye mırıldandı, yorgun gözlerini sildi, esnedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">O sırada küçük bir bando, ağıt türünde bir ezgi tutturdu, müzisyen geçinen Pan eleştirel bir kulakla dinledi. “Koca Arkadia’da bu gürültü tek koyunu bile dans ettiremez,” diye yakındı. Ama nutuklar başladığında, müziğin bittiğine üzüldü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aristo, Pan’a asap bozucu bir darbe indirmişti. Ondan sonra İsa çıkmış, neredeyse boynuzlarını yolmuştu onun. Şimdi de Descartes’ın son vuruşu yaptığı söylenip duruyordu. Pan’ın eski güçlerinden geriye kalanlar da Mantık Çağı’nda buhar olup uçmak yazgısıyla karşı karşıyaydı. Pan, bu yorgun ve görünmez haliyle, durumu tartışamazdı. Descartes’ın cenazesini duyunca marazi (ya da keçice) bir merak çekmişti onu buraya. Tabanları acıya acıya tırmanmıştı Ste. Genevieve’e kadar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Cenaze söylevleri arı vızıltısı gibi sürdü gitti. Entelektüellerden biri Descartes’ın Metot Üzerine Söylevler’ini göklere çıkardı; bir başkası mezarlıktaki bütün küflü mezar taşlarına müteveffanın denklemler kuramına katkılarını anlattı; bir üçüncüsü ötekilerden daha heyecanlı çıktı, yeni mantığı öve öve, Sainte Genevieve’in denenmemiş kalçasının mezarı içinde takırdamasına yol açtı. Üniversite dekanı o tekdüze konuşmasının tıpasını açmak üzereyken ilkbahar rüzgârı birden yön değiştirdi, cenaze alayı kendini Pan’ın oturduğu taraftan esen rüzgârın altında buldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kalabalığın dikkati dağıldı. Dekan gözünün ucuyla çevreyi tarayıp bir hayvan aradı. Mendili olanlar hemen çıkarıp burun deliklerine tıkadılar (oradan bir geçen olsa ağlıyorlar sanırdı). Mendili olmayanlar arasında papaz da vardı. “İşte Tanrı’nın bilim konusunda ne düşündüğü anlaşıldı,” diye mırıldandı, hemen istavroz çıkardı, besbelli şeytana ait olan bir kokuyu Tanrı’ya atfettiği için günahının bağışlanmasını diledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tabii topluluğun şansı vardı. Pan’ın kokusu, eski günlere oranla hafifti bile. Yine de, şakacı bir matematikçi yüksek bir fısıltıyla, Descartes’ın ünlü sözünü çarpıtınca, çevrede hem öfkeye, hem de saklanmaya çalışılan gülüşmelere yol açtı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Adam, “Kokuyorum, öyleyse varım,” diyerek başını İsveç ceviz ağacından yapılma tabuta doğru salladı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Al sana,” diye içini çekti Pan. İnsanı kokusu ele veriyorsa, görünmez olmanın avantajı neredeydi? Eklemleri gıcırdayarak ayağa kalktı, tüylü bacakları üzerinde dikildi, kalabalığın arasından taş kapıya doğru yürümeye başladı. Yarı yolda, peruka konusundaki düşüncesini hatırladı, geçerken saygın bir adamın başındaki saçı kapıverdi. Perukayı rüzgâr uçurdu sanan öteki konuklar, ellerini kendi başlarına götürüp dayadılar, perukalarını kafalarına demirlediler. Tanrıyla peruka, Sainte Genevieve’in çürüyüp duran bahçesinden çıkarken, Fransız aydınları orada öylece, bir eli başında, bir eli burnunda durup duruyordu. Pan’ın bir haftadır yaptığı ilk şakaydı bu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Nehir kıyısına varınca Pan soluk almak üzere duraladı, oturdu. Biraz ot yoldu, perukayı o otların altına sakladı, gelip geçenlerin çimenlerde bir soylunun oynamakta olduğunu sanmasını önledi. Görünmez kimseler, taşıdıkları veya sahip oldukları şeylerin görünmezlik niteliğini paylaşmadığını çabuk öğrenirlerdi. Bunun da anlamı, her zaman eli boş dolaşmak gerektiğiydi. Pan flütünü bile taşıyamıyordu artık.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yazık oluyordu. Böyle güzel, rüzgârlı bir nisan sabahı, tam müzik çalınacak zamandı. Eski altın günlerin, buna benzer sabahlarında, Pan’ın bir köyün dışında verdiği haylaz konser, ora erkeklerine karılarıyla kızlarını eve kilitlemeleri için bir işaret sayılırdı. Kadınlarını güven altına almayanlar o gün onları çayırlara teslim etmiş demekti. Kadınlar çayırdan ortalık kararırken, saçları dağılmış, üstleri ot lekesi içinde, leş gibi kokarak dönerlerdi. Pan bu anıya sırıttı. “Sanırım Maria Theresa’yı bile sarayından çıkarabilirim flütüm olsa,” diye düşündü. Sözünü ettiği, XIV. Louis’nin genç geliniydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çağdaş bir kadını örnek göstermesi cesaret vericiydi. Çünkü Pan artık anılarla yaşamaya başlamıştı. Herkes için sağlıksız bir belirtiydi bu. Hayatın doruğu artık aşılmış demekti. Geçmişi ilgilendiren her hayal, şapka kurdelesinin arasına, bir mezar bileti sıkıştırmış demekti. Ama ihmal edilen bir tanrının bekleyebileceği ne kalmıştı ki? Nektar mı? Maria Theresa mı? Emekli aylığı mı? Kendine ait bir sürü mü? Yo, ona devam etme gücü veren yalnızca Alobar ve Kudra’nın yardımlarıydı. Ama son kavganın da ortaya koyduğu gibi, o çiftin kaygılanacak başka sorunları vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nehir kıyısında rüzgârın yolduğu kestane tomurcuklarının uçuşunu seyredip güneşte boynuzlarını ısıtırken Pan, artık Descartes’ı da, onun doğayı insan kontrolü altına almak yolundaki kibirli ihtirasını da unuttu; onun yerine Alobar’la Kudra’yı düşünmeye başladı. Arkadia’ya nasıl ebedi bilgiyle sarhoş olarak geldiklerini, gülerek kendisini aradıklarını hatırladı…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Herhalde “ebedi bilgi” denilen şeyi Bandaloop’lardan dolaylı olarak öğrenmişlerdi. Bandaloop’lardan geriye ne belge, ne eşya, ne de duvarlara karalanmış yazılar kalmıştı. Ama Son Gülüş Vakfı’ndan Doktor Wiggs Dannyboy’un da yazdığı gibi, “Fiziksel ölümsüzlük esas olarak bir titreşim konusudur,” ve mağaralar kesinlikle daha önceki sakinlerinin titreşimlerini taşıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’la Kudra, o mağaralarda, o titreşimlerin arasında tam yedi yıl yaşamışlardı. O süre içinde sonsuz hayatın sırlarından pek çoğunu öğrenmişlerdi. Alobar’a göre, daha çok kalıp daha çok öğrenmeliydiler. On yedinci yüzyıl kavgalarında, bu konu, durmadan gündeme geliyordu. Ama o eski günlerde, altı yüzyıl önce, sihirli sütün üzerindeki kaymak henüz sarı ve kalınken, Yunan düşünürlerinin bıraktığı mermer mantık yumurtasının da çatlamasına daha çok varken, Alobar uzun tartışmalara girmeyecek kadar mutluydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra da edindikleri Bandaloop eğitiminden onun kadar sevinçliydi. Ama o, babasıyla çocukluğunda çıktığı o iş gezisinden bu yana, dış dünyaya açılmanın zevkini biliyordu. Şimdi de içi canlılık ve güvenle dolu olarak, uzak kentlere, kırsal yerlere doğru kendini bir an önce atmak için sabırsızlık duyuyordu. “Beni güneşin battığı diyarlara götür,” diye yalvardı. “Biz ölümsüzlük işimizi nerede olsak yapabiliriz.” Bu da esas olarak doğruydu. Yine Wiggs Dannyboy’un satırlarına bakarsak, “Fiziksel ölümsüzlük bir sonuç, ilerde varılacak bir durum değildir. Devam eden bir disiplin, bir tutum, şimdiki zamanda uygulanması gereken bir yaşam biçimidir ve günden güne uygulanmalıdır,” dendiğini görürüz. Ama Alobar yine de bilgilerinde birtakım ciddi boşluklar bulunduğunu ve bunları, Bandaloop mağaralarında doldururlarsa daha iyi olacağını düşünüyor, buna kesinlikle inanıyordu. Kudra’yı biraz daha orada oyalanmak üzere kandırmak için içtenlikle uğraştı, sonra bunu başaramayınca onunla birlikte hevesli ve neşeli bir biçimde ortaçağ yaşamına doğru atıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, bir baharat kervanına muhafız yazıldı, deveyle Constantinople’a kadar yolculuk yaptılar. Doğunun kumlu kanatlarından kopup, İmparator II. Basil’in, Bizans Hıristiyanlığı adına yönettiği o altın sahneye vardılar. Burada uzun süreli bir büyüme ve zenginlik oyunu yaşanmaktaydı. Ölümsüzlüğün belki yalın yaşamdan çok, konforla beslenebileceğini tahmin eden çift, bir arada oldukları tüm süreyi, hep ucu ucuna yaşamakla geçirmiş olduklarından, geçici bir süre için Constantinople’a yerleşip oranın lüksünü tatmaya karar verdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">İkisi de daha önce büyük kentte yaşamamışlardı. Constantinople, büyük bir ticaret merkezi, doğuyla batı arasında kozmopolit bir köprü, ticari ve dinsel balların oluşturduğu mozaik duvarlı bir kovan olduğundan, onları her sabah yaldızlı bir dirseğin dürtüşüyle, heyecan içinde uyandırıyordu. Kudra hammaddelerle ilgili engin bilgi ve anlayışını yavaş yavaş Alobar’a da geçirdikçe, Alobar adım adım, yükleme işçiliğinden, Basil’in baharat depolarında müdürlüğe kadar yükseldi. Aldığı maaş, boğaza nazır şık bir evde oturmalarına, gümüş bir çay servisi kullanmalarına, yere Bandaloop mağaralarında kaybolanlardan daha kalın, daha tüylü, daha renkli halılar sermelerine yetiyordu. Bazı yerleri pancar suyuyla boyanmış olan o halılara oturup nane çayı yudumluyor, ıspanaklı börekler ve kavunlar yiyor, <span style="font-style:italic">Kama Sutra</span>’daki <span style="font-style:italic">utra</span>’yı vurgulayacak biçimlerde sevişiyor, uzun yaşam için besbelli şart olan soluma tekniklerini geliştiriyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yıkanma teknikleri de önemliydi. Bereket versin Constantinople’da onları uygulamak kolaydı. Alobar’ın çok iyi bildiği gibi, Avrupa’nın iki ayaklı memelilerinin çoğu, suya dokunmayı ateşe dokunmaktan bir gömlek yukarıda sayarlardı. Yıkanmayı sevmemek hem yaygın, hem de ısrarlı bir tutumdu. (XIV. Louis’nin benzersiz kibarlıktaki Versailles’ında yıkanmak için kullanılacak bir tek küvet veya leğen bile yoktu. Bu durum günün birinde Kudra’ya, Güneş Kral’ın sarayını tütsü satışları için potansiyel bir pazar olarak düşündürecekti. Yirminci yüzyılın sonlarında bile hâlâ çok sayıda Avrupalı, vücutlarını yıkamayı reddediyor, kendi gözlerindeki imajları için şart diye düşündükleri birtakım maddesel olan veya olmayan niteliklerin yıkamakla çıkacağından ürküyorlardı). Constantinople ise, Uzak Doğu’yla sürekli ilişki halinde olduğundan, sıcak sularda uzun uzun yıkanmanın zevkini tatmıştı. Kentte bu amaçla birçok taş sukemeri yapılmış bulunuyordu. Bunlar suyu, yakındaki tepelerin rezervuarlarından kente doğru yönlendiriyordu. Kadın ve erkekler için ayrı ayrı olan halk hamamlarında birlikte banyo yapamayacaklarını gören Alobar’la Kudra, bir kemer sisteminden kaçak boru çektiler, evlerinin arkasına, gül ve fıstık ağacının arasına saklanmış çini tavanlı, yarı bel derinliğinde bir küvet kurdular. Kudra suyun diline çabucak alıştı. Ama Alobar eski Avrupalı tiksintisiyle şartlanmış olduğundan, onu suya sokmak için, törensel yıkanmanın uzun ömrü kolaylaştırdığını hatırlatmak gerekiyordu. Ya da ıslanmanın cinsel birleşmelerine daha kaygan bir nitelik getireceğini ima etmek gerekiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra ikide bir yıkanmaya kalkıştıkça, Alobar ona, “Güneşin battığı diyarların hiçbir tarafında yıkanma suyu diye bir şey göremeyeceksin,” diye uyarıda bulunuyordu. Sonra, “Parfüm de bulamayacaksın,” diye ekliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Haklıydı. Boğaz’ın batısında parfüm yoktu. Zaten modern anlamda parfüm hiçbir yerde yoktu; çünkü çiçeklerin buharının çıkarılarak toplanması ve alkolle damıtılarak saklanması süreci daha yüz yıl sonra keşfedilecekti. Bunu da Arap kimyacı İbni Sina, kutsal gülün ruhunu, İslam dini için ayrıştırmaya uğraşırken rastlantı sonucu bulacaktı. Ama on birinci yüzyıl Constantinople’unda, aromatik maddeler, tıpkı Kudra’nın Hindistan’ındaki kadar popülerdi. Ve tıpkı Hindistan’daki gibi, buradakiler de daha çok koyu reçine veya yapışkan macun şeklindeydi. Her sabah bir hizmetkâr, II. Basil’e sedir ağacından ufak bir kutu içinde reçineli buhur ve sarı sakız getiriyor, imparator bu kutuyu kendi kafasına vurup kırıyor, içindekilerin boynuna ve sakalına akmasını sağlıyordu. Zaman geçtikçe bu kutu kırma yüzünden Basil biraz garip davranır oldu. Gözleri de yapış yapış zamklı sıvı yüzünden yarı kapalı durmaya başladı. Ama nefis kokuyordu. 1025 yılında öldüğü zaman yerine geçen imparator selefini bastırmaya, daha fazla bir onur payesine ulaşmaya çalıştı, her gün kafasında iki kutu kırar oldu. Belki de bu sert koku sürme yöntemi yüzünden olmalı, imparatorların ikisi de, kendileri yaşlanıp dururken baharat müdürünün hep aynı görünümü koruduğuna dikkat edemediler… ama Constantinople’da bazı başka kimseler bunun pekâlâ farkına vardı. Gerek sarayda, gerekse kilisede dedikodular kanat takmış gibi yayılmaya başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">“İmparator da, piskopos da, pazar yerindeki develer de, yamaçlardaki zeytin ağaçları da, limandaki gemiler de her gün yaşlanıyor. Bu Alobar’la Kudra yaşlanmıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onlar her zaman keyifli, her zaman sağlıklı. Oysa hiç duaya falan gelmiyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Birlikte yıkanıyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çok fazla gülümsüyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kadın kendini tıpkı erkek gibi, güzel kokularla, yağlarla donatıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nereden geldiklerini kimse bilmiyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Durmadan sevişiyorlar, seslerinden belli. Ama çocuk yapmıyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Söylentilere göre çocukları doğar doğmaz yiyorlarmış.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet onları genç tutan şey de bebek yemek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kadın esmer.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Adam kibirli.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İmansızlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Doğaüstü.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şeytanın elçileri.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çocuklarımız tehlikede.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kulaktan kulağa, haklarındaki kuşkular yoğunlaştı, sonunda “Duydunuz mu? Dün küçük bir oğlan çocuğu boğazda oynarken kaybolmuş,” düzeyine vardı. Bir gece, peşlerinden kendilerini kovalayan büyük bir güruhun önü sıra Constantinople’dan kaçtılar. Alobar, bir Rum kaptana rüşvet verip kendilerini güvertedeki fildişi yığınlarının arasına saklamasını sağladı. Otuz yıllık evlerinin yakılıp kül oluşunu oradan seyrettiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Hıçkırmaktan vazgeç,” diyerek, Kudra’nın yunusa benzeyen uyluklarını sıkıştırdı, onu avutmaya çalıştı. “Bu tecrübeden iki önemli ders aldık. Birincisi, demek Bandaloop deneyimiz başarılı. Ölümün kırışık oyan, gümüş eken elçisini büsbütün geri çevirmedikse bile, en azından yavaşlattık. Buna sevinebiliriz. İkincisi, aşırı uzun ömür gösterilerinin, yaşlanmaya ve ölüme şartlanmış bir toplumda sorunlar doğurduğunu öğrenmiş olduk. Gelecekte bunu hesaba katıp tedbirli davranırız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanmakta olan evlerini gösterdi. Ev artık ufukta ışıltılı bir benekten başka bir şey değildi. “Başımızın üzerindeki damı kaybettik, güzel bir çaydanlık, önemi abartılmış bir küvet, aşkımızla lekelenmiş birkaç halı kaybettik. Bırak gitsinler. Bizde hayat var bunlara karşılık. Pancar gibi yuvarlak olduğunu çok iyi bildiğim şu koca dünyaya seninle benim gibi bir çift daha gelmedi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra gözyaşları arasından gülümsedi. “Eminim ki lekeleyecek başka halılar da buluruz,” dedi. “Ama küvetimizi sen bile özleyeceksin. Görürsün bak. Çaydanlığa gelince…” Cakalı bir hareketle onu koynundan çıkarıverdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, onu çaydanlığıyla birlikte çekip kendine yasladı, giysilerinin içini arıyormuş gibi yaptı. “Seni tanıdığım kadarıyla, belki küveti de saklamışsındır buralara bir yere,” dedi. “Hah, doğru bilmişim. Elime sıcak ve ıslak bir şeyler geliyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yakında keşke elime gelen küvet olsaydı diyeceksin. Ah benim zavallı koca burnum! Yıkanmayan, parfüm de kullanmayan insanları nasıl karşılayacak acaba?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim niyetim, seni şartlandırmak için ilk önce doğrudan doğruya Pan’la tanıştırmak. Batı diyarlarının tüm kokulu insanları arasında hiçbirinin kapasitesi onunkiyle ölçülemez. Pan bir tanrıdır ve benim de dostumdur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir tek sen, Alobar! Bunca insanın arasında bir tek sen kalkıp da bir tanrı için dostum diyebilirsin. Ve tabii o da yıkanmayan, kokulu bir tanrı çıkar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ı öptü; gemi, dilini açık denizlerin karanlık ağzına daldırırken, o da o koca sakalı öpücüklere boğdu. Gemi, bir yandan dört bir tarafa tuzlu dişler saçıyor, borda bu çok eski öpücüğün titreşimiyle sarsılıyor, orta direk daha iyi görebilmek için röntgenci gibi eğilmeye uğraşıyor, ana yelken zarif bir hareketle bir gök dolusu yıldızı katları arasından silkeliyor, Kudra ile Alobar Yunanistan’a doğru yaklaşıyorlardı… güvencesiz, ama korkusuz, belki ölümsüz, kesinlikle de âşıktılar…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Pan, onların, kendi çayırına rüzgâr gibi hafif adımlarla dalışını, orası da tüm Arkadia çayırları gibi taşlarla dolu olduğu halde hiç aldırmadan sıçrar adımlarla ilerleyişini hatırlıyordu. Kudra o sırada, “Burası o kadar sessiz ki, kendi kulaklarımın sesini duyabiliyorum,” demişti. Alobar da cevabı yapıştırmıştı. “Eğer burnun kulaklarının yerinde olsa, gürültü seni sağır ederdi.” Vodvil ölmemişti o sırada. Daha doğmamıştı ki!</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan onları yapraklı bir çalının gerisinden seyrederken, şimdiye kadar gördüğü en hoş homer çifti olduklarını kabul etmek zorunda kalıyordu. (Tanrılar, aralarında ölümlülerden <span style="font-style:italic">homer</span> diye söz ediyorlardı. Bu, kendileriyle ilgili bir yığın yalan ve dedikodu yayan sözde bir ozanın adından gelme kötüleyici bir kelimeydi.) Pan onların adımlarındaki diriliği, seslerindeki neşeyi, elli adımda bir durup birbirlerini okşamalarını pek beğenmişti. Dişi homerin yuvarlak memeleri arasında bebek gibi taşıdığı gümüş çaydanlığı özellikle merak ediyordu. Erkek homerden, kadının ipek terliklerinden birine bakması istendiğinde (o terlikler de herhalde halılar üzerinde gezinmek için yapılmış olmalıydı ki, şimdi yırtık pırtıktı artık taşlara basmaktan), adamın terliği büküp ucunu yakarak tüttüre tüttüre içmesi Pan’ı pek eğlendirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir havaları vardı, orası kesin. Pan’ın gözü kadının kalçalarındaki o verimli kıvrılmalardaydı. Etrafa, et köfteleri, sıcak şarap ve her çeşit tatlıyı döküp saçan, yaramaz bir Bolluk Boynuzu’na benziyordu Kudra: Sonu olmayan (kabuklu balık), yorulmayan (şeftali), sonsuz (mantar) şeyleri getiriyordu akla. Tam o sırada yanındaki adam birden burun deliklerini eliyle sıkıp bağırdı. “Yakınımızda olmalı! Tüy kaçtı burnuma!” İşte Pan onu o zaman tanıdı. Eski Kral Bilmemkim’den başkası değildi bu. Kuzeyden gelme o atak serüvenci. Elli yıl mı, yoksa altmış yıl mı geçmişti bu adam ölüme dilekçe vermek üzere çekip gideli? Eh, görünüşüne bakılırsa, ölüm o başvuruyu ciddiye almış olmalıydı. Vay vaay…</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar yüz iki yaşındaydı. Ama yarı yaşında görünüyordu. Üstelik o yaş için bile çok dinçti. Ak saçlar o soylu başı çevrelemeyi sürdürüyor, aralarda hâlâ var olan kestane rengi tellerle pek güzel geçiniyordu. O iktidarsız ve kısır hayaletler çoğalmamış, orada öyle mutlu bir edayla asılı kalmıştı. Bir zamanlar tir tir titrettikleri asıl ev sahipleri de artık onlardan korkmuyordu. Alobar birkaç kilo almıştı. Artık yürüyüşünde savaşçı hali yoktu. Samye meditasyonları, omurgasındaki gerilimi alıp götürmüş, Bandaloop transmisyonları, mızrak gibi kolunu neşeyle sallanan bir uzantı haline getirmişti. Ama gömleğin içindeki kasların capcanlı, fıkır fıkır kıvrıldığını göremeyen saldırganın vay halineydi. Sakalını Bizans modasına göre düzeltmişti. Çeşitli yara izlerine erik gibi bir parlaklık gelmiş, masmavi gözleri dünyaya bir yavru aslanın merakıyla, bir baba ayının kurnazlığıyla bakıyordu. Burnundan oyuncu bir edayla terliğin dumanlarını üfleyip durmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Burun demişken, yanındaki kadının yüzünde görkemli bir muz göze çarpmaktaydı. Kıvrımında âdeta müzikal bir hal vardı. Daha sivri çizgili, daha köşeli bir kadında, böyle burun gülünç durabilirdi; ama bu esmer yaratık, sanki yürüyen bir yuvarlaklıklar, çıkıntılar, kıvrık çizgiler barajı olduğundan, burun da öteki çizgilerine çok güzel uyuyordu… Gözkapaklarının kalın parabollerinden çıplak ayaklarının yuvarlak tabanlarına kadar her yanı kıvrım doluydu. Üç nympha’ya yetecek kavis vardı vücudunda. Yunan geometrisine yabancı bir çelişki oluşturuyordu. Eğer inanılır bir kaynak, Pan’a bu kadının, şu yakındaki vadide her gün keçileri sağan, dişsiz iskeletlere benzeyen (bu kadının ağzı inci gibi parlıyordu) ve tek vücut kıvrımı değnekleri üzerine eğilmiş bükük bellerinde bulunan büyükanneler kadar yaşlı olduğunu söylese, Pan’ın ağzından dökülen sular havada donar kalırdı. Kudra altmış altı yaşındaydı, Pan! Az sonra öğreneceksin zaten. Flüt çalıp ayartarak çayırlara çağırdığın her homer kızı kadar da uygundu sana. Tabii aslında orta yaşını aşmış olan sen kendindin, Bay Azgın…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Evet, Bay Keçi Ayak, Roma’yla Constantinople arasındaki öfkeli ayrılışa rağmen Hıristiyanlık seli çekilmemişti. Dünyanın tüm kovuk ve girintilerine yine öyle ağır ağır, çorba gibi yayılmaya, sokulmaya devam etmişti. Kafasına bu etki değmemiş bir putperest hemen hemen hiç kalmamıştı artık. Etki öyle güçlüydü ki, eski inançlar çoğu yerde erozyona uğruyordu. Bazen de büsbütün yok oluyordu. Sana gelince Bay Cazibe, Bay Mantıksız, Bay İçgüdü, Bay Çingene Ayak, Bay Soytarı; sen, Bay Koku, Bay Hayvani Sır, Bay Kâbus, Bay Pusu Kuran, Bay Panik, Bay Aydedeye Havlayan, evet, sen, Bay Irza Geçen, Bay Mastürbasyon, Bay İrkiltici, Bay El Değmemiş Bölge, Bay Şaşırtıp Kaçan, Bay İnatçı Güç, Bay Küstahlık, Bay Doğa En İyisini Bilir… sen gittikçe köylüler üzerindeki etkini kaybettin ve şu anda Alobar’ın seni ilk gördüğü zamankinden bile zayıf duruma geldin. Soluyordun. Güzel bir görünüm değildi bu. Çünkü bir tanrıydın sen ne de olsa. Tanrı gücüne sahiptin. Büyük ve korkunç kararların verildiği tepedeki altın halkanın içinde güle sıçraya doğmuştun. Popülerliğinin azalması seni incitti. Bu seni şarap tulumuna çevirmeye yeterdi… (eğer zaten şarap tulumu olmayaydın). Eski müminlerinin senden koptuğunu seyretmek de acına katkıda bulundu. Onlar seni kaybederken vücutlarının bilgeliğini, aydede bilgeliğini, dağ bilgeliğini kaybediyorlardı. Çiçeklerle süslü bayram direğinin canlı ağacını verip yerine ölü keresteden yontulmuş haçlar alıyorlardı. Artık eskisi kadar şen değildi zavallı homerler. Cennete kabul edilmek için öyle çok uğraşıyorlardı ki, cennetin eskiden beri zaten onların adresi olduğunu unutmuşlardı. İşte çayırına sıçrayarak giren bu çifte bunun için böylesine tutuldun. Kadın vücudunun uğuldayan kampanalarıyla kusursuz bir uyum içindeydi. Erkek, bir yanda gelincik okşayıp diğer yanda da bir terliği tüttürürken, İsa’ya uçarı görünmekten korkmuyordu. Senin kokunu almaya çalışımsalar bile hayranlık duyardın onlara… kaldı ki onlar o kokuyu almaya çalışıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan onların neşesini, güven duygusunu, haklı olarak Alobar’ın ölüme karşı başvurusunun başarılı oluşuna yorumladı. Açmaza sıkışmış tanrı için, bu işin ne kadar acı dolu olduğunu hayalinde canlandırmak da herkes için olduğundan daha kolaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gelincikler arasında kıkır kıkır gülen, yalınayak Kudra’yı diz çöküp ağlarken, başarısı herkesi şaşırtmış bir dokumacının mekiği gibi titrerken, Şakti’ye, Şiva’ya, Kali’ye ve Krişna’ya yakarıp, ilahi yetkiye başkaldırdığı için bağışlanmayı dilerken düşünmek ise biraz zordu. (Çünkü herhalde ölmemizi isteyen, ilahi yetkiydi, öyle değil mi? Bize birkaç yıllığına bilinç veren, sonra onu ne kadar iyi ve akıllıca kullanmış olursak olalım, elimizden çekip alan o değil miydi? Besbelli insan nesli bir zamanlar iğrenç ve daha sonraki nesillere de bulaşan bir suç işlemiş, tanrılar da bu yüzden bizi ölümlülükle cezalandırmıştı. Şimdi bu adil cezadan kurtulmak istememiz de suçumuzu daha ağırlaştırmıyor muydu?) Bandaloop mirasını emip sindirdikten sonra (ya da birazını sindirdikten sonra) Kudra ölüme meydan okumakla bir kötülük yaptığını, bunun ceremesini ilerde pek kötü bir biçimde çekeceğini hep hissetmiş, o duyguyu hiçbir zaman tam anlamıyla yenememişti. Alobar’la birlikteyken, meditasyon yaparken veya yıkanırken, çevresinde onca kişi yaşlanıp öldüğü halde, kendi vücudunun dimdik ve capcanlı kalmasına seviniyordu; ama ortalık kararırken tek başına oturup Alobar’ın baharat rıhtımlarından dönmesini beklediği sıralarda, korku, çenesinin gamzesinden damlarcasına yoğunlaşıyor, Kudra titreyerek bir tanrıdan diğerine sığınıyor, fil kafalı acayip Ganeş’e bile yakarıyor, dul ölümüne boyun eğmediği için bağış diliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar da bu arada kendi tanrılarıyla daha sıkı fıkı bir ilişki içine girmişti. Onunkiler, genellikle sihirli ağaçların içinde horlar, yıldızlarda göz kırpar, ara sıra küflü saçlarıyla, mehtap yanığı tenleriyle ortaya çıkar, insanlarla yakınlık kurar, insan huylarını ve iştahlarını paylaşırlardı. Günün birinde Bohemya diye bilinecek ormanlardaki bir kral olarak, Alobar kendisi de yarı ilahi bir kimse sayılmıştı. Ama o da kendini zaman zaman rahatsız hisseder, yakınmadan mezarı boylayan diğer insanlarla kendisi arasındaki uçurumun genişlemekte olduğunu sezerdi. “Kendi benliğime sarıldıkça onun insanlıktan uzaklaşıp garipleşmesini mi göreceğim ben?” diye kaygılanıyordu. “Normal bir biçimde yok olmaktan daha beter bir intikamı mı davet ediyorum?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama böyle bir günde, böyle güneş ışığıyla, şehvetle, serüvenle dopdolu bir günde, onun için de, Kudra için de, yok olmaktan daha kötüsünü hatıra getirmek kolay değildi. Bu yüzden o lavanta kokulu dağ sisleri arasında, ünlü birinden imza almaya gelen hevesliler gibi, güle oynaya yürüyorlardı. Ama yüreklerinin derinliklerinde, senden istedikleri, bir karalamadan daha fazla bir şeydi, Bay Kıllı. Senden, yüreklerinin derinliğine uzanmanı, zaman konusunda kazandıkları aleni zaferin, oraya köpekler gibi gömdüğü kemiği çıkarmanı istiyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Constantinople’da Hıristiyanlar arasında yaşıyorduk,” diye açıkladı Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan, “Hıristiyanlar her yere yayıldı,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, “Benim ülkeme yayılmadılar,” diye karşı çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yayılacaklardır,” dedi Pan. İçinden bir bulantı, bir baygınlık yükseldi. Kudra’nın vücudundaki tepecikleri seyrederken buna aldırmamaya çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Ondan önce Doğu’da, uzaklarda bir mağarada yaşadık,” diye devam etti. “Bandaloop doktorları hiç duydun mu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi Pan. “Aptallaşma.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar kızardı. “Epeydir ortalıklardasın sen,” dedi. “Birisi sana Bandaloop’lardan söz etmiştir diye düşündüm.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben Pan’ım,” dedi Pan. “İnsanlar bana şundan bundan söz etmez.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, “Ne demek istediğini anlıyorum,” dedi. Pan ona çapkın çapkın sırıttı, Alobar küplere bindi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan flütünü ortaya çıkarıp, “Size çalayım,” diye önerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Seninle ölümsüzlükten konuşmak istiyorduk,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan, “Çok geç kaldınız,” diye karşılık verdi. Flütüyle birkaç hafif nota çaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Konuşmak için mi çok geç, yoksa ölümsüzlük için mi çok geç?” diye sordu Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan’ın müzik aletinden yüksek, tiz bir ses çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Bizim için mi çok geç, yoksa senin için mi?” dedi. Karşısındaki tanrının fiziksel çöküşünü fark etmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan, “Siz ölümsüzlükle ilgileniyorsunuz, işte bu da ölümsüzlük,” dedi, flütünü ciddi ciddi çalmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama…” diye itiraz etti Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, “Ne demek istediğini anlıyorum,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar yine öfkelendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, Pan’la karşılaşmadan önce, yani çalılar arasından çıktığında onu görmeden önce, Pan’ı dev yapılı bir şey sanıyordu. Sırtı kanatlı, ayakları kara kara, gereğinden çok kollu, bağıran, tıslayan, ağaçları kökünden söküp atan, ateş kayaları tüküren, kükreyen bir sesle insanoğluna talimat yağdıran biri diye canlandırıyordu gözünde. Oysa, kendi Alobar’ından bile daha ufak tefek olduğunu görünce doğrusu hayal kırıklığına uğramıştı. Tüylü bacaklarıyla o saçma sapan kuyruğuna neredeyse gülecekti. Kokusu bile Alobar’ın anlattığı kadar güçlü değildi. Evrensel düzeyde berbat olmaktan çok, yöresel düzeyde yaramaz bir kokuydu. Flütünü çalmaya başlayıncaya kadar Kudra onun kim (ya da ne) olduğu konusunda tam bir fikir sahibi olamamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Müzik çalışı da başlangıçta hafif bir şey gibi geldi. Dikkatsiz, basit, ilkeldi. İnsan Timolus’a hak veriyordu. Timolus, Pan’la Apollo arasındaki müzik yarışmasını dinler dinlemez hiç kararsızlık göstermeden ödülü Apollo’nun lirine vermiş, böylelikle eleştirmenlerin sınırlamaya ve cilaya önem vermesi, tuhaf ya da itaatsiz olana da saldırması geleneğini başlatmıştı -ki, o gelenek de bugüne kadar hâlâ devam etmektedir. Eğer Timolus, Pan’ı sahneden bu kadar çabuk tasfiye etmese, eğer Pan’ı dinleyecek kadar -nesi? dürüstlüğü? alçakgönüllülüğü?- (ne de olsa, Timolus’un kendisi hiçbir halt çalmayı bilmezdi), cesareti olsaydı ona önyargılardan daha içtenlikli bir tepki gösterebilseydi, belki o da etkilenirdi. Kudra’nın etkilenmeye başladığı gibi. Mektepli eğitimin yokluğuyla alay etmeyi keser kesmez, onu flüt ustası Lord Krişna’yla karşılaştırmaktan vazgeçer geçmez etkilenmeye başlamıştı. Pan’ın şarkısı hiçbir amaca yönelik olmadığı, hiçbir işe yaramayacağı için, daha doğrusu insanların amaç çemberini aştığı için, özgürleştiriciydi bir kere. Çalanın iradesinin de, dinleyenin iradesinin de kontrolü dışındaydı. Hatta irade onun içinde eriyordu. (İşte Apollo’nun da neden Timolus’la bir olup onu derhal boğmak gereğini duyduğu buradan anlaşılıyor zaten.) Kudra’nın gözünde bu durum, ip numarasının sese çevrilmişiydi. Titreyen bir ipe başı döne döne tırmanmaya benziyordu. Orada esrarengiz bir diyara ayak basılacaktı. Her şeyi içeren bir bütünleşme, doğal dünyayla birleşme yer alacak, bireyin salt yalnızlığı duygusu da bununla yan yana var olabilecek, buna karışabilecekti. Pan’ın salkım saçak ezgisinde bir hop-hop tavşan niteliği vardı. Ama başıboş keçi niteliği de vardı. İnatçı, kaba, zımba gibi. Bir an şefkatli ve şiirsel geliyorsa, öteki an tehdit edici, haşin geliyordu. Bunun nedeni, belki de Pan’ın şarkısının içimizdeki hayvanın şarkısı olmasındandı. Bütün şarkıları… bir arada, görünürde rastgele olan bir düzen içindeydi. Kudra, Pan’ın konserinde ayaklarını, sert toprağa değil, yumuşak bir yere basıyor gibi hissetti. Bastığı alan düz olmadığı, eğri büğrü olduğu halde, içinden dans etmek geldi birden. (Belki de içimizdeki hayvanın ezgilerine gösterilebilecek tek uygun tepki, dans etmektir.)</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra ritmik biçimde sallandığını, otlarla kaplı ayak parmaklarını oynatıp durduğunu fark etti. Alobar’a döndüğünde onun da bir tür kıpırtı içinde olduğunu gördü. Sol elinin parmaklarını şıklatıyor, sağ eliyle tempo tutuyor, yarısı içilmiş terliğin külleri havada savruluyordu. Kudra onun yaptığı bu polka öncüsü dansa eğilerek bakıyordu ki, gözleri onunla birlikte dans eden o çıkıntıya ilişti. <span style="font-style:italic">İğrenç</span>, diye düşündü. <span style="font-style:italic">Şu anda ereksiyon ne kadar da uygunsuz.</span> O anda yeni bir şokla farkına vardı. Kendi de öyle ıslaktı ki, donunda çocuklar yelkenli yüzdürebilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bundan sonra ilk fark ettiği şey, Alobar’la ikisinin dans ede ede bir tepeye tırmanmakta olduğuydu. Pan’ın flüt sesini izleyerek çalıları, sivri kayaları aşıp aşıp gidiyorlardı. İçinin en derin köşelerinden bir panik korkusu kabarırken, Alobar’ın yakınma dolu seslenişini duydu. “Onun benim karım olması senin için hiç mi önemli değil?” Yine de geri dönemedi Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Kama Sutra</span>‘nın geliştirilmiş erotik mühendisliği, Kudra’yı bütün bir gece süren sürekli ereksiyon haline hazırlamış değildi, ama ertesi sabah, havuzda her bir yanını ova ova temizledikten, çaydanlığın içinde taşıdığı kokularla kendini defalarca parfümledikten sonra (keçi kokusu yine de üzerinden haftalarca çıkmayacaktı), Alobar’la birbirlerine utanç duymadan bakabildiklerini gördü. Alobar, “Onun bu zamparalığının ikinci derecede kaldığını hissediyorum, ama neye göre ikinci derece, onu bilemiyorum,” dediği zaman ona tümüyle hak vererek başını salladı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Kahvaltıda Pan onlara zeytin, domates ve peynir sundu. Hiç çekingenlik duymaksızın, çırılçıplak oturup yediler. Yemek boyunca, uykulu gözlü tanrı, havayı koklayıp duruyordu. Koklarken keçiden çok yabani tavşanı andırır hali vardı. Sonunda Alobar ne koklamaya çalıştığını sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çiçek galiba. Ama buralarda açan çiçeklere benzemiyor. Senin de burnuna geliyor mu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim parfümlerimin kokusu geliyor sana,” dedi Kudra. Pan şaşırmış görününce omzunu onun burnunun altına doğru uzattı. Pan’ın şaşkınlığı daha da arttı. “Gece böyle kokmuyordun,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar parfüm şişelerini ortaya çıkarmak için bir hareket yaptıysa da Kudra onun bileğini yakaladı, biraz beklemesini ima etti. “Biz zavallı homerlerin de kendimize göre bazı sihirlerimiz var,” dedi. “Söyle bana. Koku fena mı geliyor sana?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Oldukça hoş… çiçekten geliyorsa. Ama kadın dediğin, senin dün gece koktuğun gibi kokmalı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pöf! Siz batılı erkekler de hep aynısınız. Kendinize tanrı da deseniz, insan da deseniz, hep aynısınız. Burunlarınızı çok fazla avlara, çok fazla savaşlara sokmuşsunuz. Alobar da parfümlerden nefret ederdi. Ama her akşam depodan hindistancevizi, tarçın, zencefil kokarak eve döne döne, sonunda alıştı. Tenin, kendi sıvıları arasında boğulmadığı zamanlarda daha çekici olabildiğini öğrendi. Bak. Kapa gözlerini bir dakika. Bir tek dakika. Haydi. Güven bana.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan istemeyerek kocaman maymunsu gözkapaklarını indirdi, bu arada Kudra onun üzerine bir fil sürüsüne yetecek kadar patçuli serpti. Pan’ın gözleri yıldırım hızıyla açıldı. Ambarında bomba patlayan geminin ambar kapakları gibi açıldı. Dönüp gerisini koklamaya başladı. Sanki kendisine vahşicesine âşıktı. Bir şaşkınlık gelmişti üzerine. Daireler çize çize yürüyor, durmadan kendi yoluna çıkıp duruyordu. Gece boyunca, Pan Kudra’yı ağırlarken, Alobar’ı ağırlamış olan nympha’lar oturdukları havuz kenarlarında sinirli sinirli güldüler. Nympha’lardan bir tanesi Pan’ın üzerine sıçradı, kuyruğunu çiçek koparır gibi çekti, Pan onu hırsla yere savurdu. Sonunda Pan, Kudra’yla Alobar’ın arasına oturdu. Hâlâ kendi vücudundan yükselen kokuları bir inanmazlık ifadesiyle burnuna çekip duruyordu. Alobar’ın hiç duymadığı kadar alçak sesle konuşmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Doğru, siz homerlerin de kendi sihirleriniz var. Tanrılar bunu ta başından beri bilirlerdi. Sizden bile iyi bilirlerdi. Biz tanrılar kendi güçlerimizi kullanmasını biliriz. Ama erkeklerin ve kadınların çoğu bunu bilmezler. İşte bizimle sizin aranızdaki fark da bu. Mff. Mff.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Özür dilerim,” dedi Alobar. “Ama tanrılarla insanlar arasındaki en önemli fark, tanrıların ölümsüz olması, insanlarınsa olmaması. Biz insanların güçlerimizi doğru kullanmayı bilmememizden mi geliyor bu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan kabak gibi burnunu, patçuli kokan kolu üzerinde dolaştırdı. “Uzun zaman önce, dünya henüz yamyassı kara bir suratken, göbeğinde bir ateş yanarken, daha dağlar böyle yükselip aydedeyi uzaklara itmeden önce, insanoğluna, hayat ve ölüm arasında bir seçim olanağı tanındı. Ya hile, ya yanlış bilgi yüzünden, ya da başka bir sebepten, insanoğlu yanlış seçimi yaptı. İş bu kadar basit.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, Alobar’a anlamlı anlamlı bakarak, “Ama ya şimdi hayatı seçmeye karar verirsek?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyleyse seçin,” dedi Pan.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’yla Alobar yine bakıştılar. Kudra, “Ama bu tanrıları kızdırmaz mı?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha ha ha!” Pan’ın kahkahası bir köpeğin havlaması gibi patladı. “Tanrıları kızdırmak mı? Tanrıların hâlâ sağ olanları, sonunda becerebildiniz diye sizi kutlar bile.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yani sence?..”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim dediğim, insanları sınırlayan tanrılar değildir. İnsanları sınırlayan, insanlardır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra sordu: “Bizler de ölümsüzlüğe tanrılar kadar layık mıyız?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölümsüzlüğü hak etmeyişiniz, ruhen ve kalben zayıf olduğunuzdan.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama bunu değiştirebiliriz, değil mi?” Kudra’nın sesi umutluydu. “Zihinlerimizi geliştirebilir, ruhlarımızı zenginleştirebiliriz, öyle olunca da ölüm yerine hayatı seçebiliriz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mff. Mff. Sizde o potansiyel var.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar başını heyecanla sallıyordu. Kudra’nın suratındaki gülümseme öyle kocamandı ki, içine mektup atıp postalayabilirdiniz. Hem de bir on birinci yüzyıl mektubu. Parşömene yazılmış, rulo yapılmış, kurdeleyle bağlanmış. Pan hâlâ patçulileri kokluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Büyük Pan!” Alobar’ın sesinde saygı vardı. “Ben bir ülkenin kralı olmuştum. Ama şimdi kendimin kralıyım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sevgili Pan,” dedi Kudra. Onun da sesinde bir hayli samimiyet vardı (ne de olsa bir önceki gece sabaha kadar birlikteydiler). “Ben ip örerdim. Ama artık kendi dünyamı örüyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sanıyorum bunları söylemeniz kibirden değil, özgürlükten,” dedi Pan. “Şarap tulumunu size kaldırıyorum. Sizler insanlar arasında az rastlananlardansınız çünkü. Mff.” Şarabı, tulumdan çirkin ama ateşli ağzına sıktı. Kırmızı damlalar sakalına aktı, susamış kılların arasında kayboldu. “Ah, Alobar, sana söylemiştim, hatırlamıyor musun? Tanrılar ancak dünya kendilerine inandığı sürece ölümsüzdür. O inanç sarsılınca, bir tanrının da nasıl sarsıldığını anlamak için bana bakman yeter. Ölümsüzlüğün kendine göre koşulları vardır. Ölümsüzlüğün sınırları vardır. Ayrıca ölümsüzlüğün tehlikeleri de vardır. Doğudaki bilge kişilerden ölüm konusunda ne öğrenmiş olursan ol, hatırlaman gerekir ki…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, devam et…” diye zorladı Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neyi, Pan? Neyi hatırlayalım?” diye sordu Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama yararı yoktu. Pan’ın sözü bitmişti. Bir daha konuşmayacaktı. Kendini de koklamayacaktı artık. Çünkü, inanması zordu, ama kendi doğal kokusu, onu maskeleyen parfümün etkisini gidermişti. Yoğun patçuli katlarını aşındırmış, mor sisler arasından geçip gelen güneş ışığı gibi, bir saat bile dolmadan ortaya çıkmıştı. Keçi kokusu… o ağıl kokusuyla yatak odası karışımı koku, yeni baştan kaynamaya başlamıştı. Çevreyi sinsi buharlarıyla dolduruyor, yayılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan’ın kokusunun geri dönmesiyle birlikte gözlerindeki yaramaz ifade de geri döndü. O kalkıp flütünü almak üzere mağaraya girerken Kudra’yla Alobar hızla giyinmeye başladılar. “Yolumuz uzun,” diye açıklamaya çalıştılar, sonra bir yandan rahatlama, bir yandan pişmanlık ve hüzünle dopdolu, ilahi ev sahiplerine hızla veda ettiler.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Çayıra varıncaya kadar ikisi de konuşmadı. Orada soluk almak üzere durdular. Bir kayanın dibine oturup alınlarının terini sildiler, birbirlerine hacılar ya da bir kazadan kurtulanlar gibi baktılar. Kudra ellerini rahminin üzerinde çaprazladı. Birtakım garip minik yüzücüler boğulmuştu kısa süre önce o rahmin içinde. Alobar içini çekip ağzından baca gibi bir soluk çıkardı. Bir kilo pancar suyu boşaltılabilirdi o bacadan içeri.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onu bir süre unutmayacağız,” dedi Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onu asla unutmayacağız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Demek hayal kırıklığına uğramadın!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yani Krişna’ya pek benzemiyor diye mi? Yoo, sonunda uğramadım. Tek hayal kırıklığım bize öğüt vermekteki isteksizliğiydi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O Pan’dır. O öğüt vermez.” Kudra yerinden sıçrarken, Alobar da sıçradı, çünkü bunu söyleyen üçüncü bir kişiydi. Ses tam tepelerindeki çalılardan geliyordu. Yumuşacık, korkutmayan bir sesti. Hemen arkasından, çalılar aralandı, ortaya bir kadın çıktı. Çırılçıplak bir kadın. Alobar onu tanıdı. Nympha’ların en büyüğü, belki de lideriydi. Ormana son gelişinde onunla ciddi konularda konuşmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Peşinizden sizi buraya kadar izlediğim için özür dilerim,” dedi. Alobar, “Özür kabul edildi,” diye karşılık verdi. “Ama bizi çok korkuttunuz. Kudra sana takdim etmek istediğim bu bayan…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Lalo,” diye yardımcı oldu kadın. “Eko’nun kardeşiyim. Hani kapalı yerlerde hep size geri seslenişini duyduğunuz Eko’nun. Adım Lalo. Ben yalnızca size Pan’ı ziyaret ettiğiniz için teşekkür etmek istedim. Çok neşesiz olduğu bir zamanda neşelendirdiniz onu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sahi mi?” diye sordu Kudra. “Bizi başlangıçta nasıl karşıladığını, sonunda nasıl uğurladığını düşündükçe, gelişimizden pek de memnun kaldığını sanmamıştım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O Pan’dır,” dedi Lalo sert bir sesle. “Eğilip elinizi öpmesini mi bekliyorsunuz yoksa?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra kızardı. Alobar, Lalo’nun çayıra inmesine yardımcı olmak için elini uzattı. Nympha da artık pek eskiden olduğu kadar çevik değildi. “Pan’ın durumu ne kadar ciddi?” diye sordu Alobar. “Herhalde teslim olmayacaktır. Pan bu toprakların malıdır. Her kovuğuna, her karışına, rüzgârına, çimenlerine, saklı yerlerine sinmiştir. Buradan asla gitmez. Her zaman burada olacaktır. Bu topraklar kaldığı sürece.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Size o konuda iki şey söyleyeyim,” dedi Lalo. “Birincisi, Pan’ın ‘Tanrılar, insanlar onlara inandığı sürece yaşar’ sözünden, akıllı bir homer (bu kelimeyi mazur görün efendim) belli bir sonuç çıkaracaktır. O sonuç da, insanların, bir tanrının kaderini kontrol edebildiği sonucudur. Hatta bir bakıma, tanrılar nasıl insanları yaratıyorsa, insanlar da tanrıları yaratır diyebilirsiniz. Çünkü benim de, haddim olmayarak anladığıma göre, bu iş karşılıklı bir durum. Tanrılar ve insanlar birbirini yaratır, birbirini yok eder, yalnız bunu ayrı ayrı yollardan yapar.” Kudra’nın dudaklarından bir ıslık kurtuldu. “Böyle bir şey gerçek olabilir mi? Evet, eğer Pan’a acı çektiren şey, insanların ona inanmamasıysa, doğru olmalı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir uyarı!” dedi Lalo ters bir sesle. O anda sesi, bir nympha’dan çok Öfke Tanrısı’nın sesi gibi çıkmıştı. “Tanrılara yapabildiğiniz etkiden ötürü asla kasılmamalı, kibirlenmemelisiniz. Eğer tanrıları yarattınızsa, onlara ihtiyacınız olduğu için yarattınız. Bu kadar girift, zor ve harikulade bir girişime ilham verdiğine göre, ihtiyaç da çok büyük olmuş olmalı. Şimdi artık Pan’a ihtiyaç kalmadığına inanan pek çok insan var. Yeni tanrılar yarattılar. Bu İsa ile babası çıktı ortaya. İnsanlar bu yeni yarattıklarının yeterli olacağını sanıyorlar. Ama inanın bana, İsa’yla babası ne kadar önemli olurlarsa olsunlar, asla Pan’in yerini tutamayacaklardır. İnsanlığın Pan’a olan ihtiyacı hâlâ büyüktür ve bunu görmezden gelmek kendiniz için tehlikeli olacaktır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Buradan da ikinci noktaya geçmem gerekiyor,” diye devam etti Lalo. Çukur gözleri alev alev yanıyordu. Şarap kırmızısı meme başları oyuncak askerler gibi dimdikti. “Hakkınız var. Pan bu topraklarındır. Pan’la bu yaban kırları birbirinin parçasıdır. Ama toprağın ebedi olduğunu söylerken yanılıyordunuz. Gün gelecek toprak da mahvolma tehlikesiyle yüz yüze gelecek. Ormanlar, dereler, hatta gökyüzünün kendisi… yalnız burada, Arkadia’da değil, tüm dünyanın her tarafında…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Olmayacak şey,” diye mırıldandı Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eğer Pan’ın ölmesine izin verilirse, eğer ona olan inanç tümüyle yok olursa, o zaman toprak da ölür. Tıpkı Pan gibi o da saygısızlık nedeniyle öldürülecektir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar çevresine bakındı. Göz alabildiği kadar her tarafta gri taşlar, yeşil bitkiler, aman vermez tepeler, bayırlar, dikenli çalılar, bu çalılara pek de uymayan, acımasız bir rüzgârın savurduğu zarif gelincikler, görünmez kaynakların fışkırdığı dağlar, mavi masa örtüsüne benzeyen gökyüzünde ekmek ekmek bulutlar vardı. Bütün bunlar öyle sarsılmaz bir izlenim bırakmaktaydı ki, onların da yok olabileceğini düşünmek çok zordu. Bunu Lalo’ya da söyledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama yine de,” diye karşılık verdi nympha, “eğer uzun ömür çabanızda başarılı olursanız, bu olayların gözlerinizin önünde yer aldığına tanık olacaksınız. Bu nedenle, nereye giderseniz gidin, Pan’ın gücünü ve ününü korumanızı istiyorum. Bu özellikle sizin görevinizdir. Hem Pan’ın bir kulu olduğunuz için değil. Alobar, asıl neden, sizin bireycilik uygulayıcısı olmanızdır. İşte bu yeni birey fikri, nice insanın yolunu şaşırmasına, kendini Pan’dan güçlü sanmasına sebep olacaktır. O zaman kendilerini topraktan da üstün sanacaklar ve toprağın ırzına geçmeye, onu mahvetmeye başlayacaklar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın alnında bir kaygı kırışığı belirdi. Güvercin gibi kabararak, “Nympha,” dedi. “Bana görevimi öğretmeniz hoşuma gidiyor diyemem.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar…” Kudra’nın sesi, ara bulmaya çalıştığını belli ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hem kendimi Pan’ın kulu olarak da görmüyorum. Bireyciliğe saldırınıza gelince…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sayın efendim, ben sizin felsefenize saldırmıyorum. Yalnızca budalaların ve ahlaksızların duygusuz elinde tehlikeli bir alet olacağını söylüyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar alaycı bir sesle, hâlâ kasılarak konuştu. “O halde bana anlatır mısınız, bir orman yosması hangi hakla geleceğe yönelik uyarılarda bulunuyor? Bildiğim kadarıyla sizin özel yetenekleriniz arasında…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar!” Kudra’nın sesi bu sefer açıktan açığa çatıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“… Falcılık yeteneği de var mıydı acaba?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne yazık ki kendim böyle bir iddiada bulunamam efendim. Ama Arkadia’da hoplayıp zıplamamdan önce yıllarca Delfi’de yaşadım. Ünlü kâhine yardımcı olan rahip ve rahibelerle yakınlık kurdum. Pek çok kehaneti öğrenme olanağı buldum. Görüyorum ki böyle açık konuşmam sizi rahatsız etti. Ama bununla birlikte, bir kehanet yakarısı daha duymanız gerekiyor. İnsanoğlunun zihnen, kalben ve ruhen zayıf olduğu için ölümsüzlüğü hak etmediği yolunda Pan’ın sözlerini herhalde hatırlıyorsunuzdur. Değil mi? Aynı zamanda, bu yaşa kadar varmayı başardığınıza göre, kendi zihninizde, kalbinizde, ruhunuzda da bazı gelişmeler sağlamış olmalısınız. Ama bundan bin yıl sonra bir gün, bazı insanlar ölümü yalnızca zekâyla yenmeye kalkışacaklar. Yaşlılığa ve ölüme karşı birtakım ilaçlar vasıtasıyla savaş açacaklar. Zekâlarının bulduğu, icat ettiği iksirleri, tıbbi silahları kullanacaklar. Yaşlılık ve ölüm onlardan ve onların ilaçlarından kaçacak, gerileyecek. Ama ne yazık ki, yalnızca mantıkla mücadele ettikleri, ruh ve kalp konusunda ilerleme kaydetmedikleri için gerçek ölümsüzlük onlara nasip olmayacak. Ne var ki, zihinsel yeteneklerinin sağladığı sahte ölümsüzlük bile verilmemeli onlara. Verilirse çok büyük çapta kötüye kullanılacaktır. Bu yüzden, bugünden yemin etmeniz gerek. Eğer bu olaylar yer aldığında hâlâ yaşıyorsanız, onlarla mücadele etmeye, zihni kadar kalbini ve ruhunu da işe katmayan kimselere ölümsüzlük sağlanmaması için çalışmaya ahdetmelisiniz. Söz veriyor musunuz bana?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Özür dilerim,” dedi Alobar. “Ben bunu yapamam. İyi niyetli olduğunuzu görüyorum. Bu nedenle önerinizi düşüneceğim. Ama ben önüme gelene, rastgele konularda söz vermem.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Nympha tekrar çalıların arasına girmek üzere döndü, ama Kudra onu durdurdu. “Lalo,” diye seslendi. “Kocam, haklı olarak kendi kendinin kralı olduğunu söylüyor. Ama bu sabah kendi erkeklik gururu üzerindeki egemenliğini geçici olarak kaybetmişti. Krallığının o kısmında yönetimi tekrar ele geçirmeye çabalarken, ben sana kendi adıma söz vermek istiyorum. Değeri varsa kabul et. Gerçi bin yıl sonra hâlâ hayatta olacağımı düşünmek küstahlık, ama eğer öyle bir mucize olursa, dileğini yerine getirmek için elimden geleni yapacağım. Söz veriyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Teşekkür ederim efendim, teşekkür ederim. Eğer Pan, bu durumları bilse, eminim şükranlarını daha uzun uzun ifade ederdi.” Kudra’ya göz kırptı, Kudra da ona göz kırptı. Bir an için, biri heybetli ve koyu kırmızı, diğeri ise ufak tefek ve pespembe olan iki kadın, birbirlerine bilgiç bilgiç gülümsediler. Ondan sonra Lalo tavşan hızıyla (ama biraz artriti olan bir tavşanın hızıyla) çalıların arasına daldı, görünmez oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar konuşacakken Kudra onu susturdu. “Şuraya bak,” diye fısıldadı. Ta tepelerde, dağların doruklarında hayal meyal belli oluyordu gösterdiği şey. Öğlen güneşi onu pırıl pırıl, en görkemli biçimde aydınlatıyordu. Boynuzdan tırnağa hemen hemen gümüş rengi, hemen hemen kutsal, biraz şen biraz ciddi, biraz saygın biraz gülünç, eğik duran sakallı başı bir yandan çevresindeki tüm hayata sevgi ifade edercesine, bir yandan acıları en keskin şekilde hissedercesine, Pan duruyordu. Flütünü dudaklarına götürmüştü. Ezgiyi pek duyamıyorlardı, ama gelinciklerin o ezgiyle titreştiğini görüyorlardı. Bir yılan, yanıbaşlarındaki kayada o ezginin etkisiyle şaşalamış durumdaydı. Bir süre onu sessizce seyrettiler. Gözlerinde sebebi belirsiz yaşlar vardı. Sonra Alobar birden bağırdı, Eko da ona yardımcı oldu. “Lalo! Lalo! Ben de söz veriyorum! Söz Veriyorum! Benim de yeminimi kabul et et et.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onun dudaklarına sarsak bir öpücük kondurdu, uzanıp elini tuttu, öbür eli çaydanlığa sarıldı. Bandaloop usulü soluk alıp vere vere, çayırın üzerinde uzaklaştılar. Büyük bir sessizlik içindeydiler. Sonunda Alobar, öteki terliği de yakınca Kudra bir kahkaha atıp o sessizliği bozdu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Eğer vahşi hayvanlar konuşabilse, çizgi filmlerdeki gibi mi konuşurlardı? Hüzünlü bataklıklar tiz, coşkun, çocuk sesine benzer seslerle mi çınlardı? Bir Kermit’ler korosu kalkar, kurbağaca budalalıklar mı sayar dökerdi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yoksa vahşi hayvanlar daha çok Hemingway’in üslubunda mı konuşurlardı? Kısa, cesur, açık seçik cümlelerle. Her kelime, üzeri kanla kaplı düzgün bir çakıl gibi. Yerlilerin dili. Sert erkek konuşması. Gary Cooper’ın sınır kolcularından, onların da Apaçilerden, Utelerden ödünç aldığı bir konuşma biçimi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Onlara soruyoruz: “Buradan geçen iki kişi gördünüz mü? Bir erkekle bir kadın. Kuzeye doğru yürüyorlardı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Erkek geyik boynuzlarını sallıyor. “Hayır,” diyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kadın esmer, olgun vücutlu. Erkek kır saçlı. Görmediğinden emin misin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya sen?” diye soruyoruz bir tilkiye. “Bohemya tarafına doğru yürüyen Bizanslı kılığına bürünmüş bir çift gördün mü?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tilki yavaş yavaş konuşuyor. “Bu akşam gölde balık yedim,” diyor. “İyi yemekti. Yemeğin benim önem sıralamamda büyük yeri vardır. Sessizliğin de büyük yeri vardır. Orman bu gece sessizdi. Orman sessizken tilki olmak iyi bir şey.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Huzurunu bozduğumuz için özür dileriz. Ama bir karıkocayı arıyoruz. Ayrı ırklardan. Biraz şaşkın durumda olabilirler, çünkü az önce Pan’la birlikteydiler… bu ne anlama gelir, biliyorsunuz… ya amaçsız, bundan sonra ne yapsak diye dolaşıyorlardır, ya da yıldızlara baka baka Bohemya yolunu bulmaya çalışıyorlardır. Adam bir zamanlar oralıydı. Sizin sandığınızdan çok daha eski zamanlarda. Önemli bir işi, kalabalık bir ailesi vardı. Belki buradan geçmişlerdir.” Umutla susup bekliyoruz.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Av iyiydi,” diyor tilki. “Ay da güzeldi. Serin bir rüzgâr esiyordu. Bir adamla bir kadın geçse, balığı ürkütürlerdi. Bir tilkiyle bir balığın eline kalınca orman ne kadar güzel bir yer oluyor!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Böyle mi konuşurdu hayvanlar?</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Aslında Alobar’la Kudra o ormandan geçmişlerdi. Tilkinin akşam yemeğinden ya biraz önce, ya da biraz sonra geçmişlerdi. Yıldızlara baka baka, kuzeye, Sırbistan, Hırvatistan yoluyla Macaristan Krallığı’na doğru ilerlemişler, oraya yaklaşık olarak 1032 yazında varmışlardı. O sıralar Bohemya feodal devleti İslav topraklarıyla sınır komşusuydu. Alobar’ın eski şatosundan eser kalmamıştı. Eski dünyanın büyük kısmı gibi o da yanmıştı ortaçağ fırınında. Külleri de serilen uygarlık halısının altına doğru süpürülmüştü. Batı Avrupa’yla karşılaştırıldığında Bohemya ve İslav toprakları hâlâ vahşi, hâlâ tenhaydı. Pek çok tilkiye balık avlama olanağı tanınıyordu. Ernest Hemingway’in çok gerilerde kalmış hayvansal ataları gibiydi tilkiler. Ama bu ıssız doğu diyarlarında bile altın ikizler, yani Hıristiyanlıkla ticaret el ele vermiş, feleğin o hilekâr çarkını kurmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’nın içinde buraya daha önce de gelmiş olduğuna dair garip bir duygu uyandı. Alobar onun sarı verniğe bulanmış üzümlere benzeyen gözlerine baktı, Wren adının ona bir şey ifade edip etmediğini sordu. “Etmiyor,” diye direndi Kudra. Bu konuyu bir daha konuşmadılar, ama dejâ vu duygusu da Kudra’nın yakasını bırakmadı. Bir keresinde Alobar uzaklarda kocaman bir köpek gördü. “Mik!” diye bağırarak hayvanın peşinden koştu. Hayvan birden onun üzerine seğirtti. Sahibi işe karışmasa, Alobar’ın birkaç değerli parçasını ısırıp koparabilirdi. Hayaletler kısa süreli heyecanlar için iyidir, ama uzun vadede sıkıcı olurlar. Alobar’la Kudra, Aelfric’e doğru yola çıkarken, önce bir çuval pancar satın aldılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aelfric eski büyüklüğünün dört-beş katındaydı. Çevresine bir sur çekilmişti. Eskiden meyve bahçelerinin bulunduğu yerdeki kapıyı bekleyen asker, “Buraya neden girmek istiyorsunuz?” diye sordu. Alobar eğri büğrü, dar sokaklara doğru baktı. Sokaklar çöp yığınıydı. Lağımlar akıyordu. Kara kara gölgeler, farelerin çığlıklarıyla canlanıyordu. <span style="font-style:italic">Eğer insanlar dükkânlarını çalıştırabilmek ve İsa’ya tapınabilmek için bu hayata dayanmak zorundaysa, belki eskisi gibi avcılığa ve sabah yıldızına dönseler daha iyi ederler</span>, diye düşündü. “Ne işiniz var, onu söyleyin,” diye ısrar etti asker. Alobar o sırada, kendi soyunun izini bulma hevesini epeyi yitirmişti. “Bandaloop işi,” dedi askere neşeyle. Asker kaşlarını çattı, ama ayakları bir refleks hareketiyle şaşırtıcı bir dans figürü yapıverdi. Eğilip kendi çizmelerine şaşkın şaşkın baktı. Sanki o çizmeleri serkeş davranıştan ötürü tutuklamaya niyetleniyordu. Ya da en azından, itaatsizlikten ötürü. Alobar’la Kudra yollarına devam ettiler, az sonra, eskiden Şamanın oturduğu yerin yakınında durdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neden durduk bu tarlada?” diye sordu Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Bir kapıyı yerine takmam gerek,” dedi. Ama ilk iş olarak bir ateş yaktı, pancarları kızarttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Galiba Aelfric’i gezmeyeceğiz,” dedi Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir bakmak yetmedi mi? Aelfric’te senin torunların yaşıyor olsa, onlarla tanışmaya heves eder miydin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki. Meraktan ötürü.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim merakım bokböceklerine kadar uzanmıyor. Kendi aile ağacımdan türemiş olsalar bile. Hem zaten eğer ben gerçekten ölümsüzsem, kendi kendimin torunu, kendi kendimin ahvadı, kendi kendimin hanedan sülalesiyim demektir. Başkalarına verdiğim şeyler sayesinde yaşamak zorunda değilim ki!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir pancar uzat bana, öyleyse,” dedi Kudra. O da uzattı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Ortaçağ, tarihin beline, biradan şişmiş bir göbek gibi asılmış duruyordu. Onu yok etmek için aerobik danslarına, sıkı perhizlere başvurmanın da zamanı geçmişti. Tarih bundan böyle sonuna kadar 48 numara don giymek zorunda kalacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">O koca midenin ta dibinde, koyu renk, sirkemsi sıvılar arasında, bin yıllık bir yürek yangınının alevlerinden önemli simalar çıkıyor, ama sonunda onlar da sindiriliyor, göbeğin içindeki bulamaca karışıyorlardı. Clovis, Charlemagne, I. Otto, Fatih, William, Viking Kralı Rurik, Papa Leo, Thomas Aquinas, Johann Gutenberg ve tabaklar dolusu ünlü generaller, krallar, düşünürler, papalar, fermante oluyor, eriyordu. Ama bizim minik çiftimiz, Alobar’la Kudra, sindirilmez olduklarını kanıtlıyordu. Balinaların midesini bulandıran sert ahtapot gagalarının esmeramber kusturması gibi. Evet, ahtapot gagaları gibiydi bizim çift. Ya da <span style="font-style:italic">maraskin</span> kirazları gibi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nikolai Lenin’in cesedi, ölümünden on yıl kadar sonra Kremlin’deki mezarından çıkarılmış, otopsi masasına yatırılmıştı. Bağırsağında dört tane <span style="font-style:italic">maraskin</span> kirazı bulunmuştu Lenin’in. Kusursuz korunmuş, adamın yuttuğu gündeki kadar sağlam ve kırmızı olan bu kirazların durumu, Lenin’in durumundan daha iyiydi. Söylentilere göre <span style="font-style:italic">maraskin</span> kirazları formaldehite benzer bir kimyasal maddeyle hazırlandığından, ne sindirilebilir, ne de tasfiye olabilirmiş. Ömür boyu bağırsağın bagajında taşınır dururmuş. Uçan Hollandalı‘nın yelkenleri gibi. Eğer bu doğruysa (ki insan <span style="font-style:italic">maraskin</span> kirazlarının görünüşüne bakınca en kötü şeye bile inanmaya hazır oluyor, çünkü keratalar Pluto’nun bahçesinden toplanmışa ya da bozuk neondan yontulmuşa benziyor ve sanki kendi pancarlarımızın değerini bilelim diye yirmi üçüncü yüzyıldan bize ışınlanmış bir konuk sebzeyi andırıyor), evet, eğer bu doğruysa, o zaman Alobar’la Kudra da tarihin göbeğinde birer <span style="font-style:italic">maraskin</span> kirazıydı demek yerinde olur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Beri yandan ahtapot gagaları, gelecekteki parfümlerin doğumuna yol açtıkları için, belki daha doğru ve şiirsel bir benzetme olabilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne olursa olsun, Alobar’la Kudra, savaşlardan, soygunlardan, yangınlardan, afetlerden, salgınlardan (bu arada 1347-1350 veba salgınından), kilisenin hoşgörüsüzlüğünden sağ kurtuldular. En önemlisi de, “doğal” yaşlanma sürecinden kurtuldular. Doktor Wiggs Dannyboy’a göre bu süreç öyle doğadışı bir zalimlik yansıtıyordu ki, bunu ancak insanoğlu buyurmuş olabilirdi, ne doğa ne de Tanrı bu kadar alçalmazdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">İnsan, varoluşu bir ödüller ve cezalar sistemi gibi görecek kadar yüzeysel olsa bile, zaferlerimizin karşılığını da yenilgimizin karşılığı gibi pahalıya ödediğimizi er geç anlar. Bizim çiftin yaşlanmaya karşı zaferi de başlarına cadı avcılığı ve feodal ıstıraplar gibi büyük dertler açtı. Hiçbir yerde on ya da yirmi yıldan fazla kalamıyorlardı. O zor günlerde insanlar bugünkünden bile hızlı yaşlanıyor, Alobar’la Kudra’nın dişlerinin sağlam kalması hemen fark ediliyordu. Dikkat çekmemek için ellerinden geleni yapıyorlardı, ama kabul etmek gerekir ki, ortaçağın silik insanları arasına karışabilecek türden insanlar da değildiler. Bir kere, birbirlerine karşı büyük bir sevgi ve şehvet besledikleri hemen belli oluyordu. Oysa o çağda, kutsal evlilik bağı içinde aşka kesinlikle yer yoktu. Ortaçağda hemen tüm evlilikler, yabancı insanlar arasında, başkalarının araya girmesiyle ayarlanıyordu. Kilise boşanmaya izin vermiyordu. Bu nedenlerle, romantik aşk hemen hemen yalnızca yasak ilişkilerin alanındaydı. Ozanlar, baladlarını hep bu günahkârlar için söylüyorlardı. Kişi kahramanlık gösterilerine başkasının karısını etkilemek için kalkışıyordu. Alobar’la Kudra, bu kamu eğlencelerine katılmayı reddedince (birlikte geçirdikleri yüzyıllar içinde Alobar’ı tek boynuzlayan Pan’dı ki, ona da tam boynuzlamak denemez… başka bir şey denirdi), değişik ten renklerinden, soylu hallerinden doğan kuşkular daha bir artıyordu. O komik soluma biçimleri, habire yıkanmak isteyişleri zaten hep dikkat çekmekteydi. Böyle olunca, hep taşınmak zorunda kalıyorlardı. Birkaç yıl Heidelberg’de, birkaç yıl Roma’da, yeşil mevsimlerde Flanders’de, kuru mevsimlerde Girit’te, kona göçe gidiyorlardı. Bereket versin hiçbir dergiye abone olmadılar. Posta idaresi deliye dönerdi yoksa.</p>

  <p class="Standard" dir="ltr" style="margin-left:0;margin-right:0;text-indent:18.859844px">1300’lerin başlarında, Fransa’nın güneyindeki Beaucaire’de bir panayıra gittiklerinde bir grup insanla karşılaştılar. Bunların seyahate tutkunluğu, Kudra’yla Alobar’ın kendilerini zincirle bağlı hissetmelerine yol açtı. Bu göçebeler parlak renklere boyalı arabalarla bir kentten bir kente, bir panayırdan bir panayıra gezip tozuyorlardı. Onlara bazen Logipcien, bazen Bohemyalı, bazen Çingene deniyordu. Görünüşte gezgin maden zanaatçılarıydılar, ama asıl meslekleri müzik ve sihirdi. Çingeneler Avrupa’da henüz yeni olmakla birlikte, Kudra onları Hindistan’dan tanıyor, onlarla kendi lehçelerinde konuşabiliyordu. Ayrıca Kudra’nın rengi de onlarınki gibiydi. Başkanları onu aralarına katılmaya davet etti. Alobar’ı da istemeyerek kabul etti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bundan sonra yarım yüzyıl boyunca Çingeneler gibi yaşadılar. (İnsan eğlenirken zaman ne de çabuk geçiyordu!) Kıtanın kervan geçmez yollarında kırmızılı turunculu bir eşek arabasıyla gezdiler, el dokuması bir çadırda yatıp kalktılar. Bu çadır uçmasın diye eteklerine taş yerleştiriliyordu. Isınmak için tezek kullanıyorlardı. Tezek, inek pisliğiyle samanı karıştırarak hazırlanan sevimli bir yakıttı. At nallamak, koşum imal etmek gibi ciddi işleri de vardı, ama hayatlarını daha çok, kutsal kentlere, bayramlara, panayırlara gelen konukları eğlendirmek ve yolmakla kazanıyorlardı. Çingeneler dans ediyor, şarkı söylüyor, müzik çalıyordu. Ceviz kabuğunun altındaki bezelye tanesini öyle çabuk kaydırıyorlardı ki, millet bezelyenin öteki kabuğun altında olduğuna dair son kuruşuyla bahse giriyordu. Teflerini havada şehvetle salladıkça feodal baronlar onları dayanılmaz buluyorsa da, bu durum, onları dindar ve ciddi kimselerin gözünde daha nefrete layık kılıyordu. Bu tepki, Alobar’ı pek eğlendirmekteydi. Kudra, ona bu yüzden biraz sitem ediyordu, ama Çingenelerin şenlik dolu grubu yaklaşırken saygın Hıristiyanların gösterdiği korku ve tiksinti, Alobar’ın seyrettikçe zevklendiği ender sahnelerden biriydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Her güzel şeyin bir sonu olmalıdır” düşüncesi, Alobar’ın ölümsüz elinin, altına asla imza basmayacağı bir düşünceydi. Kaderciliğin itirafı demekti bu. Ama Çingene olarak geçirecekleri günlerin sayılı olduğunu yine biliyordu. Bir gün reisin oğullarından birkaçını, kendi odalarını basmış, eşyalarını ararken yakaladı. Alobar’la Kudra’nın çadırında “gençlik iksiri”ni arıyordu gençler. Daha önce de üç kere girilmişti çadırlarıyla arabalarına. Ama Alobar, onları, normal Çingene hırsızlıklarına, Çingenelerin onlara ikinci sınıf vatandaş muamelesi etmekteki ısrarına yorumlamıştı. Çingeneler, Kutsal Kitap’taki Kâbil’in soyundan geldiklerini iddia eder, kendilerini soylu bir ırk sayarlardı. Kendi ırklarını üstün görmeleri, yabancıları asla tam anlamıyla aralarına kabul edememelerine yol açıyordu. Kudra’yla Alobar’ın yalnız eşyalarını çalmakla kalmadılar. Sofralarda en son onlara yemek veriyorlar, onlardan zaman zaman en aşağılık hizmetleri bekliyorlardı. Örneğin cumartesileri Kudra, reisin arabasını temizlemek, onun renk renk fularlarını yıkamak zorundaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir gün yine yönetici arabasını süpürürken, reisin karısının ünlü kristal küresini üzeri örtülmemiş durumda gördü. Bir süre o tarafa hiç bakmamaya uğraşan Kudra, sonunda merakına yenildi, küreye bir göz atmaya karar verdi. Önce pek çekingen bakışlarla baktı, sonra öyle sert bakmaya başladı ki, o bakışlara reisin çamaşırlarını asıp kurutmak bile mümkündü. Hiçbir şey göremedi kürede. Görecek bir şey de yoktu. Alt tarafı, cilalanmış camdan başka bir şey değildi. Ama insanın psikolojik kişiliğine yolculuğa çıkış noktası olarak, kristal kürenin elbette ki bir değeri vardı. Beri yandan, bir mandal, bir deniz kabuğu, bir sigara paketi de aynı amaçla kullanılabilirdi. Ruhun nereye yolculuk yapacağı söz konusu olunca, besbelli zaman da, mekân da pek sınır koyamıyor; yalnızca çekingenliklerimizin görevlendirdiği gümrük memurları olarak, onun tekrar normal bilinç dünyasına dönerken yanında neler getirdiğini kontrol ediyorlar. Kudra kristale bir süre baktıktan sonra gözlerini dinlendirmek için yumduğunda, kafasında çok canlı bir sahne belirdi. Alobar’la kendisini iplere bağlanmış, Çingenelerin işkencesi altında gördü. Onlardan gençlik çeşmesinin yolunu gösteren haritayı istiyordu adamlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra kendi çadırlarına döndüğünde Alobar’a gördüğü hayali anlattı. “Bu iş bu kadar,” dedi Alobar. O gece ay batar batmaz gizlice kaçtılar. Ormana dalarken başlarını çevirip baktıklarında birtakım gölgelerin kendi çadırlarına doğru gizli gizli ilerlemekte olduğunu gördüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaçışın telaşı arasında Kudra, reisin kristal küresine ikinci bir kere baktığını Alabor’a anlatmayı unutmuştu. Gözlerini dinlendirirken ikinci bir sahne gelmişti gözünün önüne. Bu ikinci hayal, o kadar acil olmadığından, onu şimdilik bir kenara bırakmıştı Kudra. Ama o daha garipti. Yorumu daha zordu. Uzun boylu, siyah bir adam vardı. Kendisinden birkaç ton daha koyuydu rengi. Kudra’ya “gel” diye işaret ediyor, bir yandan durmadan gülüyordu. Ömründe gördüğü en komik giysiler vardı adamın sırtında. En garibi de şapkasıydı. Dikkatli bakınca onun şapka olmadığını gördü Kudra. Başının çevresinde arılar vardı adamın.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Çingenelerden ayrılmalarına rağmen, Alobar’la Kudra yine de aynı serseri yaşamı sürdürüyor, Avrupa panayırlarını kendi başlarına dolaşıyorlardı. İçi tıklım tıklım pamuklarla, kürklerle, metallerle, şaraplarla, çaylarla, Venedik camlarıyla, etlerle, gübrelerle, canlı hayvanlarla dolu arabaların yanısıra yürüyor, güzel kokuların zevkine varmaya başlayan bir halka aromatikler satıyorlardı. Henüz yıkanma kavramını kabullenmediği halde güzel kokuları beğenmeye başlamıştı halk. Belki de o yüzden beğenmeye başlamıştı. İşler kesat gittiğinde Kudra, Çingene eteğini beline geçiriyor, dans etmeye başlıyor, Alobar da ona tef çalarak eşlik ediyordu. Karısının dansına erkek fuar ziyaretçilerinin yönelttiği pis bakışları, Alobar hiç onaylamamakla birlikte, gizliden gizliye Kudra’nın doğum yılını düşündükçe bunu biraz eğlenceli bile buluyordu. Arada sırada papazlar uğrayıp onları bu iğrenç gösterilerinden dolayı lanetledikçe, cehenneme mahkûm ettikçe Alobar özellikle keyiflenmekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslında papazlar hiç fena müşteri sayılmazdı. Hele de Kudra, her zaman elinden geçen aromatiklerden yanabilir koniler yapmaya başladıktan sonra. Batı Kilisesi, Bizans’tan esinlenerek tütsü yakmaya iyiden iyiye merak sardırıyordu. Sözüm ona cennetteki o tatlı oksijeni simgelemekteydiler, ama belki de cemaatin o yoğun ter kokusunu sindirmeye uğraşıyorlardı. Görünüşe göre tütsü, Paris katedrallerinde moda olacaktı. Bu yüzden, bir sabah Kudra, Fransa’nın başkentine yerleşmeyi, orada daimi bir dükkân açmayı önerdiğinde Alobar pek de şaşırmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dükkân iyi bir fikir olabilir,” diye ona katıldı. “Ama ‘daimi’ demekle herhalde bu gezgin halimize göre daimi demek istiyorsundur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Birkaç yüzyıldır yollardaydılar ne de olsa.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi Kudra. “Ben daimi demek istedim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir yerde fazla uzun süre kalıp da, durmadan çürümekte olan komşularımızın imrenen gözüne her dem taze halimizle görünürsek, ne gibi sorunlar çıktığını sana hatırlatmam gerekmez. Hım. Gerçekçi davranırsak, Parisli tütsü tacirleri olarak on beş, belki yirmi yıllık bir süre öngörebiliriz. Ama o da iyi bir değişiklik olur. Zamanı gelince de kalkar başka yere gideriz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben bir yere gidecek değilim. Gitmekten bıktım. Bir dükkân istiyorum, bir ev istiyorum, orada kalmak istiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kalmak…” diye tekrarladı Alobar. “Tam ne kadar kalmak niyetindesin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şeye kadar… bilmem! Hoşuma gittiği sürece.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, on beş yıldan sonra hoşuna gitmez inşallah. Çünkü komşular bizim yaşlanmadığımızı fark ettiği anda…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama belki ben yaşlanırım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra ona öyle bir baktı ki, insan o bakışı alıp ekmeğinin üzerine sürebilirdi. Ama ağzından çıkan sözler, Alobar’a sürme işini yapan bıçak gibi battı. “Eğer istersek yaşlanabiliriz de. Yaşlanma sürecini biz durdurduk, tekrar başlatabiliriz. Biz bir çukura saplandık. Beş yüz… yoksa altı yüzyıl mı oldu? Hep aynıyız! Seni bilmem ama ben biraz bıktım artık bundan. Yeniden yaşlanmak hoşuma gider sanıyorum.” Alobar, onun söylenmeyecek sözleri nasıl böyle sakin, hatta asude bir tavırla söyleyebildiğine inanamıyordu. Buz gibi parmaklar, omurgasının klavsen klavyesinde gidip gidip gelmekteydi. “Sen… sen ne dediğini bilmiyorsun. Dur sana biraz çay getireyim. Daha uyanmamışsın, derdin o senin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben uyanığım, sevgilim. Gece boyunca da hep uyanıktım. Bir önceki gece de. Öyle çok geceler boyunca bunu düşündüm ki, sen o kadar gece tefini sallamaya bile dayanamazsın. Artık normal insanlar gibi bir yere yerleşip yaşlanmaya hazırım, istekliyim, hatta hevesliyim.” Alobar kendini tuttu, ses tellerinin titremeyeceğine güvenene kadar konuşmadı. Ama bu sefer de, ne yazık ki fazla uzun bekledi, sesi çıktığı zaman o kadar dengeliydi ki, fosil gibi taşlaşmaya başlamıştı âdeta. Fransa’nın en usta taş oymacıları, söylediği cümledeki herhangi bir kelimenin altına imzasını gururla atardı. “Normallik uğruna yaşlanmak çok pahalı bir bedel.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Vız gelir. Ben bu bedeli ödemeye razıyım. Hem zaten eğer yaşlanmaktan hoşlanmazsam istediğim zaman yine durdurabilirim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Durdurabilir misin?” Bu ufacık soru masif bazalttan oyulmuştu. “Nasıl emin olabilirsin?” Üç kelimenin toplamı bir ton geliyordu ve buna noktalama işaretleri dahil değildi. “İstediğimiz zaman durdurabileceğimize kendimiz inanıyoruz ama aslında hiç denemiş değiliz. Ya durduramazsan, ya yaşlanmaya devam eder, eder ve sonunda…” Sesi o kadar katılaştı ki çatlayıverdi. Moleküller bugün de öyle davranır, o zaman da öyle davranırdı. Ama o zamanlarda kimse gevreklik konusunda molekülleri suçlamaz, zaten esneklik konusunda da onları alkışlamazdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sonunda da ne? Ölür müyüm? Bir kere Alobar, yaşlanmanın otomatik olarak ölümü getirdiğinden ne sen, ne de ben eminiz. Bunu defalarca konuştuk. Hani senin inançlarının cesareti? Ölüme giden şey aslında yaşlanmak değildir. Yaşlanmanın sonunda ölüm geldiğine inanmak götürür bizi ölüme. Doğru mu söylüyorum, yoksa yanlış mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Herhalde haklısın,” diye gıcırdadı Alobar, yeni kırılıp parçalanan sesiyle. “Emin değiliz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öğrenmenin bir tek yolu var.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama ya…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya ölürsem mi? Öff, Şiva aşkına… ölürsem de ölürüm! Ölmek artık bana o kadar da korkunç bir yazgıymış gibi gelmiyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunları senin söylediğine inanmıyorum. Döneklik ediyorsun. Cayıyorsun. Sen…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben gerçeği kabulleniyorum,” diye onun sözünü kesti Kudra. “Gerçek de bana diyor ki, bu yaşadığımız uzun ömürde pek de o kadar harikulade bir şey yok.” Alobar, sanki yüzüne tükürük yemiş gibi büzüldü. Kudra onun iki elini tuttu, mızrak gibi parmakları birer birer öptü. “Sevgilim,” dedi, “bir bak şu halimize. Biz yönetimin köpeklerinden kaçan iki Çingeneyiz. Bir kentten bir kente, bir panayırdan bir panayıra gidiyor, tarlalarda yatıp uyuyor, o korkunç <span style="font-style:italic">mangel-wurzel</span>’leri yiyoruz, ikiyüzlülere güzel kokular, çiftçilere kuvvet macunları satıyoruz. Nesi değerli bunun? Amacı ne?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayattayız!” diye bağırdı Alobar. “Hem bu…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hem bu yuvarlak gezegenin hiçbir yerinde bizim gibi bir çift daha yok. Ee, ne olmuş peki? Bizim benzersiz olmamız ne toprağı daha yumuşatıyor, ne de pancarlara daha bir lezzet veriyor. Feodal koşulları da düzeltmiyor, şiddeti de azaltmıyor, halkın refahına katkıda da bulunmuyor. Şu geçen altı yüzyılda ne başardık biz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölümü yendik,” dedi Alobar. Sesi ömrü boyunca olabildiği kadar kesin ve dengeliydi. Üstelik gururluydu da. “Ölümü yendik. Dünya kuruldu kurulalı doğmuş olan herkesin özlemini çektiği şeyi biz başardık. Bundan daha büyük ne olabilir?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölümü hangi amaçla yendik? Nasıl yenileceğini başkalarına öğretemiyoruz. Böyle bir şeye kalkışsak, kilise kafamıza biner, bizi toz eder, öğrettiğimiz insanları da toz eder. Satamıyoruz da bu bilgimizi… onun da nedeni aynı. Üstün başarımızı bir suçmuş gibi saklamak zorundayız. Onuru nerede bunun? Hayatlarımız bencil, kapanık, hiç kolay da değil. Bence ölümlüyken hayatın daha yüceymiş. Kralmışsın o zaman Alobar. İnsanların lideriymişsin. Her günün, her saatin önemliymiş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ve Azrail’in tehdidi altındaymışım. Dopdolu ama tehdit altında bir hayat. Çünkü Azrail’in gözünde kral da bir köledir. Benim klanımda kral herkesten daha kolay bir hasattı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki ölümün tehdidi altında olabilirdin, ama o tehdit edilen hayat nasıl bir hayatmış, baksana! Bir de şimdiki haline bak, partal Çingenem benim…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Paris’e taşınmak üzereyiz!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet. Ben tütsücülüğe başlamak üzereyim, sen de, soylu savaşçım, benim asistanım olmak üzeresin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra durakladı. Birlikte güneşin, sabah sisinin içinden ortaya çıkışını seyrettiler. Tam saatinde, iki dirhem bir çekirdek, bulvarlara geri dönen bir züppeyi andırıyordu güneş. Kudra, bir yonca sapıyla Alobar’ın tonlarca kan pompalamış damarlarını yavaşça izledi, nice güneşin doğuşunu görmüş alnını öptü.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Senin için sırf uzun ömür aşkına uzun ömür yeterli,” dedi. “Ama beni artık tatmin etmiyor. Kama Sutra’da bizim ustalaşmadığımız bir pozisyon mu kaldı? Tenceremizin ezberlemediği bir <span style="font-style:italic">mangel-wurzel</span> tarifi mi kaldı? Ah, sevgilim, hayat güzel, biliyorum, bana da hâlâ bazı sürprizler sunuyor, ama belki ölüm de güzeldir. Onun da sürprizleri olduğu kesin. Sakin ol ve sinirlenme. Benim hedefim bir tütsü dükkânı, yoksa bir mezar değil. Ama eğer daha mutlu bir hayatı elde etmek için yaşlanmam gerekiyorsa, yaşlanırım. Yaşlılığın sonu ölüme varıyorsa, o zaman bir süre de ölüm gezegenini keşfe çıkarım. Dünya yolculuğum epey uzun ve keyifli oldu. Yeterince uzun, doğrusunu söylemek gerekirse. Ama sana olan sevgime rağmen yine de sıkılıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bahse girerim ki ölüm yaşamaktan bir milyon kere daha sıkıcı olacak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eğer öyleyse ben de hayata geri dönerim. Eğer gerçekten ölümsüzsek, iki taraf arasında gidip gelmeyi de becerebilmemiz gerekir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha!” diye güldü Alobar. “Evet, becerebilmemiz gerekir. Gerektiği doğru. O mağaralarda biraz daha kalmış olsaydık belki becerirdik de. Çözülür, sonra yeniden maddeleşebilirdik. Ama yapamayız. Daha doğrusu, yapabileceğimizin somut kanıtı yok. Sen gerçekle yüz yüze gelmekten söz ediyorsun. Gerçek şu, Kudra: Biz ikimiz de ne yaptığımızı bilmiyoruz. Bu ölümsüzlük işi o kadar daha derin ki, Bandaloop’lardan öğrenebileceğimiz daha öyle çok şey vardı ki! Ama durmadın. İlle fırlayıp dünyayı görmek istedin. Bekleyemedin. İşte biz de böylece, yarı eğitimli, yarı baldırı çıplak, ortada kaldık. Dünyanın insan geçmişinde yer almış en önemli deneyini yapıyoruz, ama bunu doğru dürüst yönetecek nitelikte değiliz. Çukurdaki fareler gibi, karanlıkta el yordamıyla debelenip duruyoruz. Ah, ne ettim de tüm cevapları almadan beni o mağaralardan ayırmana razı oldum! Bak, şimdi sana bir tek şey söyleyeyim, beni yaşlanmak üzere kandıramayacaksın. Sen kendin bu rizikoya girmek istiyorsan yolun açık, ama aptalsın sen.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onun elini bıraktı. “Aptal olabilirim,” dedi. “Ama korkak değilim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Güneş, hemen bulutlardan birini yakalayıp kulaklarına doğru çekti. Rüzgâr akıl dağıtıcı bir ıslıkla esmeye başladı. Panayır alanındaki ekmek kırıntılarıyla tıkınan kargalar, çevredeki herhangi bir saate göz attılar, işe geç kalmış olduklarını anladılar. Ocağın ateşi küllerin ses geçirmez bodrumuna doğru büzüldü. Çaydanlıktaki çay bir an Önce buharlaşmak için telaş ederken neredeyse boynunu kırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eski bir söz vardır: “Bir çiftin ilk kavgası Cupido’nun müshilidir.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Kavganın ikinci kötü yanı da uzlaşmaktır. Onlar da hemen uzlaştılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, daha başlangıçta Kudra’dan yaklaşık kırk yaş kadar büyük olduğuna göre, Kudra’nın kırk yıl yaşlanmasına, eşine yetiştiği zaman durmasına karar verdiler. Durabilirse, tabii. Alobar’a gelince, o da zamanı gelince düşünecekti ne yapacağını.</p>

  <p class="Standard" dir="ltr" style="margin-left:0;margin-right:0;text-indent:18.859844px">Paris’e taşındılar, tütsü dükkânını açtılar. Quelle Blague Sokağı’ndaydı dükkân. Katedralle manastırın karşı kaldırımındaki bira fabrikası ve parfüm atölyesine bitişikti. Dükkân fena iş yapmadı. Evlilikleri (resmi bir tören hiçbir zaman yer almamışsa bile, onlarınkine evlilik denilebilirdi) de fena değildi. Yani… şampanya tatsızlaşmış değildi. Yalnızca her yudumdaki kabarcık sayısı eskisine oranla biraz azalmıştı. Hep aynı konuda tartışıyorlardı. En iyisi de buydu zaten. Eğer âşıklar mutlaka kavga edeceklerse, en azından uzmanlaşmaları iyi olurdu. Tartışmalar hep Alobar’ın, Bandaloop üniversitesini mezun olamadan bırakışları konusundaki yakınmasıyla son buluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">(Gariptir ama, Kudra’ya hiçbir zaman mağaralara geri dönüp eğitime devam etmek konusunda baskı yapmıyordu. Bunun nedeni belki, bu kadar uzun zaman geçtikten sonra orada incelenecek titreşim kalmamış olduğuna inanmasıydı. Eğer Samye’li Fosco’nun dediğine inanmak gerekirse, Bandaloop’lar zaten oradan temelli ayrılmışlardı. Dans salgını mıydı? Arjan… neydi hele?)</p>

  <p class="Standard" dir="ltr" style="margin-left:0;margin-right:0;text-indent:18.859844px">Eğer ayrılmayı ciddi ciddi düşünecek noktaya vardılarsa, bu da ancak 1664’ün o zalim kış mevsiminde olmuş olabilirdi. Ne kadar odun olsa, Kama Sutra’nın ne kadar çeşitlemesi akla gelse, yine de ısıtamıyordu havayı. Ama ürpertilerin, bağırtıların ortasında, bir şey yine de onları birbirine bağlıyordu. Bir ortak amacın getirdiği uydurma bir yama.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">O gün karanlık öyle hızlı bastırdı ki, sanki Çingenenin biri Paris’i bir ceviz kabuğunun altına süpürüvermiş gibi oldu. İyi şanslar, kumarbazlar… bilin bakalım Paris hangi cevizin altında? Saat dört olduğunda sokak lambaları yakıldı. Lambalar vaktinden erken yakılmış olmakla birlikte yine de görevlerine bağlı bir biçimde göz kırpmayı sürdürüyor, sanki yağacak karın yolunu aydınlatıyorlardı. Her an başlayacaktı kar. Bulutlar onu vaat ediyor, lambalar da onlara inanıyordu. Alobar da inanıyordu. O gün dükkânın kapısından başka müşteri girmeyeceğine de inanıyordu. Hırsız girmesin diye kapıyı sürgüledi. Gün ışığını bile çalabilen bir Çingene, tütsüleri haydi haydi çalardı. Kapıyı sürgülemekle Alobar, ocak ayının soğuğunu da engellemeye çalıştı. Arka odaya, Kudra’nın yanına gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onun odaya girişine pek dikkat etmedi. Kocaman bir mum üzerinde çalışıyor, yeni satın aldığı günlük ağacı reçinesini madeni bir kap içinde ısıtıyordu. “Soğuk burası,” dedi Alobar. Kudra, “Hımmm,” diye karşılık verdi, başını kaldırmadı. Günlük ağacı tomarı gevşeyince odayı çikolata kokusuna benzer bir kokuyla doldurmaya koyuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerilim içindeki bir insan da rahatladığı zaman bazen aynı şey olur, çevresindeki havaya koku yayar. Alobar da oturdu, aynı şeyi yapmaya çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’nın saçlarına düşen mum ışığı, Alobar’ın orada beş tane beyaz saç sayabilmesine yol açtı. Onları daha önce hiç görmemişti. Ağzından bir çığlık kurtulmasını zar zor önledi. Acaba kendisi biliyor mu, diye düşündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Zihni gerilere, onu ilk gördüğü güne doğru uçtu. Sekiz yaşında, hıçkırıklar içinde, cenaze ateşinin oradan kaçıyordu Kudra. Sonra onun, Himalayalar’da, oğlan çocuğu kılığındaki halini hatırladı. Saçlarının, türbandan çıkınca nasıl parlak abanoz gibi aşağıya döküldüğünü düşündü. Sonra cariyelerin aynasının kendisine ilk ak saçını gösterdiği o kader gününü düşündü. Amma yaman bir olaylar dizisi başlatmıştı o minik saç teli!</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar o kadar uzun süre, o kadar sessiz kaldı ki, sonunda konuştuğu zaman Kudra irkildi. Besbelli onun orada olduğunu unutmuştu. Mum ışığının halkası ve günlük ağacının vanilya kokusu, onu çerçeveliyor, iki kere kutsanmış bir madonnaya benzetiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra,” dedi Alobar. “Harika bir fikrim var.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neymiş o harika fikir?” diye sordu Kudra. Başı hâlâ işine eğikti. “Gemiye binip Yeni Dünya’ya gidelim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yeni Dünya’ya mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, Yeni Dünya’ya. Dünyanın yuvarlak olduğunu anladıkları zaman rastlantı eseri bulundukları yere… oysa, öhöm… ben, ben hep söylerdim dünyanın yuvarlak olduğunu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yeni Dünya’ya yalnız servet avcılarıyla Hıristiyan fanatikler gider. Biz iki gruba da girmiyoruz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Servet avcıları, Hıristiyan fanatikler, bir de uyumsuzlar. Bu sonuncu kategori bizi oldukça iyi tanımlıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki sen uyumsuz olabilirsin, Alobar. Ben değilim. Artık değilim daha doğrusu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar ayağa fırladı, iki elinin birer hızlı hareketiyle Kudra’nın başındaki ak saçların sayısını üçe indirdi, kopardığı iki teli onun önündeki reçine kabına bıraktı. “Yeni Dünya’da, güzelim siyah saçlarını feda etmek zorunda kalmayacaksın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra kabın içindeki saçlara baktı. Gözlerinde yaşlar olduğunu kendisi belki inkâr edebilirdi, ama mum ışığının yaş birikintileri üzerinde parlayışı bunun tersini kanıtlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Görüyor musun bunları?” dedi Alobar. “Bunlar mezar çukurunun kurtları.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra gözlerini sımsıkı yumdu. Bir tek damla yaş, barikatı aştı, dışarıya fırladı, ama dengesini kaybetti, reçineyle saçların durduğu kaba düştü. Bu yeni yeri, eskisinden daha mı iyiydi acaba?</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar ellerini onun omuzlarına koydu, yumuşak bir masaja başladı. “Bunlara dayanmak zorunda değilsin,” dedi alçak sesle. “Yeni Dünya’ya gidebiliriz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra başını iki yana salladı. “Biz kendi yeni dünyamızı kurduk,” dedi. “Ama o dünya bir yerde bozuldu. Herhalde yeni dünyalar da yaşlanıyor. Pan haklıydı. Ölümsüzlüğün de sınırlı yanları var.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Keşke mağaralarda daha çok şey öğrenseydik!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öff, Allah kahretsin!” dedi Kudra. “Yine mi aynı terane?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama sevgilim…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar, biraz yalnız kalmak istiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Lütfen, Alobar!” Kabın içinden saçları aldı, yere attı. Gözyaşı damlası yok olmuştu. Reçine mi emmişti, mumun sıcağı mı buharlaştırmıştı, yoksa esrarengiz bir boyut mu almıştı onu… orasını bilemeyeceğiz. Bulana ödül falan da konmadı. “Lütfen. Yalnız bırak beni.” Alobar kalkıp terliklerini çıkardı, çizmelerini giydi. Çizmeler dizlerine kadar geliyordu. Sonra işlemeli yeleğinin üzerine, yine dize kadar gelen yün bir palto giydi, dantel yakasını gırtlağındaki çıkıntının hemen altına çekip kapattı, gecenin karanlığına adımını attı. Lambaların ışığında buz tutmuş parke taşlı yollar, hasat zamanı yaklaşmış şekerleme tarlalarına benziyordu. Nereye gittiğini bilmemekle birlikte yine de hızlı adımlarla yürüdü, çok geçmeden kendini Paris’in sefil mahallelerinde buldu. Burada ne yerlere taş döşenmişti, ne de lambalar vardı. Yerdeki donmuş su birikintileri, kırmızı fenerlerin ışığını yansıtıyordu. Her kapıdan, fahişelerin kötü kokan soluğu duman gibi tütüyordu. Gruplar halinde, ısınmak için birbirlerine sokulmuş, ona seslendiler. Az sonra onun da kafasının içinde birtakım şeyler oldu. Yanlış anlaşılmış bir kocanın aleti, pervasız, tepesi de hâkimin yüzü gibi kırmızı olurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonunda yanaştığı fahişe uzun boylu ve sarışındı. Onlar fiyatı tartışırken, sarışının arkadaşı olan tombul, yaşlı bir kadın (Alobar’ın aklından bile geçmemişti öylesi) yaklaştı, yaklaştı, neredeyse ikisinin arasına girdi. Çok kaba, hayvansal bir kokusu vardı. Teni öylesine kırışık doluydu ki, şapkasını kafasına vidalayabilirdi bile. Tam Alobar onu dirseğiyle kenara iteceği sırada, sarışın kadın ihtiyara bir tokat attı, “Çekil şuradan, Lalo, bu adam seni isteyecek kadar umutsuz durumda değil,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Lalo?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar! Sen olduğunu tahmin etmiştim!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözyaşları içinde kucaklaştılar. Sarışın onlarla alay ederken kırmızı fenerin ışığında ilk kar taneleri de düşmeye başlıyordu. Alobar Lalo’yu alıp tütsü dükkânına götürdü. Çok yavaş yürüyorlardı. Çünkü Lalo artık nympha falan değildi. Hizmeti aranmaz olunca, Atina genelevlerinden ayrılmış kart bir orospuydu. Duyduğuna göre Paris’te hiçbir orospu asla iş bulamayacak kadar yaşlı ya da çirkin sayılmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onu görünce hem çok sevindi hem de çok hüzünlendi. Evdeki en iyi peyniri çıkardı, eskimeye yüz tutmuş sevgili gümüş çaydanlıktan çay servisi yaptı. Lalo’nun karnı doyup içi ısınınca ona Pan’la ilgili sorular sordular. Aldıkları cevap o lezzetli peyniri bile tatsızlaştırmaya yetti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pan bir hayalet artık,” diyordu Lalo. “Baktığınız zaman arkası görünüyor,” diyordu. Kalp atışları bir serçeninkinden güçlü değildi. Flüt çaldığında sürüler hâlâ ayaklarını oynatıyordu, çobanların ense tüyleri hâlâ dimdik oluyordu, ama artık pek sık çalacak hali de, isteği de kalmamıştı. Lalo’nun anlattığına göre Pan, hâlâ insanları bazen ziyaret ediyordu. Belki de bunu hep yapacaktı. Ama modern dünyada artık insanlara bizzat, gün ışığında, doğrudan ve apaçık gitmiyor, rüyalarında, erotik kâbuslarında ya da korku patlamaları içinde ziyaret ediyordu onları. Kalabalık güruhların hiç nedensiz ayaklarını yere vurmaya başlamaları, bunun sebebini açıklayamamaları, kendilerinin de anlayamamaları gibi durumlarda. Pan’la doğrudan ilişkisi kalmayan modern Avrupalılar, sürülerine, ürünlerine ve doğal dünyaya yabancılaşmış, hatta kendi doğal içgüdülerine bile uzaklaşmışlardı. Lalo, çaydanlığın sesi kadar gıcırtılı bir sesle, “Yalnız Pan için değil, kendiniz için de yas tutun,” diyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya nympha’lar?” diye sordu Kudra.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pan son defa bir nympha’yı kovaladıktan bu yana yüz yılı aşkın zaman geçti. O kovalamayınca nympha’lar kişiliklerini kaybettiler, zayıfladılar, delileştiler. Birçoğu kendini öldürdü. Diğerleri benim gibi homerlere orospu oldu, her cinsel ilişkinin o eski havayı, eski sihri, eski birleşme duygusunu yaratmasını aradı.” Gamlı gamlı içini çekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neden hâlâ dayandığımı bilmiyorum, ama dayanıyorum işte.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Lalo’yu üst kata çıkarıp bir yatağa yatırdılar, sonra kendileri de yataklarına yattılar. Kar pencerenin kenarına birikirken sarılıp konuştular ve sonunda bir eylem planı kararlaştırdılar: Pan’ı Avrupa’dan çıkaracaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yeni Dünya genişti, bakirdi. Orada ona bir yer hazırlayacaklardı. Dumansız gökler altında, ilkel eşitliklerin hâlâ geçerli olduğu yerlerde. Bütün kentlerden uzak bir yerde yepyeni bir Arkadia kuracaklardı. Koyunlarıyla, keçileriyle. Hıristiyan misyonerler yüzünden epey çile çeken putperest Kızılderililer, isterlerse bu özgür yerde onlara katılabilirlerdi. Orada eski tanrı ve tanrıçalara hakları ödenecekti. Hem Kızılderililere, Bandaloop ölümsüzlüğü konusunda bildiklerini de öğretebilirlerdi. Kudra bu arada artık yaban fesleğeni içmez, Alobar’la ikisi sonunda kendi çocuklarını dünyaya getirebilirlerdi. Bir ölümsüzler soyu başlatırlardı. Baş tanrıları Pan olurdu. Evet! Hep gözardı ettikleri o yüce kader bu değil miydi zaten?! Onlar bu düşüncelerle sarhoş olurken ayık kar da onları seyrediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hava izin verir vermez Alobar Yunanistan’a doğru yola çıkacaktı. Lalo yardım ederdi Kudra’ya işlerinde. Alobar Pan’ı alıp Paris’e getirecekti. Onu tedavi edip iyileştireceklerdi. Burada, bu evde. Bir yandan da para toplayıp Atlantik yolculuğunun planlarını yapacaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne kadar hazır paramız var?” diye sordu Alobar. “Haydi, kalkıp sayalım. Başlamak için sabırsızlanıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onu tekrar battaniyelerin arasına çekti. “Gündüz gözüyle sayarız,” dedi. “Elimizde bizden çoğalmamızı bekleyen yeni bir dünya var. Ben de sabırsızlanıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar Yunanistan’a hareket etmeden önce Kudra’yı ağzına kadar doyurdu. Taşacak gibiydi Kudra. Hapşırdığı zaman çevreye bölük bölük spermler saçıyordu. O spermler, Paris’i mikroskopik melekler gibi dolaşıyor, karlar arasında harp konserleri arıyorlardı. Kudra nereye gitse ardında yapışkan, sümüksü sıvılar bırakıyordu. Taburelerin üzerine, halılara, arabanın koltuğuna. Rahminde artık yalnız ayakta gidecek yolculara yer vardı. Ama yine de hamile kalmadı. Alobar Yunanistan’dan dönüp onu kucakladığı zaman, karnının topografya olarak kendi yeteneklerine cevap vermediğini hemen gördü. İkinci gördüğü şey de, başındaki kır saçların yok olduğu, gözlerinin çevresindeki örümcek ağı gibi kırışıkların yerinde yeller estiği, teninin gepgergin olduğuydu. Alobar’ın yolculukta olduğu sekiz ay içinde Kudra sekiz yaş gençleşmiş gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra, başardın! Tersine çevirdin!” Öyle sevinmişti ki, bir an için onun karnındaki boşluğu bile unuttu. “Zor oldu mu? Çok uğraşman gerekti mi? Bir daha geriye gitmeyeceğine söz verecek misin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onun gevezeliğine hiç aldırmadan dikkatini Pan’a yöneltti. Pan’ın oradaki yerini, ancak burun deliklerini, o keskin kokunun yarattığı depremin merkezine yönelterek anlayabiliyordu. Bu koku Kudra’nın tütsülerinin pes edip kapıya doğru gerilemesine yol açmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Depremin merkezinden tanıdık bir ses, “Selam, Kudra,” dedi. “Konukseverliğin için sana teşekkür ederim. Ufacık, insansı bir konukseverlik olsa bile.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hoş geldiniz efendim,” dedi Kudra. Sonra Alobar’a döndü. “Sanıyorum,” diye ekledi. “İnsanın göremediği biriyle konuşması pek şaşırtıcı!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Saçma!” dedi Alobar. “Binlerce Hıristiyan o işi her gün yapıyor. Bu tanrı hiç değilse cevap veriyor sana.” Bir şarap şişesini koku fırtınasının göbeğine doğru uzattı. Şişe eğildi, pembe Chablis akmaya başladı ama bir damlası bile yere düşmedi. “Ama ne demek istediğini anlıyorum. Tüm diyarı kokutan bir görünmezle yolculuk yapmak, bir daha girişmekte tereddüt edeceğim bir ıstırap oldu. Milletin, bakışlarını, hakaretlerini, ara sıra kafama atılan bir taşı saymasam bile, Arkadia’dan yola çıktığımızdan bu yana ne bir lokma rahat yemek yiyebildim, ne de bir gece adam gibi uyuyabildim. Köy hancıları bu kadar titiz olmaz sanırdım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sanırım Paris’te de sorun yaratacaktır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle. Yunanistan’dan uzaklaştıkça göze daha da az görünür, kokusu daha fazla hissedilir oldu. Peki, Lalo nerede?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra bir kararsızlık geçirdi. “Şey, Lalo… evet, Lalo gitti. Bretanyalı bir denizciyle kaçtı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne düşüncesizlik! Dükkânda sana yardım edecekti hani!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan, “Lalo bir nympha’dır, dükkâncı değildir,” dedi. “O kendine düşen şeyi yapmış.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet,” diye ona katıldı Kudra da. “Sen de ormanların, kırların tanrısısın. Bu çevrede nasıl var olacaksın?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki de iyi olmam,” dedi Pan, “Farkında mısın bilmem, ama adına bir tapınak kurulmamış tek tanrı benim. Doğru söylüyorum. Bir tek tane bile. İnsanlar bana hep açık havada tapmışlardır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar şişeyi yarı boş olarak geri aldı. “Bizim dükkân bir süre senin tapınağın olacak. Hazır olduğumuz anda seni daha yeşil çayırlara, daha vahşi kişiler arasına götüreceğiz. Bu arada, idare etmek zorundasın. Her tarafta parklar var, gezersin. Tabii kokunu saklamak için bir çare bulmalıyız. Kudra’yla ikimiz o işe hemen bakacağız. Aklı başına geldiğine, yaşlanmayı kestiğine göre eminim sana göre bir kokuyla bana bir bebek yapmak ona kolay gelir. Ne dersin, Kudra?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra başını tereddütle salladı. Ne yazık ki kendisine yüklenen bu görevler, takma dişle gergedan derisi yüzmek kadar kolaydı ancak.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Patçuli ile Pan’ın kokusunu kesemeyeceğini tecrübeyle biliyordu. Tütsü ya da sarı sakız, belki tatlı çocuk İsa’nın alt bezlerine koku verebilirdi, ama keçi kokusuyla karşılaşınca, Bermuda Şeytan Üçgeni’nden geçen sandallar gibi kayboluyordu. Sandal ağacı gibi temiz ve yumuşak kokular ancak birkaç dakika dayanabiliyor, cehenneme düşmüş kartopu kadar yaşayabiliyordu. Günlük reçinesi ve biraz laden zamkı karışımı, blokun etrafında tur atana kadar dayanıyordu, ama patçuliden daha ısrarlı değildi. Kedi miski, Pan’ın kendi doğal miskiyle karışıyor, tanrının çevredeki varlığını daha bir kuvvetle hissettiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">İki hafta geçtiğinde Kudra elindeki aromatikleri tarayıp bitirmişti. Artık yapılacak tek şey, Yeni Dünya kesesine dalmak (para zaten çok zor birikiyordu), altını bastırıp bitişikteki rahiplerden yeni parfüm almaktı. Hayalet dostlarını meraklı ve tiksinmiş burunlardan saklayamazlarsa, zaten gemiye binip yolculuk yapamazlardı ki!</p>

  <p class="Standard" dir="ltr" style="margin-left:0;margin-right:0;text-indent:18.859844px">Onlara gereken, keçi kokusunu yenecek kadar nüfuz edici bir parfümdü. Ama fazla dikkati çekecek kadar da sivri bir şey olmamalıydı. Koku yelpazesinde bir aşırı uçtan ötekine geçmek bir kazanç getirmezdi. İşin ideali, kokunun kalıcı olmasıydı. Çünkü Pan gibi bağımsız bir ruh, herhalde saat başı bileklerine, boynuna koku serpe serpe dolaşamaz, koca avlamaya çıkmış markizlerin Versailles balolarındaki hallerini taklit edemezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Quelle Blague Sokağı 23 numarada, biraların leylak tadında olduğundan, parfümlerin şerbetçiotu gibi koktuğundan yakınanlar vardı. O biranın kalitesi konusunda bir şey bilemeyiz. Belki bugün olsa, Budweiser’in biraz daha hüzünlüsüne benzerdi. Ama iş parfümcülüğe gelince rahipler doğrusu pek ustaydı. Fransız koku sanayinin temellerini onlar atmıştı ne de olsa. LeFever’lerın koku şirketi doğrudan doğruya onların ilk çalışmalarının devamı sayılırdı. Quelle Blague rahipleri, XIV. Louis sarayına da parfüm satarlardı. Orada pek bol miktarda parfüm kullanılmaktaydı. Versailles’ın en debdebeli zamanlarında, yirmi-otuz tane parfüm çeşmesi, gece gündüz gülsuyu püskürtmekteydi. Erkekler parmaklarına patçuli fışkırtan yüzükler takıyorlardı. Metresleri karşıdan yaklaşırken yüzüğü sıkıp kendilerini ve çevredeki havayı dumana boğuyorlardı. Louis de kokusunu her bin milde bir değiştirmekteydi. Ama bütün bu çabalar, sarayın hep lağım kokmasının ve bir köşesinde bir tek banyo bile olmamasının yarattığı etkiyi gidermiyordu. Saraya konuk olan bir İngiliz yazar, XIV. Louis hakkında şöyle diyordu: “Saraylıların ona bulduğu onca kokulu parfüm yine de burnunu rahatlatmıyor, kral hâlâ çevresindeki leş kokuları duyuyordu.” Bunlar tabii büyük usta parfümcülerin doğmasından bir buçuk yüzyıl kadar önceydi. Ama rahipler, Güneş Kral’ın yıkanmamış burnunu rahatlatmayı beceremeseler de, damıttıkları kokular hiç de ilkel sayılmazdı. Acaba Pan’ın derdine çare var mıydı onlarda?</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz zordu. Onların ünlü gülsuyu, Pan’ın salgılarıyla yarışabilecek şey değildi. Hayalet tanrı, yavaş yavaş zambağı, leylağı, lavantayı ve ıhlamuru da defetti. Saydam tanrıya püskürtüldüğü gün, güneşçiçeği için de kara bir gün oldu. Sümbül kaşla göz arasında sümbüllükten çıkıp düldüllüğe döndü. Rahiplerin en pahalı malı, gülyağıyla tarçın, karanfil, hindistancevizi kabuğu, misk, esmeramber, ağaçkavunu ve sedirtozunu karıştırarak yapılıyordu. Kudra biraz deneme yapabilse, herhalde aynısını rahat kopya ederdi, ama Pan sabırsızlanıyordu. Alobar kaygılanıyordu. Bu nedenle birikmiş fona tekrar daldılar, bir şişe satın aldılar. Kudra, usareyi umutla Pan’ın uyluk tüylerine sürdü, erbezi torbasının altında kalan düz yeri bile sıvazladı. Bu Pan’ı biraz zevklendirdi, Kudra’yı da biraz kaygılandırdı. Çünkü bir kadını, görünmeyen bir ereksiyon kadar sarsan bir şey yoktu. İhtiyar keçi bu fırsattan yararlanıp hemen flüt çalmaya da kalkabilirdi, ama Alobar onu tehdit etti, özel organlarına yapacağı muameleyi harem ağalarına yapılanlarla karşılaştırdı. Bu durumda, güzel kokular içindeki Pan, Louvre Bahçesi’nde dolaşmaya çıktı. İki saat sonra döndüğünde, üzerinde yine pek tanıdık bir koku vardı. Göze görünmeksizin, kibarlar bahçesinde herkesin huzurunu kaçırmıştı bir kere daha.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonunda rahiplerden alınan en etkili koku bir yasemin esansı oldu. Çiçekler Fransa’nın güneyinden geliyordu. Bugün hâlâ dünyanın en iyi cins yaseminleri orada yetiştirilir (tabii Bingo Pijama Jamaica türü yaseminleri saymazsanız… ama onlarla ilgili hemen hiçbir şey bilinmemektedir). Evet, vahşi hayvanı yatıştırma işi yasemine bırakılmalıydı. Çünkü yasemin ta eski zamanlardan beri bir <span style="font-style:italic">sevinçli hayvan hareketlerinin koku pandomimini</span> oynayıp gitmektedir. Belki başka bazı çiçekler de onun kadar tatlıdır, ama yasemin aşırı hassas olmadan tatlıdır, mertçe tatlıdır, ödün vermeksizin tatlıdır. “Ben tatlıyım,” der yasemin. “Eğer beğenmeyen varsa, küçük oğluna almasın,” der. Kolay yayılır, ama usandırıcı değildir. Romantiktir, ama pek seyrek melankolik olur. Yaseminde yabani bir yaratığın zarafeti vardır. Kendi kendine yeterli, kabına sığmayan bir nitelik. Tropik gecelerde öten canlı bir saksafondur sanki. Pan’ın salgıları, yaseminin şekersi kahkahasını duyar duymaz hipnotize oldu, faaliyetlerinin bir kısmını durdurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra, “Yasemin durumumuzu kurtarabilir,” dedi. “Ama tek başınayken kusursuzluğa ulaşamıyor. Büyük bir hatip gibi, kendisini takdim edecek daha alçak sesli bir sunucuya ihtiyaç duyuyor. Tecrübeli bir tören müdürü bulabiliriz ona, eminim. Ama bulamasak bile, kendi kendini takdime zorlansa bile, durum o kadar umutsuz olmaz. Beri yandan, büyük bir hatip bile, kürsüsü olmazsa ne yapar? Bir platform üzerine çıkmazsa, sesi karşısındakileri etkileyebilir mi? Anlıyor musunuz beni? Yasemin öteki çiçeklerden çok daha dayanıklı, kabul. Ama onu bünyesinde tutacak bir tiyatroya ihtiyacı var. Bastığı yere bağlayacak bir çapaya ihtiyacı var. Çünkü etkili olabilmek için en az şimdikinin üç katı süre boyunca dayanabilmeli.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Yani başka bir deyişle, bir üst nota bulsalar iyi olurdu, ama bir bağlayıcıyla bir nota da mutlaka gerekliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Böyle bir karışımı rahiplere ısmarlamaya paraları yetmeyeceğine göre, Kudra kendisi geliştirmeliydi onu. Uzun ömrünün büyük kısmında aromatiklerle uğraşmıştı. Ama damıtma konusunda tecrübesi yoktu. Gerçek anlamda parfümcü değildi. Bereket versin yasemin yağı damıtmayla değil, öz çıkarma yöntemiyle elde ediliyordu. Onu yapabilirdi. Bir süre yanlış yapıp, düzelte düzelte, limonumsu ağaçkavunundan, işe yarayacak bir üst nota bulmayı başardı. Yasemini kısaca, ama iltifatlı biçimde takdim ediyordu bu koku. Bağlayıcı olarak esmeramber zaten yaygın biçimde kullanılmaktaydı. Onu eleştirenler, ne kadar balık kusmuğu derse desin, daha iyi bir bağlayıcı da keşfedilmiş değildi. Ne var ki bu sefer esmeramber görevini tatmin edici biçimde yapamıyordu. Buketi parfüme bağlamasına bağlıyordu da, parfümü Pan’a bağlamasını beceremiyordu. Ya da, uzun süre bağlamasını beceremiyordu. Esmeramberi daha geliştirmek mümkün olmadığına göre, demek ki aradıkları temel nota eşlikçi ve tamamlayıcı bir kürsü olarak hem kendi görevini yapmalı, hem de bağlayıcıya yardım edip kokunun ömrünü biraz daha uzatmalıydı. Çok özel bir temel notaya ihtiyaç vardı. Kudra onu hemen bulamadı. Deneyleri, araştırmaları aylarca sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu arada alaycı bir guguk kuşu da Alobar’la Kudra’nın yuvalarındaki yumurtaları karıştırıyor, onların yerine kendi iğrenç yumurtalarını bırakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">XIV. Louis’nin saraylıları sonunda dükkânı ziyarete karar verdiler. Tam onlara randevu verilen saatte, Pan’ın parktaki gezisinden erken döneceği tuttu. Kokusu, yaptığı jimnastikten ve baharın etkilerinden ötürü pek artmış durumdaydı. Saraylılar üç taneydi. Onun hemen peşi sıra geldiler. Birinci, “Aman Allahım!” dedi, İkincisi “Öff,” dedi, üçüncüsü de, “Püf!” dedi. Tütsünün gözlerinde ne değeri varsa bir anda uçtu gitti. Kudra’nın bekleyip durduğu en yağlı satış olanakları da onlarla birlikte gitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan’ın kalıcı etkisi ayrıca bazı küçük satışları da kaybettirdi Kudra’ya. Hem de masrafların en yüksek olduğu bir sırada. Para, etkili bir temel nota arayışı sürerken, durmadan tütsücülükte hiç gereği olmayan hammaddelere yatırılıyordu. Üstelik şu sıra evde besleyecek bir boğaz daha vardı. Görünmeyen bir ağızdı, ama yemek vakti geldiğinde sulanmasını bilen bir ağızdı yine de. Para akışı başlarına dert olmuştu. Bu sorun çözülmezse Marsilya’daki iskelenin yüzünü bile göremeyeceklerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir yandan para durumuna, bir yandan Kudra’nın hamile kalmamasına dertlenirken (yatırımlarının hiçbiri tutmuyordu besbelli) Alobar’ı günün birinde komşu rahiplerden biri sokakta durdurdu, ancak çocukların, polislerin ve gazetecilerin kullanabileceği kaba bir küstahlıkla ona, karısıyla birlikte kâfir inançları olup olmadığını sordu. Rahip bundan daha açık konuşmamıştı, ama Alobar hemen onun uzun ömürden söz ettiği yargısına vardı. “Yani Methuselah denilen o Bandaloop gibi mi?” diye çıkıştı, rahip şaşkınlık içinde köpürürken, o hızla uzaklaştı, vücudu buz gibi terlerle kaplı durumda Kudra’ya koşup bir kere daha yakalandıklarını söyledi. Haklı mıydı, haksız mıydı, orası belli değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra pek bir tepki göstermedi. Sanki kocası ona Louvre Bahçesi’nde çiçeklerin açtığını haber vermişti. Dirseklerine kadar, bir sepet dolusu ağaç kabuğuna gömülü durumdaydı Kudra. Bir Afrika ağacının delik deşik, ama güzel kokulu dış zarıydı bu kabuk. Onun, tarihinin sırlarını çözüyor, geleceğini okuyor, bitki hayatında çektiği eziyetleri ifade eden sözcüklerle dolu dilini öğreniyor; tatlı diliyle eski yaralarının içinden, yağmurlar, kuş yuvaları, koca hayvanların ayakları altında ezilmiş sarı meyveler gibi kokan yanardöner bir irini çıkarıyordu. “Bu olabilir,” diye mırıldandı kabukların özsuyunu sağarken. Bir tek reçine boncuğu yaradan dışarı yuvarlandı, bir şişenin ağzı onu yakaladı. Afrika’nın bir yerinde bir ağaç, kabuksuz, çırılçıplak durmaktaydı o anda. “Yasemini destekleyecek madde bu olabilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Rahipler hakkımızda yargılara varmaya başladıysa, bize pek bir yararı olmaz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Karısı cevap vermeyince o devam etti. “Kudra, bundan sonraki adımımız ne olacak?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Reçineden bileşim kokuyu çıkarmak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır, hayır, duymadın mı ne dediğimi? Bir sorun çıkabilir, çünkü…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha, o mu?” dedi Kudra. “Bak, Alobar, ben düşünüyordum da…” Bir yandan eline bir kabuk daha alıp mum ışığının üzerine tuttu. Sıkıyor, çekiyor, siyah iç dokusunun dışarı fırlamasını, sonra sert bal rengi inciler gibi, zaman vebasının yol açtığı uzun bir hezeyan içinde parıldayan maddenin gözükmesini sağlıyordu. “Düşünüyordum da, yapılacak en akıllıca şey, bizim çözülmemiz… ve sonra Yeni Dünya’da tekrar maddeleşmemiz olurdu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar afallamış kalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Anlamıyor musun, bu bize hem para, hem de zaman kazandırır. Gemi için bir kuruşa ihtiyacımız olmaz. Okyanuslarda habire kusup duran misyonerlerle birlikte dalgadan dalgaya sıçramak zorunda da kalmayız. Hele eğer Pan da bizimle çözülebilirse (hoş o, şimdiden çözülmüş durumda ya), onun parfümünü bile bitirmek zorunda değiliz demektir. Kusursuz temel notayı bulmak belki de imkânsız olacak.” Parmaklarındaki kabukları güvensiz bir tavırla kokladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra, biz nasıl çözüleceğimizi de, sonra nasıl maddeleşeceğimizi de bilmiyoruz!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öğrenmemizin de zamanı geldi! Yedi yüzyıl boşuna mı yaşadık? Bir uzun ömrümüz hariç, ilahi yaşama herkesten daha yakın değiliz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uygulamalarımız bizi sağ tuttu, ama bize ne ilahi sırlardan bir tekini verdi, ne de tanrıların sihirlerinden bir tekini.” Çirkin kabukları bırakıp ona döndü. Alobar ellerini ovalamaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra…” diye sızlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yaşı hariç, büyük bireyci Alobar da tıpkı sıradan bir adam gibi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra! Bilmiyoruz…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dünyanın damında beni bir değil, bin yolla baştan çıkaran o atak serüvenciye ne oldu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra! Ölümden konuşuyorsun sen. Hissediyorum ölümden konuştuğunu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölüm diye bir şey yok. Yalnızca hayatın çeşitli düzeyleri var. Bu zamana kadar onu anlamış olman gerekir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Cenaze ateşinden kaçan sen mi söylüyorsun bunu? Nasıl bu kadar emin konuşabiliyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra ağaç kabuklarının durduğu sepete, tıpkı bir zamanlar ip sepetine attığı tekmeye benzer bir darbe vurdu, içinden toz gibi kabuk parçalarının havalanıp ufak bir tipi yaratmasına neden oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Allah cezanı versin Alobar! Kali’nin mavi sidiği adına, tam anlamıyla çileden çıkarıyorsun beni! Bir insan, nasıl senin ettiğin kadar çok şeye cesaret edebilir de ondan sonra bir adım daha atmaya çekingenlik gösterir? Merakını öldüren şey senin hayal gücünün zayıflaması olmalı. Ya da kader tanrıçalarından kazandığın bir tek ayrıcalıkla yetinmek istemene belki bir sinirsel zayıflık yol açıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir tek ayrıcalık, öyle mi? Ne kadar da azımsıyorsun! Sana bir şey söyleyeyim Kudra. Her sabah uyandığımda, yaşıtlarım beş yüzyıldan beri toz olmuş savrulmuşken, hâlâ yaşıyor olduğum için sevinçten gözlerim yaşarıyor. Her sabah, ilk ışıklar senin uyuyan yüzüne düşünce, ikimizin hâlâ sevgi içinde yaşıyor olmamızdan heyecan titremeleri duyuyorum. Birbirinden tatlı yüzyıllar boyunca. Diğer çiftlerin aşkları hasta etlerinin arasında can verdikten çok sonra. Belki sana küçük, değersiz gibi görünen bu…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra onun yanaklarını kendi avuçlarına aldı (o sıra Alobar temiz tıraşlıydı… on yedinci yüzyıl modasına ayak uydurmuştu), uzanıp öptü. Sonra başını iki yana salladı, gözlerini kırpıştırıp gözyaşlarının akmasını önlemeye çalıştı. “Hayır, sevgilim. Bana inanılmayacak kadar harikulade bir şey gibi geliyor.” Onu tekrar öptü. “Ama hepsi bu değil. İnsanın elinde bardak varsa, şişeyi reddetmesi mi gerekir? Şişe varsa, şarap isteyemez mi demektir? Haydi, sevgilim, hemen kaçmaya kalkışma da beni sonuna kadar dinle. Biz ilahi bilgi evinin eşiğini aştık. Bu sefer orta holde oyalanıyor, duvar kâğıtlarının güzelliğini seyretmekle vakit geçiriyoruz, evin asıl odalarını dolaşmıyoruz. Kapısından girmeyi yalnızca bizim başarabildiğimiz bu evi keşfe çıkmamak için neden direniyoruz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çünkü,” dedi Alobar. “Çünkü o evin sahibi ölüm. Benim amacım kendimi ölümden kurtarmak olmuştur, yoksa onu kendi salonunda ziyaret edip birlikte çay içmek değil.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölüm o evde oturmuyor. Ölüm yalnızca o evin bazı odalarına verdiğimiz bir isim. Biz yaşayanların o odalardan korkmamıza sebep, oralardan hiç geçmemiş olmamızdır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar sepeti doğrulttu, içinden bir-iki ağaç kabuğu aldı. “Bir kere daha tekrar ediyorum, benim sevgili cenaze ateşi kaçağım, bu konuda ne kadar yetkili olduğunu sana sormak zorundayım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra o anda, keşke ona Lalo’yu anlatabilseydim, diye düşündü. Nympha aslında denizciyle falan kaçmış değildi. Alobar Yunanistan’dayken ölmüştü. Huzur içinde, mutlu mutlu, şu anda Pan’ın uyumakta olduğu yatakta ölmüştü. Kudra da ölümün eşiğini aşarken onun yanındaydı. Ruhu vücuttan çıktıktan sonra izlemiş, onunla birlikte “Öteki Tarafın beyaz ışığına girmişti. O anda birden Alobar’ı düşününce geri dönmüştü. Bu olaydan sonra, artık kafasındaki ölüm kavramı değişmişti Kudra’nın. Bunu Alobar’a anlatmayı çok istiyordu, ama nympha’ya ölümünü saklayacağı konusunda söz vermişti. “İnsanlar nympha’ların yaşlandığını, öldüğünü bilmemeli,” demişti Lalo. “Bunu bilmek, bizim temsil ettiğimiz çocuksu ve cinsel kavramlara ters düşer.” Lalo belki kibirli davranmıştı sonuna kadar. Ama dünyaya önem verdiği belliydi. Modern dünyaya bile… Oysa, kozmik düzene sadık kalmak yerine, sözde eşit olanlar arasında bağrış çığrış dolu bir yarışı başlatan modern dünya, onun ölümünü daha da kolaylaştırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dinle,” dedi Kudra. “Mağaralarda yaşadık, orada her şeyi, deneyip hatalar yaparak öğrendik. Bize rehber olarak, oradaki minerallerden yayılan (belki ilahi) bir zekâ vardı. Şimdi burada, kendi dükkânımızda, maddenin çözülmesi deneylerine başlamaktan ne zarar gelebilir? Burası artık Pan’ın bir tapınağı ne de olsa. Bize yine bir şeylerin rehber olacağını kuvvetle hissediyorum. İlahi enerji yalnızca Hindistan’daki mağaralara hapsolmuş olamaz. Her yerde vardır. Yeter ki biz kendimizi ona karşı açık tutalım. Güven benim sezgilerime Alobar. Denemekten ne zarar gelir?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, pekâlâ, bir düşünürüm,” diye homurdandı Alobar. “Yaşlanma söz konusu olmamak şartıyla.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra ona demir gibi bir bakış yöneltti. “Eğer bitişikteki rahipler ya da başkaları, biz, çözülmeyi keşfedemeden ya da Pan’ın parfümünün temel notasını bulamadan bizi rahatsız etmeye başlarsa, o zaman son hızla, tereddütsüz yaşlanacağım ve sana da aynı şeyi yapmanı tavsiye ederim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sözle kavgaya yeni baştan başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kavgaları perdeleri kemirdi, pervazlardan sızdı, dışardaki kaldırım taşlarını titretti. Ne garip gelirdi başkalarına, bu maddenin çözülmesi konulu kavga kimbilir! Ya da isteyerek yaşlanmayla, keçi tanrılarla, ölümsüzlükle ilgili kavgalar! Hele de mantık çağına hazırlanan bu kentte. Descartes’ı atın bile önüne koşan bu kentte<span class="Footnoteanchor"><span class="Footnoteanchor"><a href="#ftn5" id="bodyftn5">*</a></span></span>.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçi maddenin istediği zaman maddesel özelliğini aşabileceği tartışması, Descartes’ı çeşitli mezarlarından birinde fırıl fırıl döndürmeye yeterdi; ama fiziksel ölümsüzlüğe inanabilen insan, maddesel çözülmeye inanmaktan ancak bir tek adım uzakta demektir. Kudra inanıyordu. Denemeye de hazırdı. Alobar da büyük ihtimalle inanıyordu, ama o daha kararsızdı. Korkuyordu bu işe girişmeye. Son Gülüş Vakfı’ndan Wiggs Dannyboy, Kartezyen kuşku ekolünde (yani tüm deneyim sonuçlarını, kesinlikle doğru olduğundan emin olmadıkça dikkate almamak) eğitilmiş bir insan olarak Kudra’dan oldukça farklıydı. Bir kere Hindistan’ın ip oyunlarını hiç seyretmemişti. Alobar gibi Bandaloop’ları görüp şaşakalmamıştı. Ama o da maddenin aşılması anlayışına inanıyordu. Belki de İrlandalı olduğu için inanıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir yazısında Doktor Dannyboy, “Atomdan küçük parçacıklar görünüşe göre sık sık çözülüp maddeleşir,” demekteydi. “Bazıları aynı anda iki yerde birden bulunabiliyorlar. Normal uzay-zaman devamlılığından sıyrılıp böyle özgürleşebilmeleri, garip bir elektrik gücüne, hareket halindeki aksi yüklü varlıklar arasında görülen zeki, yaratıcı, oyuncu ve önceden kestirilmesi güç bir etkileşime yorumlanmaktadır.” Doktor Dannyboy’un en az bir kere, bu enerji dolu zerreciklerden “periler” diye söz ettiği bilinmektedir, ama ne yazık ki, eğretileme yapıp yapmadığı kesin anlaşılamamıştır. Fakat kendisi ne de olsa İrlandalıdır… üstelik zamanında epey de uyuşturucu kullanmış bir insandır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Her neyse, Doktor Dannyboy sözlerine şöyle devam etmektedir: “Bizler de atomdan, küçük parçacıklardan ve onların arasındaki boşluklardan oluşmuşuzdur. Organizmamız hem elektrik, hem kimya gücüyle çalışır. Hücrelerimiz ya da hücrelerimizin içindeki bir şey, bir elektrik çarpıntısı iletmektedir. Soluk alıp verirken, banyo yaparken, yemek yerken, sevişirken ve düşünürken, tıpkı Kudra ile Alobar’ın yaptığı gibi, hücresel amper miktarımızı değiştiriyoruz, değiştiriyoruz ve sonunda kendimizi sonsuzluk frekansında (ölümsüzlük) titreşir buluyoruz.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Antropologlar, ilkel insanlara, nasıl olup da ateşin içinden yürüdükleri halde yanmadıklarını sordukları zaman ilkeller, antropologlara, kendi etlerinin titreşim düzeyini ateşinkine eşit bir noktaya yükselttiklerini söylemektedirler. O halde, tıpkı bunun gibi, usta bir kişinin titreşim hızını yükselterek ya da düşürerek, bir başka boyutunkine uydurması, böylelikle alıştığımız evrenden silinip bir başkasında ortaya çıkması (<span style="font-style:italic">çözülme</span>) mümkün olabilir demektir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Dannyboy, yirminci yüzyıldan geriye bakma avantajına sahip olduğu için, Alobar’la Kudra’nın başarısını sözde açıklayabilecek bir hayli bilimsel veriyi ortaya serme ayrıcalığı vardı. Bu tür verilerin kuşkusuz birtakım yararları vardır. Hiçbir yararı olmasa bile, söz konusu çiftin ölümsüzlük metodolojisi çoğu kimseye inanılmayacak kadar basit göründüğü için işe yaramaktaydı. Sonuç, süreçten daha gösterişli olmuş, hatta uygulamada sonuç sürecin kendisi olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">İster Kudra’nın dediği gibi, ilahi bir zekânın rehberliğinden olsun, ister ortalıkta görünmeyen Bandaloop doktorlarından aldıkları doğaüstü bir ilham olsun (belki de Bandaloop’lar ilahi zekânın birer aracısıydılar) ya da ister kendi sezgilerinden doğsun, Kudra’yla Alobar mağaralarda kaldıkları süre içinde dört elemente dayalı bir program geliştirmişlerdi. Bu dört element hava, su, toprak ve ateşti. Wiggs Dannyboy’a biraz ısrar edilirse, bunların her birini teker teker ele alır, ayrıntılarına girer, Kudra ile Alobar’ın programında nasıl kullanıldıklarını anlatırdı. Doktor Dannyboy ölümsüzlük konusuna kafayı tam anlamıyla takmıştı. İnsanın canını çıkarana kadar konuşabilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki Dannyboy’un iddialarını daha sonra incelemek yararlı olabilir. Ama şu an için, havayı solumaya, suyu yıkanmaya, toprağı besine, ateşi de sekse bağladığını söylemekle yetinelim, daha iyi. Bu bağlantıyı kurarken, ayinsel bir biçimde ve azimle kucaklandığında, dört elementin hayatın süresini uzattığına ilişkin incelemesini desteklemek üzere işe biraz deneysel veri ve tıbbi kuram katıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunlara ek olarak Doktor Dannyboy bir de beşinci element getiriyordu ortaya: Pozitif düşünce. Solumanın, yıkanmanın, yemek yemenin ve düzüşmenin Alobar’la Kudra’ya bol bol fiziksel zevk getirdiğini, zevkle doygun bir organizmanın da devam etme eğiliminde olduğunu vurguladıktan sonra, yaşama isteğinin salt bir uzun ömür uyarıcısı olarak azımsanamayacağına işaret ediyordu. Hatta Doktor Dannyboy daha da ileri gidiyor, tüm ölümlerin yüzde doksanının intihar sayılabileceğini söylüyordu. Hayata karşı merak beslemeyen, var olmaktan çok az sevinç duyan kimseler, bilinçaltında hastalıkla, kazayla ve şiddetle işbirliği yapar, onları kendi üstlerine çekerler, diyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şimdilik bu kadar yeter. Kentleşmiş, teknolojiye kavuşmuş bir toplumda, yani Pan’ın öksüz çocuklarının toplandığı o evde, dört element hakkında daha fazla ya da en azından kayda değer yorumda bulunabilecek pek az insan vardır. Örneğin V’lu Jackson, bir keresinde Madame Devalier’ye, Dört Element’in bir rock orkestrası olup olmadığını sormuştu. Ricki’ye göre ise dört element demek, kokain, şampanya, cinsel organlar ve çikolata demekti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Paris. Nisan. Akşamın alacakaranlığı. Birkaç yassı bulut kayısı renkli gökyüzünü krep gibi sardı. Bacalardan akşam yemeği hazırlığının dumanları tütüyordu. Dumanlar kibar kadınların perukaları gibi bukle bukleydi. Bacadan çıktıktan sonra rüzgâr o saçları tarıyor, genç kızların örgüleri gibi ayırıyor, damların üzerine yayıyordu. Kestane çiçekleri, bütün gün hayranlık toplamaktan usanmış, kendi başlarına kalabilecekleri gecenin umuduyla gülümsüyorlardı. Ya da bu çiçekleri sanki birer otelmiş gibi düşünüp içlerine giren böcekler onları gıdıklıyordu. Dik bacaklı şişe mantarları öğleden beri nöbet bekledikleri şişe ağızlarından çekilirken gıcırdıyor, bacakları tutulmuş beygirler, boyunlarındaki çıngırakları şıngırdatarak pazar arabalarını eve doğru sürüklüyorlardı. Bulvarlarda ara sıra lamba ışıkları ortalığı neşelendiriyordu. Yaralı bir dil, katedral kubbelerindeki parıltıyı yalayıp süpürdü. Bir yarasa bir çankulesinden fırladı, bir somun ekmek bir fırından fırladı, saatten altı guguk peşpeşe fırladı. Her tarafta koskoca, kucaklayıcı bir yumuşaklık vardı. Pudra kadar yumuşaktı. Jüponlar kadar yumuşaktı. Fahişenin kullandığı enfiye kadar yumuşaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Saat bu sefer yedi guguk öttürdü. Ortalık hemen hemen kararacağı kadar kararmıştı. Birden yumuşaklığı nal sesleri bozdu. Dört nal değil, iki nal duyulması garipti. Taş köprüde iki nal sesi duyuluyordu. Tak! Tak! Köprüde hiç hayvan yürüdüğü görülmemişti. Şeftalimsi ve pudralı yumuşaklık, etrafa yayılan kötü kokulu dumanla neredeyse şeytansı bir görünüm kazanmıştı. Kaldırımlardan neredeyse kıvılcımlar uçuşacaktı. Tak! Tak! İlkbaharın masum burun deliklerine tatsız bir koku serenadı geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan eve dönmek için ortalığın kararmasını beklemişti. Descartes’ın abartılı cenazesinden aşırdığı perukayı eve daha bir güven içinde taşırdı o zaman. Sabahtan beri bir şey yememişti. Kent sokaklarına göre olmayan nal seslerine, çöplükler dışında hiçbir yere yakışmayan kokusuna ek olarak şimdi bir de karın gurultuları vardı. Korkunç ve kaba seslerdi bunlar. Otlardan kendine bir ip örmüş, perukayı ona bağlamış, peşinden çekerek sürüklüyordu. Yolda bu durumu görenler, perukayı rüzgâr uçuruyor sanmışlardı. Birkaç kişi peşine düştüyse de, tam yakalayacakları anda ellerinden kaçıvermişti. Birer birer hepsi vazgeçtiler. Son vazgeçen, “Zaten kokuyor,” diye mırıldandı. Pan sonunda tütsü dükkânına peşinde perukayla vardığında, güzelim nisan akşamını cadılar bayramına çevirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Törensel bir edayla, her yanı toz ve pislikle kaplı perukayı Alobar’a uzattı. Pan’ın düşüncesine göre Alobar perukalı gezerse, ağaran saçlarını istediği kadar gözden ırak tutar, kimse de bunu fark etmezdi. O baskı kalkınca belki Alobar’la Kudra kavgayı da keserler, yuvaları yeniden mutlu olurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama ne hikmetse Pan ev sahiplerini zaten keyifli bir ruh halinde buldu. O gün öğleden sonra, en son denenen temel nota da başarısızlığa uğrayınca, bir şarap açıp başına oturmuş, maddesel çözülmeyi gerçekleştirmek konusunda bir anlaşmaya varmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bir hafta oruç tuttular, her gün saatlerce meditasyon yapıp tekrar tekrar yıkandılar. Yıkanmalar arasında sevişiyorlardı, ama orgazm fırtınalarını içlerinde tutuyor, omurgalarından beyinlerine doğru yolluyorlardı. Derken bir gün öğleden sonra, nisanın yeşilliği kenti sarmışken dükkânın kapısını bir saat erken kapadılar, merdivenlerden çıktılar. İçlerinden bir tanesi o merdivenleri son defa olarak çıkıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Deney küçük oturma odasında yapılacaktı. Elbiseleri çıkarıp çıkarmama konusunu bir süre tartıştılar. Sonunda çıplaklığın, deneyde gözlemcilik yapmakla görevli olan Pan’ın aklını dağıtacağına karar verdiler. Pabuçlarını çıkardılar, ama giyinik kaldılar. Constantinople’daki yumuşacık halılara hiç benzemeyen havı dökülmüş halının üzerine karşılıklı bağdaş kurup oturdular, gözlerini yumdular ve…</p>

  <p class="Standard" dir="ltr" style="margin-left:0;margin-right:0;text-indent:18.859844px">Tam o anda sokakta bir patırdı oldu. Dükkânın dışında heyecanlı sesler yükseliyordu. Alobar, Pan’a, gidip bir bakmasını söyledi. “Ben Tanrıyım, uşak değilim,” diye homurdandı koca keçi. Ama yine de merdivenlerden indi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Patırtıyı rahipler çıkarıyordu. Bir yılı aşkın zamandan beri, yani Pan buraya taşındığından beri manastırda işler hiç yolunda gitmemekteydi. Yarı ermiş rahipler sık sık erotik rüyalar görür olmuşlardı. Rüyaların şehvetli niteliği, kilisenin bekârlığa ittiği kişiler arasında olağandı, ama sıklığı günah çıkarma odasını fazla meşgul ediyordu. Bazı rahipler bu yüzden uyumak istemiyor, gözleri kapana kapana, sinirli sinirli dolaşmayı tercih ediyorlardı. Bir kısmı da yalnız o uykular için yaşıyor, gün boyu yorgun, bitkin, çevreye ilgisiz oluyorlardı. Roma onların ıstırabına çare bulmak için buraya şeytanları def eden bir uzman yollamıştı, ama yapışkan şeytanlar onun dualarıyla alay etmişlerdi. Sonunda bir gece rüyasında o da kendini ayartmaya çalışan dişi şeytanı görünce dayanamamış, sabah uyanınca eşyalarını toplayıp Vatikan’a dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Başrahip de tutulmuştu aynı hastalığa. Haftada en az iki kere gördüğü şehvet dolu hayaller sonucunda uyarılıyordu. Geri kalan gecelerde, tuzağa tutulmuş tavşan, kuş yumurtalarını bütün bütün yutan yılanlar, kendi üstüne saldıran sarmaşıklar, toprak kaymaları, boynuzlu hayvanlar, geğiren akbabalar, ağaçların gövdesinden kendisine bakan sarı gözler gördüğünü günah çıkarırken anlatmıştı. Bu şeytan etkileriyle köylerde geçen çocukluğundan bu yana yüzleştiğini hiç hatırlamıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Emri altındaki rahipler de aynı kâbusların kurbanıydı. Bir yandan vücutlarına değen kadın bacaklarının işkencesine uğrarken, bir yandan da kendi yavrularını yiyen erkek ayılar giriyordu rüyalarına. Gecenin geç saatinde, Quelle Blague Sokağı’nda yaya dolaşmaya çıkan olursa, duyduğu çığlık ve inlemeler yüzünden kendini manastır önünden geçiyor değil de, ya hastane, ya genelev, ya da ikisinin karışımı bir yerin önünden geçiyor sanırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Rahipler zamanla bu ortak hastalıklarının bitişikteki tütsü dükkânından kaynaklandığından kuşkulanır oldular. İşin gereği olarak dükkânda bulunan aromatik maddelere rağmen, zaman zaman pek dayanılmaz bir kokusu oluyordu o dükkânın. Başrahip buna, “Ancak köylülerin yiyebileceği garip bir et kokusu,” demekteydi. Dükkânın sahipleri kilisedeki ayinlere hiç gelmiyorlardı. Hallerinde hemen hemen doğadışı sayılabilecek bir sağlıklılık vardı. Hele kadın… kadın zaten vücut oranları garip biriydi. Yürürken utanmaz biçimde kıvrıla kıvrıla gidiyordu. Rahiplerden birkaçı, geceleri rüyalarında özellikle onu gördüklerini söylemekteydiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama yine de dükkânın sahibi olan karı-koca manastır parfümerisinin iyi müşterileriydi. Hammadde bulmakta onlara yardımcı oluyorlardı. Ayrıca, rüya salgını manastıra bir yıl önce gelmişti. Oysa dükkân on yılı aşkın bir süreden beri açıktı. Yüksek rütbeli papazlar, iyice düşünüp taşınmadan kimseyi suçlamanın doğru olmayacağını ileri sürüyorlardı. Sonunda baharla birlikte, odalardaki rüyalar da aşırı bir noktaya varınca, öfkeli rahipler küçük gruplar halinde çevrede dolaşmaya, şeytanın varlığına ait bir ipucu yakalamak için gözlerini dört açmaya başladılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">O gün de, genç bir delikanlı dükkânın kilitli kapısına çekingen bir tavırla vururken böyle bir grup rahip çıkagelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Burada ne işin var, çocuk?” diye sordu rahiplerden biri.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mal teslim ediyorum, Peder,” dedi çocuk.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kimden getirdin malı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Cam şişe yapıcısından. Ben onun çırağıyım.” Bu son sözü pek bir gururla söylemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“O pakette ne var?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Cam var, peder. Bir cam şişe.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne şişesi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hiç. İçi boş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şişe boş. Dükkândaki kadın onu benim ustama ısmarladı. Günün birinde ben de güzel şişeler yapacağım ve…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kes sesini! O şişeye bir bakmamız gerek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama, aziz peder…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Rahip çocuğun kulağına bir tokat patlattı. Bu iş öyle hoşuna gitti ki bir tane daha patlattı. “Göster şişeyi!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Çocuk aklı karışmış durumda geriledi, paketini önlüğünün göğsüne bastırdı. Kulağı fahişe feneri gibi kızarmaya başlamıştı. Rahipler çevresinde halka olup onu sıkıştırdılar. “Şişe! Şişe!” diye tutturdular. Paketi çocuğun elinden kapıp çektiler, kâğıdını yırtıp açtılar. Öğleden sonra güneşi, şişenin mavimsi camını aydınlattı. Parfüm şişesi biçimindeydi. Ama ondan üç-dört kat daha büyüktü. Güneş ışığı birden, mahsus yapıyormuş gibi alanını daralttı, camın üzerine işlenmiş resme düştü. Bu sefer rengi solma sırası rahiplere gelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir-iki dakika sessiz kaldılar. Takkeler titredi, tespihler şakırdadı. Bir tanesi, “Bu o,” diye fısıldayabildi. Bir tanesi daha yüksek sesle, “Ta kendisi!” dedi. Üçüncüsü, “Tütsücü dükkânı ve o!” diye ekledi. “Zaten biz de hep böyle düşünüyorduk. Bunlar İblis ile işbirliği yapıyorlar!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Şişeyi tutan rahip elini kaldırdı, onu kaldırım taşlarına atıp parçalamak niyetindeymiş gibi göründü ama… Ama, o ne inanılmaz şey! Şişe birden parmakları arasından sıyrıldı, kendi kendine uçarak uzaklaştı… ya da korkudan gözü dönmüş rahiplere öyle geldi. Kaldırımın bir buçuk metre kadar yukarısında gidiyordu şişe. Yavaşça köşeyi döndü, görünmez oldu. Habire istavroz çıkaran, içlerinden birine bir şey olmadığı için şükredip duran rahipler, çevredeki kötü kokuyu ancak o zaman fark edebildiler. Bunun sülfür ya da kükürt kokusu olduğuna inandılar.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Pan dükkâna arkadan girdi (bir Yunanlı için normal bir davranıştı bu). Şişeyi yukarıdaki oturma odasına götürdü. Kudra uzun uzun inceledi, pek beğendi. Alobar normal zamanda rahiplere kaygılanır, fazla iri bir parfüm şişesine pek aldırış etmezdi, ama maddesel çözülme hazırlıkları onu öylesine sakinleştirmişti ki, sokaktaki olayı tümüyle kulak arkası etti, dikkatini camcının eserine yöneltti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Adam senin biçimine ne kadar da güzel benzetmiş!” dedi Alobar. “Evet,” dedi Kudra. “Harika bir şey, değil mi? Pan, bak şu tarafında sen varsın. Ne diyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan doğrudan sorulara pek cevap vermezdi. Ama bu sefer ağzından bir dizi iç çekişi peşpeşe çıktı, ayakları tepişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, Pan’a takıldı. “Bence bu resim sana bir iltifat!” dedi, sonra Kudra’ya döndü. “Potansiyel olarak harika bir parfüm için harika bir şişe, ama ne yazık ki artık akademik olduk. Hâlâ elimizde… ne diyordun sen ona… temel notamız yok, hem zaten üçümüz de Yeni Dünya’da tekrar maddeleşebilirsek, Pan’ın artık kokusunu maskeleyecek bir şeye ihtiyacı olmayacak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben olsam bundan o kadar emin olmazdım. Yaban ve uzak bir diyarda bile böyle bir maskeleme onun işine yarayabilir. Hem onun ihtiyacı olmasa bile ben yine de o temel notayı istiyorum. O parfümü istiyorum. Bu şişenin içine istediğimiz maddeyi doldurmak istiyorum. Pan için olduğu kadar, seninle benim için de istiyorum artık.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama neden?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra şişeyi elinde yavaşça çevirdi, sonra yere, ikisinin arasına koydu. Boyu on beş santim vardı. Dibi kareydi ama omuzları yuvarlaktı. Kısa, yukarıda açılıp genişleyen bir boynu vardı. Ağzına sımsıkı oturan cam bir kapak göze çarpıyordu. Gövdesinin iki yanında birer çizgi halinde çıkıntılar görülmekteydi. Bunlar, yapımında kullanılan tahta kalıbın birleşme yerleriydi. Boynu, dudağı ve kapağı çizgisizdi. Üflendikten sonra elle biçimlendirilmişlerdi. Şişenin dibinde, göbek deliği gibi bir iz vardı. Yara iziydi sanki. Sıcakken şişeyi, boynuna biçim vermek için bir demir çubukla orasından tutmuştu camcı. Yara izi bir santimetreküp kadardı. Tıpkı insan göbeği kadar. (1000 cc motorlu bir Harley-Davidson motosikletinin içinde bin göbek deliklik yer vardır. Bu bilgi Cehennem Melekleri’ni belki ilgilendirir, belki de ilgilendirmez.) Şişenin camı berraktı, ama içindeki saf olmayan maddelerden ötürü camın rengi hafif maviye çalıyordu, içinde ufak kabarcıklar, dalgalar ve taş kırıntıları vardı. Bir yüzünde oval bir “çerçeve” vardı. Kaygısız edası, rahatlıkla sergilediği boynuzları, ağzına dayalı flütü ve kıllı alnını saran sarmaşık giysisiyle çerçevenin içinde duran, Bay Keçi Ayak’tan başkası değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şişe ikisinin arasında duruyordu. Kudra onun üzerinden konuştu. “Bir an farzet ki Öteki Taraf’a yolculuğumuzda birbirimizden ayrıldık. Eğer üzerimizde benzersiz, sadece bize ait bir kokunun izi olursa, ışık bulanık da olsa, görüşümüz bozuk da olsa, biçimimiz değişmiş de olsa, ölümün odalarında kaybolmuş da olsak birbirimizi yine de bulabiliriz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu tür konuşmalar Alobar’ın hiç hoşuna gitmeyecek, karamsar konuşmalardı. Keyfi kaçmadan şu deneye başlamayı önerdi. Gözlerini tekrar yumdular, soluklarını daire çizen bir yörünge üzerine topladılar. Kudra’nın planı, vücutlarındaki sıvılar, görünen dünyanınkinden daha düşük bir hızla akana kadar kendilerini yavaşlatmak, titreşimlerle birleşip bir çatlaktan geçmekti. Hangi çatlak? Tabii Hintlilerin ip oyununun tepesindeki çatlak. Tamam. Alobar da deneyecekti. Ne de olsa, onun amacı hep “eksiksiz” olmak olmuştu. Bir tek bu dünyada yaşarsa, dünya ne kadar yuvarlak olursa olsun, eksiksizlik iddiasında bulunamayacağının farkındaydı. Ateistlerin pikniğine yakalanmış peygamberçiçeği kadar sinirliydi; ama yavaş yavaş sakinleşti, dikkatini topladı, yerçekimine olan ilgisini bir kenara bıraktı ve bedensel işleyişlerini frenledi. Kendini deneye tam anlamıyla bırakacağı sırada Kudra’nın “O şişe dolmalı,” diye fısıldadığını duydu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Oda tümüyle sessizdi. Derken Alobar’ın kulaklarında bir çınlama başladı. Bu ses kuşkusuz merkezi sinir sisteminden geliyordu. Ama o, sanki kulaklarımda küreler birbirine çarpıyor, diye düşündü. Gözkapaklarının ardındaki karanlığa yıldızlar doluşmuştu. Başlangıçta bir albinonun sırtındaki sivilceler gibi solgun ve soğuktular, ama sonradan parlaklaştılar, irileştiler, birden bir dikiş sepeti dolusu alev alev düğme, başından aşağı dökülür gibi oldu, Büyükayı da yıldız pençesiyle onu tırmıkladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">O hiç hareketsiz, sanki gökevindeymişçesine kendi içinde oturmayı sürdürdü. Ne kıpırdıyor, ne gözlerini aralıyordu. Nabzı da atmıyor, soluk da almıyordu. Kalp atışları yavaşladı, yavaşladı, sonunda kovuğunda donar gibi oldu. Ciğerleri sünger gibi hareketsizdi. Tekerlek döndü, döndü, sonra durdu. Oksijen baloncukları, tekerlekten aşağı kayıp, buldukları yemin üzerine üşüşen susinekleri gibi durgun kanının yüzeyine yayıldı. Kafası, kulakları hâlâ çın çın ötüyordu. Kendini çok hafif, çok gevşek, çok kocaman hissetmekteydi. Vücudunun işleyişi ne kadar durgunlaşırsa, kendisi o kadar irileşiyormuş gibiydi. Bu yeni girdiği durumda, süresiz bir ilerleme varmış gibi geliyordu ona. Hareket etmeksizin yer alan bir ilerleme.</p>

  <p class="Standard" dir="ltr" style="margin-left:0;margin-right:0;text-indent:18.859844px">İpleri çözülüyordu. Bundan emindi. Kemiklerini artık et çevrelemiyor, toz bulutları, sinekkuşları, yusufçuklar ve parlak pervane böcekleri çevreliyordu. Ama dengesi öyle mükemmeldi ki, hiçbir korku hissetmedi. Büyüktü, çoğuldu, dinamikti, ebediydi Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birden düşmeye başladı. Aşağıya doğru değil, dışarıya doğru. Ufuktan öteye doğru… sanki dünyanın gerçekten bir kenarı varmış gibi. Bu düşünce aklına gelince hayatı gözünün önünden geçmeye başladı. Kendini bebekken gördü. Annesinin memesini emiyordu. Çocuktu. Çam yaprakları arasında yuvarlanıyordu. Gençti. Nehirlerde yüzüyordu. Katıldığı savaşlar birer birer gözünün önünden geçti. Miğferinin çevresinden dumanlar tütüyordu, elbisesinin sağ kolu kan pıhtısından sertleşmişti. Tahtta gördü kendini. Bir tilkinin derisini yüzerken gördü: Kupayı ağzına götürüp mayalı baldan yapılan içkiden içiyor, Alma’nın kısa, sarı saçlarını ayırıyordu. Alma’dan sonra Ruba, sonra Frol. İşte kulenin üzerinde kış mehtabı, kakım kürküne sarınmış, nöbetteydi. Şu yanda da haremin aynası duruyordu. Aynada kendi genç sakalı… içinde hiç gümüş tel yok… biraz ilerde sihirbaz Noog bir tavuğu ikiye kesiyor. Karşıda Wren, dudaklarında öğütler tıpkı tükürük baloncukları gibi. Ve… ah, ne güzel, av köpeği Mik, çenesini sarkıtmış, kuyruğunu sallıyor. Alobar köpeği kucakladı, yüzünü onun kürküne gömdü, tam o sırada olağanüstü güçlü bir koku onu geri döndürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">İlk duyduğunda koku çirkin ve rahatsız ediciydi, ama ikinci, üçüncü soluktan sonra pek rahatsız etmiyor, fena gelmiyordu. Alobar dördüncü, beşinci solukta onu beğendi bile. İçinde tanıdık bir etken, koku alma sistemini gıdıkladı. Kendi kendine söylendi; o hafif, gevşek, geniş, düşüp duran kendine… “Ah, yaz sonu gelmiş, köpekler tarlalara dalmışlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayatı gözünün önünden geçmeyi sürdürüyordu. Ama o Mik’le olan karşılaşmasına sarılmış, bir bakıma donmuş, o tanıdık koku da onu büsbütün dondurmuştu. “Tamam işte!” diye bağırdı. “Tamam işte!” Kendi zamanına öyle gömülmüş, dıştaki zamandan öyle uzaklaşmıştı ki, odada hiç sesi çıkmadı. Ama o içinden, “Galiba buldum artık onu!” diye bağırmayı sürdürüyordu. Bunu öyle bir güçle haykırmaktaydı ki, soluk tekeri yeni baştan dönmeye başladı, kalbi hızla çarptı ve yörüngesi geriye doğru döndü. Alobar son hızla geri dönerken yıldızlar omuzlarına saç kepeği gibi dökülüyor, kendisi ağırlık kazanıyor, büzülüp sıkışıyordu. Sonunda gerçeğin çanağının kenarına varıp içine yuvarlandı. Plazmasının pompası ağırlaştı, gözleri sanki görünmez bir tutkalla kapanıp yapışmıştı, ama sesi sonunda odada duyulabilecek biçimde çıkabildi. “Kudra! Buldum onu.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Pancarın kendine özgü bir kokusu vardır. Gerçi yaprakları, sapı ve o ünlü kırmızı kökü burna pek etki yapar denilemezse de, ağustos ayı dolaylarında bitkiler tohuma kaçarken batıcı, benzersiz bir koku çıkarırlardı. Gaz halinde bir anahtarın atmosferi sola doğru çevirmesi, onu yeni biçimlere yöneltmesi gibi bir şey. Köpekler ağustos ayında pancar tarlalarına daldıkları zaman polen tozları onların kürküne yapışır, evlerine döndüklerinde öyle bir kokarlardı ki! Alobar bu garip kokuyu ancak geçen zamanın yok edebildiğini hatırlıyordu. Garip demek de doğruydu. Çünkü burun bir kere o ilk şoku atlattıktan sonra, koku artık pek de fena gelmiyordu. Yeterince sulandırıldığı zaman da verdiği zevke dayanmak güçtü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yeni açılmış arı kovanından yayılan koku nasıl insana utanç duygusu verecek kadar mahrem bir kokuysa (hangi arıcıya isterseniz sorun), pancar poleni de tıpkı öyleydi. Bu kokuda biraz kişisel, biraz ilkel bir yan vardı. Mayalanmakta, boşalmakta olan arı kovanının iç haznesinden çıkan küflü kokuya benziyordu denilebilir. Ama pancar poleni, balın ikinci, arı sütünün üçüncü, nektarın da (x)’inci kuvvetidir. Dünyanın arıcı bezlerinden çıkan yoğun salgılar, tarih kadar eski gelin odalarının, zamanın yarı yaşındaki mahremiyetlerin kokusunu getiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doğaya ait tuvalet masasının üzerindeki kargaşalık arasında onunla yarışacak başka hiçbir koku yoktu. Ne afyon, ne esmeramber, ne de çürümekte olan balın kendisi. Pancar poleni insanı hayran bırakan karmaşasıyla paradoksun kokusuydu. Yang ve Yin’in kaynaşmasıydı. Hayat ve ölümün mutlak sebzedeki bileşimiydi. Alobar, kusursuz parfümün yapımında eksik olan zincir halkasının o olduğunu sezgileriyle biliyordu. “Bizim temel notamız pancar,” dedi. “Neden bunu daha önce düşünemedim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki de hakkı vardı. Pancar polenindeki kas, kuvvet ve direnç, hem yasemini kucaklamaya, hem onu kötüleyenlere meydan okumaya yeterdi. Nadir bulunan bilge kocalar gibi, o da hem dişisine sahip olacak kadar güçlü, hem de ona özgürlüğünü verecek kadar güvenliydi. Pan’ın kokusu, hayvansal davranışın karanlık ve çarpıntı verici esansıysa, pancar kokusu da onun çiçeksel karşılığıydı. Hayvanın cinselliğiyle bitkinin polenizasyonunun koku alma sisteminde dengelenmesiydi. “Kudra, sanıyorum buldum!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kudra!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar büyük bir çabayla gözkapaklarını araladı, ışık gözlerini çok fena kamaştırdı, ama acısı çabuk geçti. Gözlerini kırpıştırdı, bakışlarını odaklaştırmaya çalıştı. Yavaş yavaş çevredeki duvarlar belirlendi, peşinden şömine, perdeler, mobilyalar ve ayakları dibinde duran boş şişe ortaya çıktı. Ama ne yazık ki Kudra görünürlerde yoktu. Alobar gözlerini hızla kırpıştırdı, yumruklarını gözlerine sürüp ovaladı. Görüşü normale dönmüştü. Sorun orada değildi. Güneş batmaktaydı ama oda yine de oldukça aydınlıktı. Sorun orada da değildi. Kudra gitmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bazı bireyler için hayat çok sıkı bir cenderedir. Bu bireylerden bazıları, Alobar gibi, oflayıp puflayıp o cendereyi biraz genişletmeye çalışırlar. Bazıları da, Kudra gibi, kapağını aralayıp dışarıya hoplamaya uğraşırlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İkiniz de gidiyordunuz,” dedi Pan köşedeki yerinden. “Sen durdun ve geri döndün. O gitti.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar deneye hemen yeni baştan başlamak istedi. Bundan daha doğal bir şey olamazdı. Kudra her neredeyse, o da onun yanına gidecekti. Ama düşününce, kendi doğal yapısına döndü, onun gelmesini beklemeye karar verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karanlık bastırıyordu. Oturma odasında mumları birbiri ardından yaktı. Bu parlak ışığı gören rahiplerin ne düşüneceğine hiç aldırmadı. Eğer Kudra’nın bir zerresi göz kırpmaya kalkarsa onu kaçırmak niyetinde değildi. Gece yarısı olup da hâlâ çene gamzesi bile belirmeyince, Alobar panik ve rahatlamanın çeşitli düzeylerinden geçmeye başladı. Panik duygusu, Kudra’nın belki de temelli gitmiş olacağından kaynaklanıyor; rahatlama, kendisinin kaybolmamış olmasından ileri geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şafak sökerken mumların hepsini üfleyip söndürdü. Her bir mum, dikkatsiz değirmen işçilerinin parmaklarına benzemişti. Alobar bu sefer gün ışığında nöbet tutmaya başladı. Pan’ın gürültülü horlamasına rağmen, pazar yerine gitmekte olan arabaların gıcırtısını, kuşların ötüşünü, rahiplerin dükkânın önünde gidip gelişini duyabiliyordu; ama Öbür Taraf’tan bir tek çıt bile gelmiyordu. Kudra’nın dikkatini çekebilmek için son bir çabayla onun bıraktığı sol ayakkabıyı aldı, yaktı, tüttürüp içti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’nın sol memesi kadar bir halka üflediği sırada… (ne kadar utanç verici!) jandarmalar çıkageldi. Alobar’ı tutuklayıp büyücülükle, münkirlikle, şeytana tapmakla, sihirbazlıkla suçladılar, parfüm şişesine de kanıt olarak el koydular.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bastille’e girmek, görünmez Pan için tereyağından, kıl çekmek kadar kolaydı. Tutuklamadan sonra, daha yirmi dört saat bile geçmeden, kırbaçlar harekete geçmeye vakit bulamadan, Pan, Alobar’ı kurtarmış, şişeyi de geri almış, iz olarak da korkunç bir kokudan başka bir şey bırakmamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Derhal tütsü dükkânına dönmek üzere yola koyuldular. Dükkânın kepenkleri kapanmış, kapının önüne çapraz tahtalar çivilenmişti. Arka taraftaki bir pencereye çakılan tahtaları söküp çabucak üst kata çıktılar. Oturma odası bıraktıkları gibiydi. Kudra’nın sağ ayakkabısı ince halının üzerinde ters dönmüş, yatıyordu. Issız bir kıyıya vurmuş tekneye benzer hali vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Saat daha sabahın dördüydü. Ama mumlar şimdiden manastırda ışıklarını hareketlendirmişlerdi. Sola, sağa, göz kırp, parılda, sola, sağa parılda, göz kırp. Alobar oradan bir an önce kaçması gerektiğinin farkındaydı. Ama kaçmadan önce, koku imal malzemesinden taşıyabileceği kadarını topladı, Kudra’nın ayakkabısının içine bir not koyup, kendisini Bohemya pancar tarlalarında aramasını yazdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’a göre Kudra’nın tekrardan maddeleşmeyişinin birkaç nedeni olabilirdi. Bunlar kısaca şöyleydi:</p>

  <p class="Standard" dir="ltr" style="margin-left:0;margin-right:0;text-indent:18.859844px">(1) Bir kere kenarı aştıktan sonra (Alobar onun geçirdiği tecrübenin de kendininkiyle aynı olduğunu varsaymaktaydı) Kudra düşmeye devam etmiş olabilirdi. Giderek daha hafiflemiş, daha gevşemiş, daha genişlemiş, sonunda hiçlik noktasına ya da her şeylik noktasına varmış olabilirdi. O zaman artık gösterişli bir biçimde “ölü” ya da en azından geri edinilemez bir hal almıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">(2) Yaşamayanların dünyasında annesiyle babasını, ipçi Navin’i, terk ettiği çocuklarını bulmuş olabilirdi. O konuda sürekli pişmanlık duyduğunu Alobar da biliyordu. (Kudra’nın son çabalara rağmen gebe kalmayışı konusunda, Alobar gizliden gizliye kendini suçlamaktaydı, ama hiçbir on yedinci yüzyıl erkeği bu konuda bir itirafta bulunamazdı tabii. Belki de Kudra’nın yedi yüzyıldan bu yana kullandığı yaban fesleğeni bünyesinde yeterince tortu bırakmış, bu tortular her gelen spermin kafasına pat diye vurup onu yok etmeyi başarıyor olabilirlerdi. Bu durum daha uzun süre de devam edebilirdi.) Eğer durum böyleyse belki Kudra bir süre maddeleşmeyi istememiş olabilirdi. Belki de hiçbir zaman istemezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">(3) Kudra güven içinde Öteki Taraf’a varmış, Alobar’ı orada arıyor olabilirdi. Alobar’ın çözülme sürecinin yarıda kesildiğini bilemeyeceği için, belki onu kaybettiğini sanıp korkuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">(4) Belki de Kudra Öteki Taraf’a varmış, fakat orada kaybolmuştu. Belki de geri dönmeyi çok istiyor, yolunu bulamıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">(5) Maddesel çözülmeyi istemelerinin amacı, Atlantik’i aşmak olduğuna göre, belki Kudra doğrudan o tarafa geçmiş, Pan’la Alobar’ı Yeni Dünya’da bekliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eğer onu durduran, bu nedenlerden birincisiyse, Alobar’ın tek yapabileceği üzülmekti. Ama eğer sebep İkincisiyse, o zaman elinde bir meşale taşır, içindeki sevginin günün birinde onu geri döndüreceğini umardı. Üçüncü ve dördüncü ihtimaller, belki Alobar’ın da çözülmesini gerektiriyor, belki de gerektirmiyor olabilirdi. Ama her iki durumda da sonunda birbirlerini bulmalarının, o çoktan beri aradıkları parfüm sayesinde gerçekleşeceğini seziyordu Alobar. Zaten eğer ihtimallerin beşincisi doğruysa, Kudra Yeni Dünya’ya geçmiş de onları orada bekliyorsa, o zaman parfüm çok daha lazımdı. Hem keçi kokusunu önlemek için, hem de görüşmeleri doğal ya da doğaüstü nedenlerle engellenirse birbirlerini yine de bulabilmek için.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eh, hiç değilse parfümü yapabilecekti Alobar artık. Yoksa yapamayabilir miydi? Bohemya yolunda yürürken sırtladığı torba içindeki kavanozlar, tüpler, eritme kapları, sanayi boyu mumlar, ağaçkavunları, yasemin yağları ve bir yüzünde Pan’ın resmi olan beş onsluk şişe kadar, bu soru da ağırlık veriyordu ona…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Pancar hasadı, tam takvimini tutturmuştu o yıl. Temmuzun sonuna doğru köylüler sabahtan akşama kadar tarlalarda çalışıyor, gezegenin çamurundan sakallı ceninler çıkarıyorlardı. Kokkömürüyle dolu sepetler ve put gözleriyle dolu çuvallar taşıyan kağnılar durmadan köylere gidip gelmekteydi. Alobar tepenin yamacında, çalıların arkasına saklanmış, durumu kontrol ediyordu. Bir gözü de batıya giden yolda, oradan kopup gelebilecek afyon tenli, geniş kalçalı bir kadını, jelatine bulanmış bezelyeleri, meyankökü sosunda gidip gelen saten bir gemiyi görmeyi umuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hasat sonuna yaklaştı, kadın gözükmedi, ama Bohemyalı çiftçiler eskiden beri yaptıkları gibi birkaç tarlalık pancarı sökmeden bırakıp gittiler. Bunlar gelecek yıla tohumluk olacaktı. Sağda solda, bazen de birbirinden kilometrelerce uzakta pancar tohumu bulunabiliyordu. Alobar bölgeyi dolaştı, hâzinenin nerelerde olduğunu işaretledi. Oysa, ağustos ortalarında burnu onu polenlerin bulunduğu yere gözü kapalı bile götürebilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’la Pan gece karanlığında bitkilerin tepesinden yapışkan tozları topladılar, kavanozlara doldurup çalıların arasına sakladılar. Dikenler ayaklarına takılıyor, gözlerine batıyor, Pan’ın tüylerini, Alobar’ın giysilerini çekiştiriyordu, ama her gün, sabaha karşı kendi kovuklarına varıyor, stoka iki kavanoz daha ekliyorlar, sonra da uykuya yatıyorlardı. Ökseotları onlar uyurken üstlerine tatsız bir sıvı damlatıyordu. Bir örümcekler ordusu, vücutlarını tepeden tırnağa kaplıyor, mantarlar üstlerine, başlarına lekeler yapıyordu. Pan sanki böyle yerlerde yaşamak için doğmuşçasına rahat uyuyordu. Alobar da aldırış edemeyecek kadar yorgundu. Kâbuslu rüyaları hep Kudra’yla doluydu. Uyanık yattığı zaman, keçiden doğru gelen koku bulutlarını ve pancar polenlerini kokluyor, iki kokunun birbirini sıfırladığını hissedip mutluluktan uçacak gibi oluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir düzine kadar kavanoz dolduktan sonra tepelerin yukarılarına doğruldular. Duman çıksa bile, kimse fark edemezdi orada. Pan humuslu toprağa uzanmış, flütünü (Alobar flütü çantasına koyup yanına almıştı ve Pan’ın şarkısı bütün hayvanlara heyecan veriyordu) çalarken Alobar kendine ilkel bir laboratuvar kurdu. Pancar polenini haşlayıp gri, yapışkan bir öz çıkardı. Bu, Büyük Koku Operası’nın kirişlerini yerinden oynatacak bir temel notaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öz hazırlandıktan sonra, Alobar pantolonunu çıkarıp içindeki orman bitleriyle pirelerini silkeledi, yüzünü kaynakta iyice yıkadı, Rus sınırındaki büyük kente doğru yola koyuldu. Orada usta bir votkacının oturduğunu biliyordu. Pan, malzemeye göz kulak olmak üzere laboratuvarın başında kaldı. Hızını kesebilecek zayıf tanrı yanında olmayınca Alobar büyük kente bir haftada vardı, votka ustasını buldu, o da Alobar’ın son Fransız altını karşılığında pancar özünü damıtmayı kabul etti. Bu iş bir aya yakın zaman aldı ve Alobar’ın pek canı sıkıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonunda iş bitince, Alobar, sağlam ve uzun bir sopanın iki ucuna birer galonluk iki testi dolusu damıtılmış özü bağladı, sopayı omuzlarının üstüne oturttu, tırısa kalkıp dönüş yoluna koyuldu. Taşıdığı yük bu kadar önemli olmasa, dört nala da koşardı. Kudra’yı pek merak ediyordu. Acaba kendisi yokken dönmüş olabilir miydi? Pan bıraktığı yerde miydi? Çekip gitmiş olabilir miydi? Doğrusu Pan, kokusunu saklamak ve kendisini Yeni Dünya’ya götürmek için yapılan parfüme, gücü yettiği kadar yardımcı oluyordu, ama pek de hevesli denilemezdi. Hiç sesi çıkmıyordu. Mesafeli, aklı başka yerlerde, tek başına gibiydi. Görünmez olmasına rağmen öyle bir şok içindeydi ki, yaptığı hiçbir şey Alobar’ı şaşırtamazdı. Ama yine de ona güvenmek zorundaydı. Başka çaresi yoktu. Ne yemek için, ne de uyumak için duruyordu. Kafasında olabilecek felaketler birbirini kovalamaktaydı. Bir zamanlar, bu bölgelerde kral olan adam, şimdi kırların ortasında, yırtık pırtık giysileri içinde koşturuyor, her adımda çizmeleri biraz daha parçalanıyor, yeni bıraktığı sakalı, rüzgârda Çinli sakalı gibi uçup duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bereket versin kamplarına bir şey olmamıştı. Pan oradaydı. Flütüyle bir de geyik davet etmişti. Hayvan çalılara doğru kaçarken Alobar sırtındaki sopayı indirip testileri yere bıraktı. “Oldu bu iş,” dedi, yere yıkıldı, kâbuslu uykusunda hep karısını gördü.</p>

  <p class="Standard" dir="ltr" style="margin-left:0;margin-right:0;text-indent:18.859844px">On iki saat sonra uyandı ve hemen pancar poleni özünü, yasemin yağı ve ağaçkavunu esansıyla karıştırmaya koyuldu. Bunu değişik oranlarda deniyordu. Beş günlük deneylerden sonra, ideal saydığı karışıma ulaştı. Bir ölçü pancara yirmi ölçü yasemin, iki ölçü ağaçkavunu. Bu oran ona K23 adını ilham etti. K harfi Kudra’yı temsil ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tıpkı pençesine inci kıstırmış ıstakoz gibi tutuyordu pancar, yasemini avucunda. Ne eziyor, ne de parçalıyordu. Pancarın yasemini kaldırışı, sağlam yapılı bir erkeğin bir balerini kaldırışını hatırlatıyordu. Ve her ikisi de ağaçkavununun verdiği işaretle çıkıyordu sahneye. Sanki yasemin güzel bir tablo koleksiyonuymuş gibi, pancar onu burun galerilerinde sergiliyor, yangına ve hırsızlığa karşı sigortalıyor, onuruna bir de parti veriyordu. Davetiyeleri postalayan da ağaçkavunuydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eğer Alobar’ın burnu doğru söylüyorsa, K23, Pan’ı olduğu yerde durdurmuştu. Onun üzerine, yer yer incecik, yer yer ağır işlemeli bir pelerin atmış gibiydi. Keçi kokusu da o pelerinin altından ne kadar uğraşırsa uğraşsın dışarıya sızamıyordu. “Acaba benim hayalim mi bunu bana bu kadar etkili gösteriyor?” diye merak etti Alobar. “Belki de öyle istediğim için öyle geliyor bana.” Objektif bir deney yapmaktan başka çare yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar bir galonluk K23’ü bir torbaya koydu, pancar poleni özünden kalanı (yaseminle ağaçkavunu bitmişti) onun yanına yerleştirdi, Kudra’nın tasarımını yaptığı boş şişeyi, yolda yiyecekleri birkaç kızarmış pancarı da aldı, sonra yol arkadaşının masum görünümlü flütünü de torbaya soktu. Alobar ve pılıpırtısı, hızlarını Pan’ın adımlarına uydurdular. Bu sapa yerlerde köylülerin hâlâ Pan’a biraz saygısı vardı. Bu yüzden onun da adımına bir zindelik gelmişti. Yönleri Fransa’ya doğruydu. Her köye yaklaşırken Pan’ın üzerine yeniden K23 damlatıyorlar, sonra Pan öne düşüyordu. Alobar onu dokuz-on metre geriden izlemekteydi. Pan yolda gelip geçenlerin mümkün olduğu kadar yakınına sokuluyordu. Bohemya’dan Paris’e kadar, aldıkları sonuçlar hep aynı oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Görünmez Pan yanlarından geçerken insanlar kaşlarını kaldırıyor, burunlarını oynatıyor, yüzlerine gizleyemedikleri bir haz ifadesi oturuyor, başlarını kokunun geldiği tarafa çeviriyorlardı. Daha bu hareketin ortasına varmadan, ifadelerine bir utanç gelip yerleşiyor, sonra hafif kızarıp başlarını geri çeviriyorlardı. Hızlı adımlarla oradan uzaklaşıyordu insanlar. Sanki böyle bir kokunun kaynağına bakmak fazla mahrem bir şeymiş gibi kaçıyorlardı. Dudakları istemeyerek ayrılıyor, yüzlerine bir gülümseme geliyor, birkaç metre yollarına devam ettikten sonra daha fazla karşı koyamıyor, durup yavaşça arkalarına bakıyorlardı. Bu arada durmadan gülümsüyorlardı, ama baktıkları zaman kokunun kaynağının bir köşeyi dönüp yok olduğuna inanıyorlardı. Uzaklaşırken pek de üzgün görünmüyorlardı. Besbelli kafalarında bir hayal vardı. Zihinlerinden bir ota sürtünen cinsel organın uyandırdığı duyguların hayali geçiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar bu işin uzmanı olmamakla birlikte, benzersiz ve şaşırtıcı bir parfüm yapmış olduğunu anlıyordu. Bu kokunun yaratacağı imkânlar, kokunun kendi değerini kat kat aşacağa benziyordu. Sabah yıldızına şükürler olsun! Oysa onu sırf tanrının kokusunu bastıracak bir çare olarak düşünmüşlerdi. Kudra bilmişti bunu daha önceden. O parfümü Pan için olduğu kadar, Alobar’la kendisi için de istediğini söylemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Paris’in eteklerine vardıklarında bir taş köprünün dibine oturup dinlendiler. Kente girmeden önce karanlığın bastırmasını bekliyorlardı. Alobar mavimsi şişenin içine K23 doldurdu. Ta ağzına kadar. Sonra kapağını ağzına oturttu, şişeyi kaldırıp kendi ıslak yanaklarına dayadı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Eylül sonlarıydı. Kırağılar başlamıştı. Alobar’la Pan büyük kente girdiler. Solukları hep bir adım önlerinde gidiyordu. İnsanın soluğuyla tanrının soluğu eş gibiydi gece ışığında. Ama ayak sesleri çok farklıydı birbirinden. Alobar’ın çizmelerinin pat pat sesi nerede, Pan’ın nallarının sesi neredeydi! Ama kaldırım taşlarında ikisinin de yönü birdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tütsü dükkânını bıraktıkları gibi buldular. Tahtalarla çivilenmiş ve kapısına haç asılmış durumda. Besbelli rahipler buradan uzak duruyorlardı. Alobar, komşu parfüm atölyesi/birahaneye uğramış olsa, başrahibin o sanayii Guy LeFever adlı bir parfümcüye satmak üzere pazarlığa oturmuş olduğunu görecekti. LeFever, “Acaba tütsücü dükkânının sahibini bulup orayı da satın alabilir miyiz?” diye soruyordu. Duyduğuna göre dükkânın malı pek boldu ve şu sıra çalışır durumda da değildi. Ama başrahip son birkaç zamandır geceleri daha iyi uyuduğunu bildiğinden, riske girmek istemedi, ellerini ovuşturarak bağırdı. “Hayır, hayır, peşine düşmeyin onun!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar elinden geldiği kadar sessiz, arka pencerenin tahtasını gevşetti. Pan’la ikisi içeriye süzüldüler. Merdivenleri çıkarlarken Alobar’ın kalbi, Pan’ın nallarından daha çok ses çıkarıyordu. Oturma odasının kapısı açılırken gıcırdadı. Alobar o kapının daha önce gıcırdadığını hiç hatırlamıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">O gece sözüm ona dolunay olmalıydı, ama içeride bir damla ay ışığı bile yoktu. Belki de aydede o geceyi Versailles’da geçirmeye karar vermişti. Her neyse, Alobar odanın hiç değişmediğini anlamak için ay ışığına falan ihtiyaç duymuyordu. Sokağın soluk feneri yetiyordu içerideki acıklı tabloyu aydınlatmaya; kendi bıraktığı not, ayakkabının teki, birikmiş toz topakları…</p>

  <p class="Standard" dir="ltr" style="margin-left:0;margin-right:0;text-indent:18.859844px">İçeriye girmek istemedi. Kapının eşiğinden uzanıp K23 şişesini orta yere koydu, cam kapağını açtı, kapıyı hemen kapattı. Sanki kapının kapanırken çıkardığı rüzgâr, kokuyu Öteki Taraf’a daha hızlı götürmeye yararmış gibi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öpüşmeyi çok geç öğrenen bu adam, Kudra’yı defalarca öptüğü yatakta uyanık yatıyordu. Ağlıyor, uyukluyor, uyanıp tekrar ağlıyordu. Onun siyah saçlarının kokusu sinmiştir diye hayal ettiği yastığı yüzüne bastırmış yatarken sabahın ilk ışıkları da yükseldi. Birlikteliğin lekeleriyle dolu çarşafların arasından sıyrılıp ayağa kalktığında vakit öğle olmuştu. Sakalında tuzlar, gözlerinin kenarlarında beyaz gözyaşı lekeleriyle, şişeyi almak üzere yalınayak oturma odasına gitti. Pan da kalkmıştı. Ona da koku sürmek gerekiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">K23 yem olarak işe yaramamıştı. En azından, şimdilik yaramamıştı. Alobar gece boyunca o odada hiç ses duymamıştı. Kapı gıcırdayarak açıldı. Not hâlâ bıraktığı yerdeydi. Acıklı ayakkabının altında. Ama… o ne! Ayakkabının içine sokmamış mıydı kendisi notu? Hem sonra, ayakkabıyı halının tam orta yerine bırakmamış mıydı? Şimdi ayakkabı hafif sağda duruyordu. Şömineye yakın yerde!</p>

  <p class="Standard" dir="ltr" style="margin-left:0;margin-right:0;text-indent:18.859844px">İnatçı bekârın elindeki düğün davetiyesi gibi titreyerek ayakkabıyı inceledi, notu aldı, açıp bir kere daha okudu. Her ikisini de tekrar tekrar elden geçiriyordu. Burnuna götürüp kokladı bile. Ne bir işaret vardı, ne bir koku… hiçbir değişiklik yoktu. Ama bunlar yerlerinden oynatılmıştı. Alobar emindi bundan. Sorun başkaydı. Bu gece mi oynatılmışlardı? Eğer öyleyse, koku yine de yem görevini yapmıştı. Yoksa geçmiş beş ay içinde bir zamanda mı oynatılmıştı? Gece ışık öyle zayıf, kendi duyguları öyle yoğundu ki, bu küçük ama önemli yer değişikliğini fark etmemiş olabilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayakkabıdan da, kâğıttan da bir şey anlayamayınca milim milim odayı incelemeye başladı. Önce halıya baktı. Hiçbir şey yoktu halıda. Duvarlar da boştu. Bakışları şömineye döndüğü zaman omurgası sarsılarak doğruldu. Şöminenin üzerindeki mermer rafta, Kudra’nın sevgili gümüş çaydanlığının yanıbaşında, tozun üzerine parmakla bir yazı yazılmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Evet, birisi parmağının ucuyla mermerin üzerinde duran kürk kalınlığındaki tozları silerek yazı yazmıştı oraya. Yazı tanıdık gibiydi, ama Kudra’nın el yazısına da benzemiyordu. Onun yazmasını bildiği tek lisanda da yazılmış değildi. Kudra sonunda okuyup yazmayı öğrendiği zaman Fransızcayı öğrenmişti. Şöminenin üzerindeki kelime ise İskandinav dilindeydi. Alobar’ın klanının, savaşları, ayı avlarını, pancar hasatlarını, kırılan aynaları anlatmak için kullandığı dildeydi. El yazısı da o klanda okuyup yazmayı bilen tek kadının tipik yazısıydı: Wren’in yazısı…</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar uzun süre orada durdu, düşmemek için şöminenin kenarına tutundu. Dil ve el yazısı onu öyle bir şoka sürüklemişti ki, memnun olduğunu bile düşünemiyordu. Sonunda harflere baktığı zaman şaşkınlığı daha da arttı. Bu kelime bir fiildi, bir ünlemdi, bir emirdi… bildiğimiz dillere çevrilmesine de olanak yoktu. En yakın çevirisi ancak şöyle olabilirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center;font-style:italic">Hafifle!</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Hafifle, demek! Alobar oyalanmaması gerektiğini bildiği halde, Pan’ın bütün karşı çıkmalarına rağmen, o evde bir hafta kaldı, kuru ekmek ve küflü peynirle yaşadı. Her gece K23 şişesini açıp oturma odasında yere bırakıyordu, her sabah oraya koşup tozlarda mesaj arıyordu. Bulamadı. Yani bir tek mesaj vardı: <span style="font-style:italic">Erleichda</span>. “Hafifle!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar son yeşil peynir kırıntısının, Pan’ın görünmez ağzına girip kayboluşunu seyrederken, sokaktan İsa’nın ilahilerinden biri duyuluyordu. Kendisi de dükkânın parfüm malzemesinden bir kaç kuru çiçeği ağzına atıp çiğnedi. Tadı berbattı. Tükürdü, koluyla sakalını sildi ve sordu: “Akşam yemeğinde ne yiyeceğiz? Perdeleri mi?” İyi ki bu sözü, bitişikte başrahiple pazarlığını bitirmiş olan Guy LeFever duymadı. Duymaya da niyeti yoktu. Ama Alobar, rahiplerden birinin, er ya da geç bu evden birtakım sesler duyacağını biliyordu. Ya da pencerede göreceklerdi onu. Üst kat pencerelerine tahta çakılmamıştı. Bu ihtimali düşününce boş midesi zincirlerini şakırdatır gibi sesler çıkardı.</p>
  <hr class="footnoterule"/>

  <p class="Footnote" dir="ltr"><a class="FootnoteSymbol" href="#bodyftn5" id="ftn5">*</a>  Des cartes: Arabalar; düşünür Descartes’la aynı biçimde okunur (ç. n.).</p>
</body>
</html>