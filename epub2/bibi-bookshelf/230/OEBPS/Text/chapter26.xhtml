<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <h2 dir="ltr" id="toc18" style="page-break-before:always">Seattle</h2>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Yeni sipariş! Merhaba Ricki, bana lütfen…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dokuz tane Hayal Adası, altı çelik kuşaklı ışık çemberi, bir Aztek töreni, içinde obsidyen çubuğu olsun, on iki yenilmezlik iksiri, bir de kirazlı acil cankurtaran simidi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Vay canına! Bugün keyfin yerinde bakıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki, maun barın üzerinden eğildi, kollarını krom çubuğa dayadı. Güzel, eski, uzun, fildişi gibi kıvrık ve sağlam bir bardı. Değme sarhoş sarsamazdı onu. Ricki’nin çıplak kolları, o ıslak, kıllı görünümleriyle, tek parçadan yontulmuş barın üzerinde pek narin görünmüyordu… ama gülümsemesinde ayrı bir güç vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Keyfim mi yerinde? Yavrum, sevincim ağaçların boyunu aştı. Haberi duyunca sen de öyle olacaksın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla tepsiyi elinden bıraktı. “Ne haberi?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İki haber aslında. Birincisi, dernek toplantısı pazartesiye. Senin bursu onaylayacaklarını da sağlam kaynaklardan duydum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla’nın üzerindeki ağırlık birden hafifler gibi oldu. “Şaka ediyorsun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yooo.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kaç para? Kaç para verirler dersin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İki bin beş yüz diye duydum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yalan söylemiyorsun ya?” Priscilla’nın bu parayla üç ons yasemin yağı satın alabileceğini hesaplamak için cebinde hesap makinesi bulundurması gerekmiyordu. Artanıyla da iki ay geçinebilir, tüm vaktini o esrarengiz temel notayı aramaya ayırabilirdi. Ciciannesinden yardım istemek zorunda da kalmayacaktı. “Ulu Tanrım, harika bir şey bu!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sevineceğini biliyordum. Siparişi ver de sana haberin geri kalanını söyleyeyim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Üç Carta Blanca’yla bir ‘rita, o kadar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki önce margaritayı karıştırmaya başladı. “Önce ‘rita, sonra Carta Blanca denir,” dedi ciddi bir sesle.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Affedersin,” diye içini çekti Priscilla. “Çok heyecanlandım da!” Bu gece de yine mönüleri yere düşürecek, kokteylleri dökecek, siparişleri ve hesapları birbirine karıştıracak, zamparalardan çimdik, bakirelerden küfür yiyecekti. Ama yine de umut vardı yolun ucunda. Bir ucunda parfüm, öbür ucunda kimbilir belki de kusursuz tako bulunan iki bin beş yüz dolarlık bir gökkuşağı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki biraları açıp Priscilla’nın tepsisine koyarken, “Evet,” dedi. “İkinci haber de kliniğin dediğine göre benim iltihap artık iyileşmiş. Demek yarın gece ikimiz baş başa kalabiliriz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla yalandan gülümsemeye uğraştı. “Ayy, harika bu, Ricki. Ama yarın gece bir işim var, unutmamışsındır herhalde. Son Gülüş Vakfı’ndaki o akşam yemeği var yarın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yani gerçekten gidecek misin oraya?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şey, evet. Merakımı uyandırdı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, vaktini ziyan etmek istiyorsan, pekâlâ. Bir yığın çılgın keş, aralarındaki en büyük çılgın keşin saçmalarını dinleyecek. Benim dişime göre değil.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, ben gitmeye karar verdim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Peki. Seninle sonra buluşuruz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Geç olabilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne olur? Ben beklerim seni.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, razı olmuş gibi omzunu silkti. <span style="font-style:italic">Herhalde sapıklaşmak kaderimde var</span>, dedi içinden. <span style="font-style:italic">Mücadele etmenin ne yararı var?</span> Ricki’ye, “Senin ev mi, benimki mi?” diye sordu. Arkasında iki garson kızın sipariş yazdırmak üzere sıraya girmiş olduğuna aldırmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Senin ev daha yakın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çok dağınık ama.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hep öyle.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Galiba haklısın. Senin ev nasıl hep öyle derli toplu duruyor? Nasıl başarıyorsun? Aynalarla falan mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki başını iki yana salladı. “Ben Başak burcundanım,” dedi. “Her dolunayda çeklerimi ödemek, evimi toplamak huyumdur. Elimde değil. Kurt adam yerine muhasebeci olup çıkıyorum bir anda.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla elindeki içkilerle uzaklaşırken “Gümüş vibratörden kim ölmüş ki!” diye bağırınca barın önünde bekleşmekte olan garson kızlar, ona hayret ve tiksintiyle baktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, cumartesi vardiyasını fazla kaza yapmadan tamamlamayı başardı. Masalardan birinde bir doğum günü partisi vardı. Bunun anlamı açıktı. O masaya üzeri mumlu bir pasta götürecek, bir de doğum günü şarkısı söyleyecekti. Bu işten oldum bittim nefret ederdi. Ama bir başka müşterinin, Madrid’den gelme ünlü bir moda fotoğrafçısının sözlerini duyunca kendini biraz daha iyi hissetti. “Ne bayağılık!” diyordu adam. “Avrupa’da böyle şeyleri dünyada yapmazlar! Doğum günleri ancak Amerika’da böyle ucuz gösterilere dönüşür.” Priscilla nöbetini bırakırken, son olarak kendisi bir doğum günü pastası ısmarlayıp fotoğrafçının masasına yollattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıdan çıkarken Ricki’ye yedek anahtarını verdi. Pazar gecesi yokken evine girebilsin diye. “Partiden sonra görüşürüz,” dedi arkadaşına. “Verdiğin iyi haberler için teşekkürler.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki, “Herhalde bana teşekkür etmenin bir yolunu bulursun,” diye karşılık verip göz kırptı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla bisikletine atlayıp eve doğru pedal çevirmeye başladı. Kapıda pancar bulunmadığını görünce rahatladı. Gelecek parasal yardımı düşünmek kendini kuş gibi hafif hissetmesine yol açtı. Bu gecenin şerefine dosdoğru yatağına yattı. Ama rüyasında yine kokuları birbirine karıştırıp duruyordu. Ertesi sabah uyandığında, garson üniformasının hâlâ üzerinde olduğunu gördü. Bütün gece çalışmışçasına yorgundu yine.</p>

  <p class="Standard" dir="ltr" style="margin-left:0;margin-right:0;text-indent:18.859844px">Topladığı bahşişler cebindeydi. Bacaklarında halka halka kırmızı izler oluşmuştu o yüzden. Onları duş yaparken gördü. “Eh, paranın bir iyi yanı var en azından,” diye mırıldandı. “İnsanı zengin ediyor!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Yarı taze simit ve konserve sütle kahvaltısını ettikten sonra, deterjan ve süngeri kaptığı gibi evi temizlemeye girişti. Bezler, süpürgeler ortaya çıktı. Bu işlere şimdiye kadar pek bir yeteneği olmamıştı, ama bu sefer evi kusursuz hale getirmeden rahat etmeyecekti. “Ricki amma da şaşıracak,” dedi kendi kendine.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öğleden sonra biraz uyudu. Rüyasında babasını gördü. Babasının Meksika’daki sarayındaydılar. Babası onun bacaklarındaki para yaralarına ilaç sürüyordu. V’lu Jackson eğilmiş sarayın yerlerini siliyordu. Ortalıkta keskin bir amonyak kokusu vardı. Priscilla uyandığında koku hâlâ gitmemişti. Bir an kendi evini tanıyamadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dolabındaki elbiseler arasında en az buruşuk olanı, yeşil, yün örgü bir elbiseydi. Onun da üzerindeki kırışıkların sayısı, devrin Cumhuriyetçi başkanının yüzündekilerden az değildi. Elbiseyi ona eski kocası almıştı. Arjantinli akordeon yıldızı, Effecto Partido. Onu götürüp banyoya astı, sıcak duşu açıp buruşukların açılmasını sağlamaya çalıştı. Yaptığı işlem, geçkin aktrislere yapılan yüz çektirme ameliyatları kadar iyi sonuç verdi. Elbise üzerinde iyi duruyordu. Gözlerinin menekşe rengini de ortaya çıkarıyordu. Gözlerine far, dudaklarına ruj, kulaklarındaki kapanmaya yüz tutmuş deliklere birer küpe taktı. Küpeler de Effecto’nun armağanıydı. Minik akordeonlar biçimindeydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">İçinde bir heyecan vardı. Taksi çağırmaya karar verdi. Son Gülüş Vakfı fazla uzakta değildi, ama yine her zamanki gibi yağmur yağıyordu. En iyi kılığında bisiklete de binemezdi herhalde. Kapıyı arkasından kilitleyip iki kere kontrol etti, sonra taksiyi beklemek üzere aşağıya indi. “Bu gece pancar gelirse, Ricki baksın çaresine,” diye düşündü. Taksiye binerken kendi kendine gülüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Taksi ıslak yollarda engerek yılanı gibi kıvrıla kıvrıla ilerledi. Priscilla sokaklardaki neon ışıkların, vinil döşemenin, radyodaki müziğin tadını çıkaramadan kendini gideceği yere varmış buldu. Kapıdaki yarım düzine (normalden üç kat fazla) kadar güvenlik görevlisinden birine davetiyesini gösterdi, hemen demir kapıdan geçirildi. Buz gibi yağmura rağmen kapıda birikmiş olan kalabalık, “Kim bu böyle?” diye homurdanmaya başladı. Priscilla ciğerlerinin altın bir havayla dolduğunu hissetti. Kendini birden seçkinler sınıfına geçmiş bulan her dürüst insana olurdu bu. İmtiyaz onu sarhoş ediyordu. Çiçekli bahçenin içinden kıvrılan çakıllı yolda ilerledi ve evin ön merdivenlerine vardı. Gözünün önüne Wally Lester’ın Meksika’daki sarayından sahneler geliyordu. Merdivenin üzerindeki ezilmiş sümüklüböcek onu kendine getirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pirinç kapının tokmağı peri biçimindeydi. Kanatlarıyla, başındaki halesiyle tam bir periydi. “Hımmm,” dedi Priscilla. O tokmağı vurmak ona kendini gülünç hissettirecekti. Ama ziyanı yoktu herhalde. Gözlerini dikmiş tokmağa bakarken, sekiz yaşlarında bir kız çocuğu kapıyı kendiliğinden açıp onu içeriye aldı. “Babam perilere inanır,” dedi çocuk. Priscilla, “Hımmm,” diye cevap verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Son Gülüş Vakfı’nın sarmaşıklı dış duvarlarına bakan insan, içerinin kahverengi deri mobilyalar, eski ama çok pahalı şark halıları, oymalı tahta tavanlar, ortaçağ avcılarının resimleriyle süslü Flaman halılarıyla döşenmiş olacağını sanırdı. Parlak ve modern döşenmişti içerisi. Krom, buzlu cam, çarpıcı renkte kanvas kanepeler…, Yerler cilalı parkeydi. Duvarlar bembeyazdı. “Alkalin kristalleri kadar beyaz,” demişti Wiggs Dannyboy. “Yeti dışkısı kadar beyaz. Sabbath kadar beyaz. Tanrı’nın karnı kadar beyaz. Çiçekli desenler faniler içindir. Ölümsüz duvar, beyaz olandır.” Sağda solda M. C. Escher’in baskıları göze çarpıyordu. Metamorfik imajlardı çoğu. Bakanı dünyanın bir bilmece, hayatın da ilmek olduğuna inandırıyordu. Escher’e eleştirmenler gülerdi, ama bize yalan söylemeyen tek tük sanatçıdan biriydi o. Odunların için için yandığı şöminenin üzerinde, kelle avcılığı aletleri asılıydı. Herhalde Doktor Dannyboy’un antropoloji günlerinden kalma olmalıydı bunlar. “Bir kokteyl ister misiniz?” diye sordu küçük kız. Elbette isterdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Büyük salonda ayakta durmakta olan yirmi kadar konuk vardı. Görünüşe göre hiçbiri de kendini Priscilla’dan daha rahat hissetmiyordu. Konuklardan birini tanıdığını fark etti. Adam güzel koku malzemesi toptancısıydı. Kuzeybatı Pasifik kıyısındaki tek toptancı. Priscilla da ondan az da olsa bir şeyler satın almıştı. Fransız yasemin yağını da ona ısmarlayacaktı zamanı gelince. Tabii garson kızlar birliği paraları verirse. Bir yandan sürekli zencefil gazozu ve burbon içerek adama yaklaşsam mı diye düşünürken, Doktor Dannyboy, salona toptan fırlayan gülle gibi daldı, kendini yüksek sesle tanıttı, herkesi masaya davet etti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yemek salonu pek resmiydi. Upuzun yemek masası kırmızı plastikten, sandalyeler krom borulardan ve mor kanvastan yapılmışsa da, resmiyet havası bozulmuyordu. Buranın da duvarları beyazdı. Yine bir-iki Escher göze çarpıyordu. Bu tablolar, sonsuz gibi görünen hayat ilmeğinde gizli ve sistematik olarak meydana gelen, şiirsel dönüşümleri anlatıyordu. Plastik şamdandaki mumlar pırıl pırıldı. Sonbaharın son kasımpatıları, vazoların kenarından başlarını aşağıya doğru sarkıtmışlardı. Bindikleri gemi yabancıydı, belki de tehlikeli bir limana doğru giden yolcular gibiydiler. Bu kasımpatıları, içinde biraz da pancar bulunan masa süsünün bir parçasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla pancarları önce fark etmedi. Gözleri Doktor Dannyboy’a takılmıştı. Elli yaşına gelmiş, tek gözlü bir adamın bu kadar yakışıklı olabilmesi şaşılacak şeydi. İncecik, çevik, güneş yanığı, atletik görünüşlü bir adamdı. Başı gümüş rengi buklelerle doluydu. Dişleri dominoların üzerindeki benekler gibiydi. Tek gözündeki parıltı, nice erkeğin çift gözündekinden daha fazlaydı. Yüksek voltajlı bir maviydi gözünün rengi. Sağ gözüne taktığı bantla kontrast oluşturuyordu. Bant beyaz vinildi. Orta yerine yeşil bir yonca resmi yapılmıştı. Priscilla onun çok resmini görmüştü tabii. Kimi gözünü kaybetmeden önce, kimi daha sonra çekilmiş resimlerdi. Ama adamdan taşan bu çekiciliği hiçbiri yansıtmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Geçmişi hakkında pek de çok şey bilmediğini düşündü. Parlak bir genç antropolog olarak Dublin’den ayrılmış, Harvard’da ders vermeye gelmişti. Orada birtakım kimyasal maddelerle görevinin gerektirmediği deneyler yapmaya başlamıştı. Bu maddeler insanın zihnini değiştiren türden şeylerdi. Bu yüzden profesörlüğünü kaybetmiş, Amazon Vadisi’ne gidip orada Kızılderililerle hayal asması çiğnemişti. Amerika’ya döndüğünde, artık kendine özgü <span style="font-style:italic">psikedelik</span> bir peygamberdi. Ya da bir “elektronik Şaman”dı. Kendine öyle diyordu. Televizyon röportajlarına çıkmış, üniversitelerde konferanslar vermiş, bazı kimyasal maddelerin insanda bilinç artımına yol açtığını, bilinci yükselen insanların da şiddete, açgözlülüğe, korkuya, çekingenliğe eğiliminin azaldığını söylemişti. Vatandaşları şiddetten, açgözlülükten, korkudan ve çekingenlikten kurtarmak, hükümetlerin hiçbir zaman işine gelmediğinden, hükümet hemen Doktor Dannyboy’u susturmaya kalkmış, onu sahte bir marihuana suçuyla tutuklamış, çelik otele kapatıvermişti. Dannyboy oradan kaçmış, iki yıl sonra Costa Rica’da bir orkide çiftliğinde yakalanıp tekrar kodese tıkılmıştı. Yaklaşık on yıl sonra şartlı tahliye olmuştu. Bu süre içinde, sadist bir gardiyan yüzünden bir gözünü kaybetmiş, seminal sıvısını bir zarf içinde gizlice yollayıp karısını da hamile bırakmıştı. İki-üç yıl kadar önce sessizce Seattle’da ortaya çıkmış “ölümsüzlük ve uzun ömür araştırmaları” yapacak bir vakfı, yaradılışı elverdiği kadar sessiz biçimde kurmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunları biliyordu Priscilla. Ama masanın başında oturan o çekici adamın bu anlatılanlarla hiçbir ilgisi yokmuş gibi geliyordu ona. İrlanda tüvitinden elbisesi içindeki Dannyboy, kırmızı şarabını yudumluyor, ara sıra çatalıyla gözündeki banda tıp tıp vuruyor, çeşitli konulardaki sohbetlere hep öncü oluyordu. “İngiltere!” dedi tiksinti dolu bir sesle. “Kalıp buz bile imal etmesini bilmeyen bir ülke nasıl kendisini büyük bir uygarlık olarak yutturmaya çalışabilir?” Az sonra dikkatini dilbilgisine çevirdiği görüldü. “Eşanlamlı diye bir şey yoktur!” Hemen hemen bağırıyor denilebilirdi. “Tufan başka şey, sel başka şeydir!” Bu sözlerin her birinden sonra kahkahalarla gülüyor, sanki demin ateşli ateşli savunduğu şeyle alay ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Masanın öbür başında, ev sahibeliğini Dannyboy’un küçücük kızı üstlenmişti. Adı Huxley Anne’di. Priscilla onun solunda oturuyordu. Priscilla’nın tam karşısındaki yer de boştu. Huxley Anne, “Oraya siyah bir bayan gelecekti,” diye bilgi verdi kendiliğinden. “Ama gelmedi. Belki de geç kalmıştır. Çok uzaktan geliyor.” Dannyboy’un sağındaki yer de boştu. Küçük kız, “O Doktor Morgenstern’in tabağı,” diye açıkladı. “Sıçramayı bitirince iner aşağıya.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sıçramak mı?” diye sordu Priscilla.</p>

  <p class="Standard" dir="ltr" style="margin-left:0;margin-right:0;text-indent:18.859844px">Huxley Anne, “Hı-hıı,” diye kıkırdadı. Ama o sözlerine devam edemeden Profesör Morgenstern odaya girdi, yerine yürüdü. Uzun boylu, kalın yapılı bir Almandı. Gri takım elbise giymişti. Gözünde gözlük vardı. Kafası bomba gibi keldi. Ünlü kimyacı için soğuk, net bakışlı, metodik, mantıklı insanın simgesi denilebilirdi. Oysa çığ seferine çıkmış Sen Bernard’ları hatırlatıyordu. Suratı Noel çorabı kadar kırmızıydı. Kalbi öyle hızlı atıyordu ki, kravatı yerinde sekip duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şeref konuğu açık ve de garip bir biçimde soluk soluğa bile olsa, diğerleri onu gördükleri için rahatlamışlardı. Çoğu Seattle bilim dünyasının üyeleriydi. Washington Üniversitesi kürsü başkanları, Boeing Uçakları fizikçileri, İsveç Hastanesi’nin araştırma kimyagerleri, belediyenin tıp ve teknoloji danışmanları… az önce Doktor Dannyboy’un yanında pek tedirgindiler. O yersiz sözler, o patlayan kahkahalar hepsini rahatsız etmişti. Adamın ününü de bildiklerinden, belki de bir toz falan çekmiştir diye düşünüyor olmalıydılar. Ama Priscilla, Fransız Mahallesindeki gezginlerle ve İrlanda Kanalı’ndaki yaltakçı tüccarlarla uzun zaman geçirmiş bir insan olarak, bu tür saçmalamanın hiç de yapay olarak yaratılamayacağını çok iyi bilenlerdendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sebebi ne olursa olsun, konukların Doktor Morgenstern’in gelişiyle rahatladıkları yüzlerinden okunuyordu. Wiggs, o akşam elinden hiç düşmeyen kadehini bir kere daha kaldırıp, “Baylar, bayanlar, bu yağmurlu kasım akşamında dünyanın tek çifte Nobel ödüllü bilim adamını, Doktor Wolfgang <a id="DdeLink014483479"></a>Morgenstern’i, Seattle’da, Son Gülüş Vakfı’nda ağırlamanın onurunu duyuyoruz,” dediği zaman herkes alkışladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alkışlar bittiğinde kimyacı oturdu, önündeki sebze çorbasını incelemeye koyuldu. Küçük Huxley Anne, Priscilla’ya doğru eğildi, fısıldadı. “Wolfgang, bize birkaç Nobel numarası göstersene… babam hep öyle der ona… Hii hii!” Priscilla güldü. Wiggs herhalde onun güldüğünü duymuş olmalıydı. Gözünde onaylayan bir bakışla masanın ucuna baktı, çorba kaşığını kaldırıp ona doğru havada salladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alabalık, çok lezizdi. Giderek şişman bir topa benzemeye başlayan Huxley Anne bütün dikkatini balığa verdi. Priscilla’nın karşısındaki koltuk hâlâ boştu. Diğer konuklar, pek de konuşkan olmayan Morgenstern’le çene çalmaya çalıştılar. Sorularının çoğuna Wiggs Dannyboy cevap veriyordu. Bir-iki mantıklı cümle söyledikten sonra, hemen bir ölümsüzlük vecizesi patlatıveriyordu. “Yanında götüremeyeceksen, gitme.” Ya da, “Ölüm ciddi bir hatadır!” Peşinden de gümbürtülü bir kahkaha! Terbiyeli konukların yüzlerinde sıkkın gülümsemeler vardı. Yemeğini sessiz sessiz yiyen Priscilla bu durumu pek eğlenceli bulmaya başlamıştı… ta ki ortadaki süsün içinde duran üç pancarı görünceye kadar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yoksa pancarları kapısına Dannyboy mu bıraktırıyordu? Eğer öyleyse, amacı neydi? Düşünceye dalmıştı Priscilla. Hizmetçi ona çikolata kreması mı, yoksa dilimlenmiş elma mı istediğini sorunca kendine geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şey, ne dediniz?” diye mırıldandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kaloriyle aranız nasıl?” dedi bu sefer hizmetçi. Tepsiyi uzattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pris, “Kalorilerin sayısı konuklardan fazla,” deyip kremalardan bir tanesine uzandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Huxley Anne buna bir kahkaha attı, Dannyboy ikinci kez Priscilla’ya kaşığını sallayıp tatlı bir bakışla baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kahveler içildikten sonra konuklar hızla azalmaya başladılar. Besbelli yalnızca Doktor Morgenstern’i tanımak amacıyla gelmişlerdi. Az ya da çok bir hayal kırıklığıyla bu işlerini de tamamlayınca kapının yolunu tutmuşlardı. “İlginç”, diye düşündü Priscilla. “Bu adamlar çabucak buradan kurtulmak istiyor, dışardakiler de içeriye girmek için yanıp tutuşuyor.” Salonun ilerisinde brandy ve sigara içen cesur gruba katıldı. Belki sonra laboratuvarları gezdirirler diye umuyordu. En çok da, masadaki pancarları sormak istiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Benim artık yatmam gerek, Bayan…?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Partido. Bayan Partido. Ama sen bana Priscilla diyebilirsin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Artık yatmam gerek, Priscilla. Saat onu geçti. Puro dumanı da başımı döndürüyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İyi geceler, Huxley Anne. Harika bir geceydi.” Çocuğun tombul elini sıktı. “Baban bize laboratuvarlarını gösterir mi dersin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kız şaşırmış göründü. “Ne laboratuvarı?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hımmm,” dedi Priscilla. “Demek laboratuvar yok. Şaşmamak gerek herhalde. Yağmurluğumun yerini gösterir misin bana? Puro dumanı benim de başımı döndürüyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Konyağını bir tek yudumda bitirdi. Sarı vinil yağmurluğunu giyerken yanakları aşırı alkolden kıpkırmızı olmuştu. Bulanık olarak gördüğü Huxley Anne’e el salladı, çakırkeyif olmasına rağmen yine de çekingen adımlarla şöminenin önünde duran ev sahibine yaklaştı. Adam kelle avında kullanılan bıçakları konuklarından bir çifte gösterip anlatıyordu. Onlarsa, bir an önce kendilerini kurtarıp Doktor Morgenstern’le konuşma peşindeydiler. “Yamyam damağın en sevdiği lezzetlerden biri, el ayasıdır,” diyordu Wiggs. “Ama taşaklara da hiç dayanamaz. Ben de denedim. Leziz bir tadı var!” Kadının soluğu boğazına tıkanır gibi oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Özür dilerim, Doktor Dannyboy…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs, Priscilla’ya döndü. İsyan ve zekâyla parlayan sağlam gözü fener gibi sallanıyor, yeşil yoncalı bant da onu takip ediyordu. “Gitmiyorsunuz ya!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gidiyorum. Zaten burada ne işim vardı, onu bile anlayamadım. Ama yemeklere teşekkürler. Leziz bir tadı vardı!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanındaki çift bu fırsattan yararlanıp kaçıverdi. Dannyboy sırıttı. “Tabii, haklısınız. Sizin gibi konuklar da çok leziz olur.” Leziz demişti ve herhalde de onu kastetmişti. Makbul, iştah kabartıcı ve nefis eşanlamlı kabul edilemezdi. “Hemen gitmeye mecbur musunuz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">O gözdeki parıltı! O sesteki ton! Priscilla’nın östrojen düzeyi bir nokta dokuz saniyede sıfırdan altmışa ulaşıverdi. Yerçekimi öyle güçlüydü ki, Pris’in kalçası çekildi, meme başları dikleşti. Zorlukla cevap verdi. “Mecburum. Bir randevum var.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Randevu ha? Ama pek hevesli haliniz yok. Hatta, açık sözlülüğümü bağışlarsan, bana pek mutsuz bir kadın gibi görünüyorsunuz. Sofrada gülen tek konuk olduğunuz halde söylüyorum bunu üstelik. Mizah anlayışı bir tek sizde vardı. Yani bir bilgelik düzeyine ulaşmış tek konuk sizdiniz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla biraz şaşalamıştı. Bu söz hakaret mi, iltifat mı, anlayamıyordu. “Bir şeyim yok,” dedi. “Biraz yorgunum, o kadar. Siz yok yere sonuç çıkarıyorsunuz. Hem mutsuzluk doğal bir şeydir. Ben hayatın doğal üzüntülerinden kurtulmaya çalışan o kaçıklardan değilim.” Kapıya doğru ilerlerken adımları pek hızlı değildi. Dannyboy peşinden geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tabii… hayatta üzüntü pek boldur. Ölüm de ek bir üzüntüdür. Korku, kaygı, suçluluk, hatta biraz nevroz, hayatın kabul etmesi zor gelen bu sonucuna doğal tepkilerdir. Ama seçilecek yol, bu tepkileri fazla ciddiye almamaktır. Şu vücut denen kutuda geçireceğin kısa zamanı, o üzüntülerle işbirliği yaparak önemsizleştirmemektir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla yağmurluğunun yakalarını açıp kapatarak, “Bana öyle geliyor ki, mutlu denilen insanlar asıl önemsiz olanlar,” dedi. “Gerçeklerden kaçıyor, önemli şeyleri hiç düşünmüyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gerçeklik özneldir. Bu kültürde tatsız ve ciddi şeyleri ‘önemli’ sayma eğilimi var. Mutlu sersemler konusunda haklısınız. Ama onlar mutlu olmaktan çok, beyinleri çıkarılmış tipler. Beri yandan, asık suratlı mutsuzun durumu da aynı derecede gülünç. İnsan mutsuzken dikkati hep kendine döner. Kendini çok ciddiye alır. Mutlular, yani kendilerini gerçekten sevenlerse, pek düşünmezler kendilerini. Mutsuzu neşelendirmeye çalıştığında, istemez, karşı çıkar. Çünkü dikkatini kendinden ayırıp evrene yöneltmek zorunda kalacaktır. Mutsuzluk, kendine düşkünlüğün varacağı son noktadır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu adam onu konferans dinleyicisi falan mı sanıyordu yoksa? Önemsiz bir garson kız olduğunu anlayamıyor muydu? Güzel bir İtalyan barmen kızının dudaklarına kavuşmaya gideceğini? “Tanrım!” dedi. “Kitap gibi konuşuyorsunuz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şaşılacak bir yanı yok.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yani çok mu fazla okursunuz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle bir şey yoktur. Eğer okudukların saçma akademik romanlar değilse tabii. Yoo, demek istediğim şu. Ben çok gençken, çocukken, sabahları annemle babamın yatağına tırmanır, ikisinin arasında yatardım. İkisi de hemen bana arkalarını dönerlerdi. Birer kitap desteği gibi. Benim de kendimi kitap sanarak büyümemden doğal bir şey olamazdı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Anneyle babanın çocuğu reddetmesi, ha? O konuyu A’dan Z’ye bilirim. Ama sizin hızınızı pek kesememiş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunu konuşmak ister miydiniz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi Priscilla. Bir fırsat görünce hemen yakalamalıydı. “Ben pancarları konuşmak isterdim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Adamın boğazından bomba gibi bir kahkaha fırladı, son kalan konuklar da şemsiyelerini kapıp kaçtılar. Tek gözü kapandı, sonra yavaş yavaş açıldı. Bu iş öyle uzun sürdü ki, iris tekrar parıldamaya başladığında koca binada tek konuk kalmadığı gibi, Wolfgang Morgenstern de merdivenlerin yarısına varmıştı. “Pancar mı dediniz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet! Bu gece buraya neden davet edildiğimi bilmek istiyorum. Ayrıca masanızdaki pancarların benim kapıma bırakılanlara neden o kadar benzediğini de bilmek istiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Sesi öyle katıydı ki, insan brandy kadehini koyabilirdi üzerine. “Ah, anlıyorum. Evet. Doğrusu, açık konuşmak gerekirse, Miss Partido, hayatım, bu gece masamda pancar olmasının nedeniyle sizin kapınızda da pancar olmasının nedeni aynı. Ama ne yazık ki aradaki ilişkiyi ben de tam bilemiyorum. Tek bildiğim, bu konunun bin yaşındaki odacıyla ve onun parfümüyle ilgili olduğu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla onun yüzündeki her gözeneğe ayrı ayrı baktı. Biraz Priscilla’nın kafasındaki sevgili baba imajına uyuyordu. Bu sefer “psikedelik” patlamalarla dolu değildi konuşması. İçten konuşuyor gibiydi. “Ne demek o?” diye sordu Priscilla.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yaa, ne demek! Konuya bu gece girebileceğimizi umuyordum. Ama bir tek sen geldin. Aslında Marcel LeFever’nin pazardan önce gelemeyeceğini haftanın başından beri biliyordum. Ama ötekini gerçekten bekliyordum…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir dakika… Marcel LeFever… yani parfümcü mü?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ta kendisi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, Marcel LeFever’nin parfümcüler toplantısında yaptığı konuşmayı dinlemişti. Yaman bir konuşmaydı. Bir bakıma, Priscilla’nın hayatını değiştirmişti. Yağmurluğunun çıtçıtlarını açtı. “Sanırım oturup konuşmamız gerek,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pekâlâ öyleyse.” Yağmurluğunu çıkarmasına yardım etti. “Birer içki getireyim. Bakın, Miss Partido, işle eğlenceyi birbirine karıştırmak, Meryem Ana’mızın hoşuna gitmez, biliyorum, ama eğlence benim işimdir. Zevklerin uzatılması, sonsuzluğa kadar sürdürülmesi… ölümsüz ruhumun sizin cazibenizle aydınlanması… mutsuz gözlere bir ziyafetsiniz bir bakıma.” Boş kadehiyle gözünün bandına vurdu. “Sanıyorum sizden ufacık bir ağız sevişmesi istemezsem gece bodruma zincirle bağlanma ve kendi kendime kalma cezasını hak ederim.” Tanrım, diye düşündü Priscilla. Adam perilere sahiden inanıyor galiba. Ama yine de onu öpmekten kendini alamadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu arada, on iki blok ilerde Ricki, elinde yarım kilo hediye paketine sarılmış çikolatayla Priscilla’nın dairesine girmişti. Zor olmamıştı içeri girmek. Kapı kilitli değildi zaten. Aralık duruyordu. Ricki başını iki yana salladı, “Aklı nerede bu kızın?” diye söylendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu yetmiyormuş gibi ev, Ricki’nin şimdiye kadar görmediği bir keşmekeş içindeydi. Ortalıkta pancar falan yoktu ama… hatta deterjan ve sabun kokusu da vardı ama… her çekmece çekilmiş, her eşya boşaltılmış, mutfak dolapları sanki orayı aç maymunlar taramış gibi bir hale gelmişti. Eşyalar her tarafa dökülmüş, duruyordu. Hijyenik bağlar bile banyoda yerlere atılmıştı. Öyle bir haldeydi ev.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki kolları sıvadı, ortalığı toplamaya girişti. Bu iş iki saat sürdü. Bereket versin daire küçüktü. Başak burcunun titizliği de işe yarıyordu. “Pris amma da şaşıracak,” diye düşündü. “Saat de gece yarısını geçti. Umarım daha fazla geç kalmaz.”</p>
</body>
</html>