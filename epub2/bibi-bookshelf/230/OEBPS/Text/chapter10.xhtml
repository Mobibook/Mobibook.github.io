<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <p class="Standard" dir="ltr" style="page-break-before:always;margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Şato karanlık, kahramanlarsa uykudaydı. Soluk aldıklarında, sanki havada ejderha dumanı koklamaya uğraşıyorlarmış gibi sesler çıkarıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Cariyeler de kuştüyü sedirlerinde, baharat kokuları arasında rahatsız bir uyku uyumaktaydılar. Dünyanın henüz tepsi gibi dümdüz olduğu o günlerde, insanlar hep kenardan düşeceklerinden korkar, bununla ilgili korkulu rüyalar görürlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Demirciler uykularında, gözkapaklarındaki örsün üzerinde yatan yılanı dövüyor; tekerlek ustaları uykunun yollarında kuyruğu ağzına girmiş yılanı yuvarlıyorlardı. Aşçılar uykularının derinliklerinde onu kızartıyor, kadın terziler porsuktan yapılma kürklerine süs niyetine dikiyorlardı. Şatonun falcısı ise yıldızlarda saman falına bakarken gökyüzünde yılanın şekline benzer bir görüntü bulmaya çalışıyordu. Rahat uyku uyuyan yalnız bebeklerdi şatoda. Yumuşacık vücutlarından beslenen pirelere bile aldırdıkları yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kral Alobar ise hiç uyumuyordu. Şatonun kapısındaki nöbetçiler nasıl uyanık ve ayıksa, o da öyle uyanık ve ayıktı. Daha bile ayıktı aslında. Çünkü nöbetçiler, ufuk çizgisindeki ormana doğru bakarken akıllarından ballı sudan yapılmış içkileri, haşlanmış pancarları, esir kadınları geçiriyorlardı. Kral ise kınından çıkmış bir bıçak kadar ayıktı. Bir o kadar da kaygılıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanı başında, kürk battaniyeler arasında, köpeği Mik ile karısı Alma uyumakta, efendilerinin dertlerinden habersiz, geceyi geçirmekteydiler. Bırak uyusunlar, diye düşündü kral. Onun alnındaki kaygı kırışıklıklarını ne köpeğin yalaması giderebilirdi, ne de karısının yalaması. Oysa Alma’yı o gece özellikle dili için çağırmıştı. Pancar boyasıyla yeni boyanmış o dudaklar, efendisinin vücudunu sarmaladığında başka düşüncelerin gelip tedirginlik yaratmasını önlerdi çünkü. Ama uzun sürmezdi o durum. Efendisinin menisinin mantarımsı kokusu, Alma’yı hıçkırıklara boğar, kralı yaptığı seçimden ötürü pişmanlığa iterdi. Wren’i çağırmalıydı aslında. En sevdiği karısı oydu. Gerçi Wren’de, Alma’nın cinsel becerileri yoktu, ama kralın yüreğinin içini anlardı Wren. Ona içini açtığı zaman, sırlarının cariyeler odasında günlük dedikodu haline getirilmeyeceğinden emin olurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın şatosu taştan yapılmış basit bir şatoydu. Çevresi de ağaç gövdelerinden bir çitle çevriliydi. İçinde nice hazine saklıydı. Onlardan biri de ta Mısır’dan getirilmiş cilalı bir cam parçası olup, kralın yüzünü gösterirdi. Cariyeler bayılırdı bu sihirli cama. Kralın suratı sakal, bıyık ve her türlü kıllarla kaplı olduğundan pek az yeri gözükürdü. O da bu yüzden camı cariyelerin dairesinde bırakmaktan pek yakınmazdı. Kadınlar günün uzun saatlerini sihirli camdaki mucizeleri seyrederek geçirirlerdi. Bir keresinde Frol adlı çok genç bir cariye aynayı düşürmüş, bir köşesini kırmıştı. Konsey onun ceza olarak ormana atılmasına, orada kurtlara ve komşu ülkelerin savaşçılarına, terk edilmesine karar vermişti, ama Alobar duruma el koymuş, cezayı otuz kırbaca indirmişti. Daha sonra kızın yaraları iyileşmiş, krala ikiz çocuk doğurmuştu. Ama o günden beri kral her yeni ayla birlikte hareme özel bir ziyaret yapıyor, aynanın marifetlerini kaybetmemiş olduğunu gözüyle görmek istiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">O gün de bizim eylül diye bildiğimiz takvim yaprağının yeni ayı doğmuştu. Alobar yine rutin teftişini yapmış, yalnız aynaya her zamankinden biraz daha uzun süre, biraz daha dikkatli bakmıştı. Kusurlu cilalanmış yüzeyin gölgeleri ve sırları arasında bir şey ilişmişti gözüne. Baktı. Bakarken nabzı hızlandı. Ayna elinde, açık pencereye doğru yürüdü, orada kırık düşen güneş ışığı aynanın zeminini canlandırdı ama verdiği mesajı değiştirmedi. “Ne kadar çabuk!” diye fısıldadı kral. Aynayı biraz eğdi. Başka açıdan baktığında sonuç yine aynıydı. Belki de ayna beni aldatıyor, diye düşündü. Tılsımlı şeyler aldatmayı pek severler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çok sıcak bir gün olmasına rağmen kral pelerininin kapişonunu başına çekti, kan tutmuş gibi kızararak aynayı en yakındaki cariyenin eline tutuşturdu. O da Frol’dü. Öteki kadınların soluğu kesildi. Hemen koşup değerli malı sakar kızın elinden kurtarmaya çalıştılar. Alobar odadan çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kral refakat etmek isteyenlerden kendini zorlukla kurtardı, koca köpeği Mik’i şato kapısı dışındaki kırlarda gezdirmeye çıktı. Dolambaçlı yollardan ormana doğru ilerledi, önceden bildiği bir kaynağın başına geldi. Oraya varınca hemen diz çöktü, suya doğru eğildi, içecek kadar yaklaştı. Kıpırdanan sularda yansıyan hayal bir an netleşti, köpüklerin, baloncukların, yüzen dalların, renk ve ışık zerrelerinin arasında, aradığı şeyi bir kere daha gördü: Bir saç! Bembeyaz bir saç! Üzerinden kuğu uçmuş kar kadar beyaz bir saç! Sağ şakağından kıvrılarak uzuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kral Alobar’ın eli hiç düşünmeksizin oraya doğru uzandı, sanki bir düşman darbesini önlemeye çalıştı. Kılı kökünden kopardı, öldürdüğü bir yılanı inceler gibi incelemeye koyuldu. Az sonra omzunun üzerinden arkaya doğru baktı, Mik’ten başka tanık olmadığından emin oldu, kılı kaynağın suyuna attı, kıl döndü dolaştı, sonunda batıp görünmez oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alma uykusunda meniye bulanmış dişlerini gıcırdatıp duruyordu. Uzaktan duyulan her baykuş sesi Mik’in irkilmesine yol açıyordu. Alobar ikisinin arasında, gözleri apaçık yatıyor, geçmiş savaşların izlerini taşıyan elleri, rahatlamak için kürk battaniyeleri okşuyordu. Bu gece dinlenirken içimde utanç ve korku var, diye düşündü kral. Üzerime bu şaşkınlık örtülü olduktan sonra, battaniyeye ne ihtiyacım var? Alobar’ın krallığı küçük bir site devletti. Bir kabileydi daha doğrusu. Krallarını yaşlılığın ilk belirtisi ortaya çıkar çıkmaz öldürmek gibi bir gelenekleri vardı. Krallara ancak güçlerini ve canlılıklarını korudukları sürece yönetme hakkı tanınıyordu. Yarı ilahi tanrı-adam olarak görürlerdi kralı. Doğanın akışı ona bağlıydı. Onun yavaş yavaş zayıflamasından, sonunda ölmesinden, kabileye büyük afetler ve felaketler geleceğine inanırlardı. Bu felaketlerden kurtulmanın tek yolu, ilk çürüme belirtilerini gösterdiği anda kralı öldürmekti. O zaman ruhu zarar görmeden daha genç birine geçebilirdi. Kralın öldürülmesi gereğine işaret eden belirtilerden bir tanesi, karılarının cinsel arzularını doyurmakta başarısız olmasıydı. Bir İkincisi de yüzünde kırışıklıkların, saç veya sakalında beyaz kılların başlamasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar o zamana kadar bu gelenekte hiçbir haksızlık görmemişti. Kralın bunamasına, hastalanmasına kadar başta kalmasına izin verilirse, zayıflığı ülkeye yansırdı. Sığırların üremesi azalır, pancar tarlalarda çürür, erkekler savaşta başarısız olur, hastalıklar, saçmalıklar, kısırlıklar başlardı yönettiği halk arasında. Doğru değil miydi bunlar? Tüm zeki insanlar (tabii Romalılar buna dahil değildi) inanmıyorlar mıydı bunlara? Komşu ülkelerin bazılarında, bir dişin düşmesi bile kralın öldürülmesi için yeterli sebep sayılıyordu. Alobar’ın kentinde idam töreni çok onurlu, çok estetik bir törendi. Kralın gözde karısı, zehirli yumurtayı kralın ağzına verme sorumluluğunu üstlenmişti. Henüz bu kadar uygarlaşmamış bölgelerde, kralı çok daha kaba bir yolla, kafasına vura vura tasfiye etmekteydiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">O zamana kadar kralın öldürülme töreni, Alobar’a son derecede doğal, kaçınılmaz ve adil bir yöntem olarak gözükmüştü. Ama bu gece… bu gece, o hain kıla, kapkara şakağından ölümün beyaz bayrağı gibi uzayan o sıska kıla küfürler savuruyordu. Bir ölüm, bir cenaze davetiyesiydi o. Ah, zamansız çıkagelen kıl!</p>

  <p class="Standard" dir="ltr" style="margin-left:0;margin-right:0;text-indent:18.859844px">Limon gibi güney adalarından yukarının dağlıklarına kadar her kıyı köşeyi arasanız, Kral Alobar’a korkak diyecek bir tek dürüst kişi bulamazdınız. Savaşlarda defalarca hayatını tehlikeye atmış, kopardığı saldırı narası ün kazanmıştı. Neden olmasındı ki? Ölümün nesi vardı korkulacak? Ölüm bu dünyanın verdiği bir onur, öteki dünyanın sunduğu bir mirastı. Ondan kaçınmak, her iki dünyaya da ihanet etmek, her ikisini de kandırmak olurdu. Ak saçı çekip yolmakla halkına ihanet ettiğini, tanrılarını kandırdığını… kendini aldattığını hissetmekteydi. Kendini mi? Kendi! Ne demekti o? Alobar başını yastığa vurdu. Mik’in hafifçe homurdanmasına, Alma’nın iki kolunu havada savurmasına yol açtı. Hoş Alma uyku denizinden eli boş çıkmazdı ya.</p>

  <p class="Standard" dir="ltr" style="margin-left:0;margin-right:0;text-indent:18.859844px">Günün ilk ışığıyla birlikte, bir horoz sesi duyuldu. Daha horoz ü-ürü-üüüü’sünün “ürü” kısmına gelir gelmez Alobar Alma’yı sarsarak uyandırdı, ona derhal hareme dönmesini ve Wren’i yollamasını emretti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne sırıtıyorsun öyle?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim, iştahınızı yeniden kazandığınızı görmekten mutlu oldum yalnızca.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen neler ima etmeye çalışıyorsun, kadın?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hiçbir şey, efendim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne?” Kadını saçlarının sarı örgülerinden yakaladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kızmayın efendim. Yalnızca karılarınızdan bazıları aralarında fısıldaşıyor, son zamanlarda kendilerini ihmal ettiğinizden yakınıyorlardı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kral onu bıraktı. Yumruğu elinde olmadan beyaz kılı kopardığı şakağına doğru yükseldi. Bir yenisi çıkmaya yeltense, daha kıl kökünün içindeyken ezecek, yok edecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunu… konseye söylediler mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yo, hayır efendim! Henüz iş oraya kadar varmadı. Doğrusunu isterseniz bence kıskanıyorlar, çünkü erkeklik tohumlarınızı, hep o sakar kahpe Frol’e harcıyorsunuz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar bıyık altından güldü. Genç Frol yine hamileydi. Karnının büyüklüğüne bakılırsa yine ikiz doğuracaktı herhalde.</p>

  <p class="Standard" dir="ltr" style="margin-left:0;margin-right:0;text-indent:18.859844px">Avrupa’da o sıralar henüz öpüşmek icat edilmemişti. Bu yüzden Alobar kendi burnunu Alma’nınkine sürttü. “Taşaklarım öyle ağırlaştı ki, yataktan kalkamayacağım. Sen hemen koş, bana Wren’i yolla,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">O gider gitmez ayağa fırladı, kocaman meşe pervazlı pencereyi açtı. Mik ayaklarını yalarken kral, sabah yıldızının hızla azalan ışığına bakıp çabucak birkaç dua yetiştirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın yönettiği halk sarışın bir halktı. Kuzeyden geleli o kadar da uzun zaman olmamıştı. Bu yüzden, yaşlıların ateşin başında anlattığı masallarda hâlâ kar kızakları, kırmızı zehirli mantarlar falan vardı. Onlar sarışındı ama kralın kendisi, kaynağın sularında boğduğu tek kıl hariç, oldukça esmerdi. Alobar’dan önceki kral tarafından savaşta öldürülmüş, güneyli bir reisin kızı olan Wren daha bile esmerdi. “Kralın kilerindeki tek esmer et,” diye şakalaşırdı savaşçılar. Kralın onu hep tercih etmesinin bir nedeni de bu rengiydi. Ama aslında onu, en çok akıllı olduğu için severdi. O zamanlarda insanın karısından “akıllı” olmasını beklemesi, bir kraldan “sevgi” beklemek kadar saçma sapan bir şey olduğu halde…</p>

  <p class="Standard" dir="ltr" style="margin-left:0;margin-right:0;text-indent:18.859844px">Alma’nın yaptığı ön konuşma etkili olmuş olmalıydı. Wren kralın odasına girdiğinde soyunuktu, boyanmış yanakları al aldı. Bu nedenle, kocasını giyimli, yanında köpeğiyle yatağın ayakucundaki postun üzerinde oturur görünce pek şaşaladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben… çok özür dilerim efendim,” diye kekeledi. Damarlarındaki şarap onu kıpkırmızı yapmıştı. “Beni çağırdığınızı söylemişlerdi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çağırdım, sevgili Wren. Lütfen gel de yanıma otur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şey, elbette, tabii. Ama önce elbisemi alayım. Bitişik odada bırakmıştım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar onun güzelliğine gülümseyerek, gitmesini engellemek üzere harekete geçti. Bu heyecanlı halinde bile, karşısındaki yürüyen zeki çiçeğe, bu bal ve tuz karışımına hayranlık duyuyordu. Ama o beyaz kılın hayali, keyfini fena kaçırmaktaydı. Bu yüzden giyinmesine izin verdi. Bu arada köpeği okşadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wren bir önceki günün olaylarını dinledikten sonra, “Demek kopardın onu,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, öyle.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kopardın, ha?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama neden?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki bu cevabı bulmama yardım edersin diye düşünmüştüm.” Wren kokarca siyahı buklelerini iki yana salladı. Şaşırmış görünüyordu. “Hayır efendim, sanmıyorum. Kadere böylesine karşı koyan birini ne gördüm, ne de duydum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Herhalde ilki ben olamam,” dedi Alobar. “Eğer öyleysem, korkaklığıma ek olarak bir de deliyim demektir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Değilsin, Alobar’ım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O halde neyim?” Mik’in ayağa kalkışını, esneyip gerinerek odanın köşesine, işemeye gidişini seyretti. “Söyle bana, Wren, ölümden sonra seni bekleyen şey nedir?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Beni bekleyen mi? Ben, yani Wren’i mi? Pinduslu Wrenna olarak dünyaya gelen, şimdi Alobar’ın karısı Wren olan bu insan için ölümün neler hazırladığını hiçbir zaman düşünmedim. Ölüm kişisel bir konu değil galiba. Kabilenin sorunu o. Göklerin ve yeryüzünün korkunç tehlikelerine karşı ırkımızın devamım sağlamaktan kabile sorumludur. Kabile de bir tek üyesinin ölümüyle bile zayıfladığına göre, demek ki her ölüm kabile için bir ıstıraptır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kral başını salladı. Başının çevresinde hiçbir ak saç sallanmadı. Ama bu sabah aynaya bakmadığı için kendisi bundan pek emin olamıyordu. “Bu da halkımızın neden bu kadar süslü püslü, bu kadar hayat dolu cenaze törenleri yaptığını anlatmaya yetiyor. Ölümsüzleri sevindirip ölümün bizden çaldığı kuvveti ve birliği tekrar iade etmelerini sağlamaya çalışıyoruz. Ama… bak, bu aklıma dün gece, yatağıma yattığım zaman geldi… Kabile, gerçi o ölümün kendi savunmasında açtığı gediği onarmayı başarıyor, ama ölene ne oluyor? Bazı bölgelerde onun ilkbahar geldiğinde tekrar topraktan bitivereceğine inanıyorlar, ama ben hiç öyle bir olay görmedim. Geçmişteki inancıma göre, kendimi öteki dünyada güçlü olacakların eline teslim etmem gerekiyordu. Yani ya tanrıların, ya da şeytanların. Ama şimdi kendi yıldızım hızla solduğuna göre, başka dünyaların savaş oyunlarında piyon olmak istemiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu tanrılara karşı gelmek mi, efendim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sanmıyorum. Beni yaratanlar ister tanrı, ister şeytan olsun, planlarına karşı koymakta kullanacağım bu aklı da yarattılar. Herhalde kendi yaptıkları kalbin içinde bir karşı koyma gücü bulunduğunu bilecek kadar akılları vardı.” Alobar umut dolu bakışlarını ona çevirdi. “Sen de öyle düşünmüyor musun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wren yumuşacık elini Mik’in kürküne yasladı. O dokununca koca hayvan neredeyse keyifle hırıldadı. “Ne öyle düşünüyorum, ne de tersini düşünüyorum. Ben bu sabah buraya rahmim tohumlansın diye geldim, oysa siz zihnime garip fikirler ektiniz.” Parmaklarını sevgiyle yalasın diye Mik’e uzattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, “Belki de falcıdan öğüt istesem daha iyi olur,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo, hayır Alobar. Lütfen yapmayın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle mi? Neden?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Anlatması kolay değil, efendim… ama bir deneyeyim. Atalarınızın kralları, hep şenlik ateşi çevresinde kutlanır, alkışlanırdı. Ama marifet ve güçlerinden ötürü kutlanırdı. Bilgelik ve gerçek bilgi sihirbaz falcıya özgüydü. Siz bu durumu değiştirdiniz. Noog da bundan hoşlanmıyor. Bu söyleyeceklerim için beni affedin, ama doğrudur. Bu şatonun duvarları içinde sizden daha güçlü kuvvetli adamlar da vardır Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mızrağını daha ustaca kullananlar da vardır. Daha hızlı koşan, daha uzağa taş atabilen, düşmana karşı tıpkı sizin gibi titremeden karşı koyan, bir harem dolusu kadını bir çırpıda doyuran erkekler de vardır. Ama siz… nasıl ettiniz bilemiyorum, ama kendinize bir de beyin edinmişsiniz. İnsanların içyüzünü görme yeteneğinizi defalarca gösterdiniz, onların yıldızlara yönelttiği sessiz duaları okumayı başardınız. Geçmişte, bu halk üzerinde pek çok kral hüküm sürmüştür. Ama siz onları yönettiniz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yönetmek mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yunanca kökenli bir kavram…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yunanca mı?” Alobar gözlerini yumdu, çok uzaklarda, güneydoğudaki Yunan siteleriyle ilgili duyduklarını hatırlamaya çalıştı. Dünyanın kenarına yakın bir yerlerdeydi o siteler. Söylentilere göre şahane yerlerdi. Zengin, bilgili, sanatlarından gurur duyan yerlerdi. Uzun süre önce, Alobar’ın ataları gibi kuzeyli kabileler de onlara saldırmış, topraklarını yağmalamışlardı. Hakça yönetmenin yararı neydi?… İkide bir kaba saba insanlar geliyor, sizi kesip biçiyorsa?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yunanca bir kavram, anlamı da insanlar üzerinde yönlendirici bir etki yaratmak. Siz onu yaptınız. Geçmiş kralların kahramanlıkları bu krallığı hep çalkantıda tuttu. Siz ise bu krallığı sakinleştirdiniz. Noog bunun için karşı size. Mantıklı liderliğinizin sonucu olarak, sihirbaz falcıya daha az ihtiyaç var çünkü. Daha az hayranlık topluyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hiç şaşırmadım. Uyanık olduğu saatlerin tümünü elindeki değnekle tavuk kemiklerini dürterek geçiren bir adama duyulacak hayranlığın da bir sınırı olmalı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kehanetin de kendine göre bir değeri vardır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle. Belki zamana kıstırılmış kralları tasfiye etmenin de bir haklı yönü var. Ama yine de bu sabah içimde isyan bayraklarını açtım. Sihirbaz konusunda beni uyarman makbule geçti. Eğer şimdi sana anlatacaklarımı ona anlatsaydım, dolunay geldiğinde acı yumurtayı yiyor olacaktım. Nice kralın o yumurtayı ısırdığını, sarmaşık yaprağı gibi yemyeşil kesildiğini, kafası yeni kesilmiş keklik gibi yere serildiğini seyretmişimdir. Millet de gelir, kedi köpek kavgasıymış gibi seyreder. Belki yıldızların gözünde insanın hayvandan bir üstünlüğü olmayabilir… kralların da sıradan insanlara bir üstünlüğü söz konusu değildir. Ama… özür dilerim, belki o kır saç beni sarhoş ettiği için düşünemiyorum, ama benim içimde… daha fazla bir şey olma arzusu var. Sesiyle ölümün çıngırağını bastırabilen bir şey olmak istiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wren sürme çekilmiş kirpiklerini kırpıştırıp onun bu garip davranışına şaşarken, Alobar ayağa kalktı, üzerindeki giysiyi çıkardı, esir pazarında satılık malmış gibi onun önünde ağır ağır dönmeye koyuldu. Ara sıra bir bıçak yarasının fosforlu gibi parlayan izi dışında, vücudu düzgün ve teni yanıktı. Kasları yapılı, esnek, hızlıydı. Nice savaşçı gibi fazla iri ya da aşırı kıllı değildi. Kestane rengi saçları kulaklarının bir parmak altından kesilmişti. Sakalı gür ve karmaşıktı. Wren’in güneyli burnundan (belki de tropik diyarlarda koku almanın farklı bir yanı vardı) daha az belirgin olan burun kemerinde kurdele gibi bir yara izi göze çarpmaktaydı. Gözleri buzlu bir mağaradaki meşaleler kadar parlaktı. Öyle maviydi ki, bazen gökyüzüne doğru akıyormuş gibi görünürdü. Alobar’ın ağzı, yani bıyıklarının arasından görülebilen kısmı, çevresindeki erkeklerin etli dudaklarından daha inceydi. Aynı zamanda daha az kabaydı. Wren’e kendi ölmüş babasının ağzını hatırlatıyordu. En çok sevdiği yeri de ağzıydı. Birlikte olduklarında birçok kez, öpüşmeyi keşfetmenin eşiğine gelmişti Wren.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar gösterisini tamamlayınca avuçlarını iki kalçasına dayadı, bir yandan meydan okurken bir yandan titreyen bir sesle konuştu. “Karşında gördüğün bu adam toplumun, ırkın, türün bir parçasıdır ama aynı zamanda da onlardan farklıdır. Bu düşünce seni çok şaşırtıyor, görüyorum. Ama Wren, kendi gözümdeki tüm değerimin pasif biçimde yok edilmesine razı olamam. Hayatta yaptıklarım azımsanacak şeyler değil. Ateş başı sohbetlerinde hatıra gelmeyecek, üzerinde konuşulmayacak şeyler değil. Ama bu benim özlemlerimi doyurmaya yetmiyor. Hayatım yalnızca toplumsal bir olgu değil, aynı zamanda bireysel bir serüven.” Uyluklarına birer tokat attı. “Bu çok iyi tanıdığım vücudun soğumasını düşünmek bana çok zor geliyor. Bu bacaklar, bu beden, çarpan bu yürek beni zorluyor, tüm şartlandırılmama rağmen, ortak kadere teslim olmamaya doğru itiyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wren’in ağzı sürüngen kabuğu gibi hafifçe açıldı. “Gurur mu?” diye sordu. Çok şaşırmış da olsa bir eş olarak, sesinin suçlamadan çok soru sorar gibi çıkmasına özen göstermişti. “Kibir mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kibir, ha? Emin değilim. Kibirden farklı gibi geliyor. Yalnızca kibirimdense, şeytanlar, zebaniler kovalasın hayaletimi. Kendimi savunmak için bir tek şey söyleyebilirim: Halkım için savaştım, yine de savaşırım, yeter ki düşmanın kim olduğunu söylesinler. Ama tacı sırf benim saçım beyaz, ötekininki sarı diye başımdan alıp bir başkasının başına koymalarına razı değilim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wren uzun süre hiç sesini çıkarmadan oturdu. Bir hançerin ucundaki kan damlası gibi havada asılı kalmıştı. Sonunda konuştu. “Görüşlerime değer veriyor gibisiniz efendim. O halde şunu söyleyeyim: Size zehri uzatmak benim için çok acı olur. Vücudunuzu hareketsiz ve soğuk görmek, içimi sızlatır. Kabilemiz için daha iyi olacak olsa bile. Sözleriniz beni son derece şaşırtıyor. Ama size, kimseye güvenmediğim kadar güvenirim… bir tek babam hariç. Eğer niyetiniz hileyle kurtulup yaşamaya devam etmekse, o zaman ben de o hileyi desteklerim. Kesinlikle kimseye ağzımı açmam.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pek büyük bir aldatmaca sayılmaz. Annemle babam yalan söylemedilerse, bu dünyada otuz yedi bayram kutlamışım. O hain saç ne derse desin, hâlâ genç ve güçlüyüm.” Uyluklarına birer tokat daha attı, sonra birdenbire içindeki alev söner gibi oldu. “Ah, Wren, sen de bu sırrı uzun süre saklayamazsın. Ben saçların davranışlarını epey inceledim. Üzerinden birkaç sabah geçmeden, onun kadar solgun renkli bir yenisi gelecektir. Sonra bir tane daha, bir tane daha. Yeme üşüşen kumrular gibi. Her sabah yüzüme aynada bakmak zorunda kalacağım. Ama aynayı cariyelerden alırsam kuşku doğar. Sen çok sadıksın, ama ne çare ki…” Postun üzerine, onun yanına oturdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben sizin aynanız olurum,” dedi Wren.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar anladı, onu minnetle kucakladı, sonunda keyfinin tekrar yerine gelmeye başladığını hissetti. Küçük bir gülümseme, solmuş yüzüne renk getirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Seni yatırıp, şişe geçirilmiş kuzu gibi ikiye bölmek istiyorum. Ne dersin buna?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne diyeceğimi çok iyi biliyorsunuz. Dişi panter, azdığı zamanlar erkeği kendisiyle çiftleşirken hangi yarı çılgın kelimeleri söylerse ben de onları söylerim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar kentin gürültüsü girmesin diye pencereyi kapattı, sonra vazgeçti, daha iyi olacağına karar verip tekrar açtı. Eğer halk o odadan çıkan dişi panter çığlıklarını duyarsa, kendisi için çok daha yararlı olurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Günler daha kısaldı. Şato sabah sisleri arasına saklandı. Kilerlere ve mahzenlere, cin yüreklerine benzer pancarlar istif edildi. Ördekler güney bataklıklarına doğru gidiş biletlerini almak için kuyruklara girdiler. Mayalı baldan yapılmış içkiler fıçılandı, bıçaklar, deriler yağlandı, kurtlar geceleri ulurken ağızlarından duman çıkarır oldular, belki de sisin kaynağı bu dumanlardı. Her tarafta yapraklar çıtırdıyor, bakireler dans ediyor, balarıları sofra artıklarının üzerinde son turlarını atıyor, mihraplar yakılan kurbanların aleviyle ışıldıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kral Alobar da bir mevsim değişikliği geçirmekteydi. Wren sözünde durmuş, onun aynası olmuştu. Yaklaşık haftada bir, gölgelikler arasında egemenlik bayrağı açmaya kalkan beyaz bir ukalanın varlığını keşfediyor, onu derhal sınır dışı ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Giderek daha düşünceli bir insan olmaya başlayan Alobar, kafasından geçenleri Wren’le paylaşmaktaydı. Bir gün batıya bakan kulede ikisi birlikte sıska sığırların kesilişini kansız bir mesafeden seyrederlerken, Alobar, “Sanırım ben bir şey arıyorum,” diye itirafta bulundu. “Aradığım şey ne servet, ne yeni topraklar, ne yeni kadınlar, ne de yeni onur kaynakları. Hatta uzun bir ömür bile değil. Benim aradığım şey asla var olmadı. Ne karada, ne de denizde.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Onun aradığı şey, benzersiz bir tecrübenin sonunda benzersiz bir varlık olmaktı. Wren ne kadar uğraşırsa uğraşsın, bunu bir türlü anlayamıyordu. Nasıl bir bireyin, sırf kendi hatırı için ölümden kaçmaya çalışması ona yabancı bir kavramsa (ki o ortamda herkes öyle düşünürdü), bir tek insanın hayatının benzersizliği de saçmalık derecesinde yabancı bir kavramdı. Kocasının tanrıyı inkâr eden saçmalığındansa, sığır kesiminin yarattığı kargaşayı tercih eden Wren, söyleneni duymamış gibi yaptı, kasaplara birkaç cesaret sözü haykırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yine de Wren, Alobar’a görevinin üzerinde hizmetler veriyordu. Kral son zamanlarda ne kadar cevval olduğunu göstermek amacıyla, şeftali fıçısına salıverilmiş bir farenin iştahıyla haremine saldırmış bulunuyordu. Her gece peşpeşe âlemler yaşamaktaydı. Frol’ün şiş karnı üzerine yavaşça tırmanıyor, Junn’la Helga’nın kalça tutulmasından yakınmalarına yol açıyor, Ruba ile Mag’in gözlerinde yıldızlar uçuşturuyordu. Alma’ya da onun sevdiği ilaçtan bir doz vermeden etmiyordu. Her gece kadınlardan biriyle ya da ikisiyle işi bitince, onların burunlarını okşuyor, saçlarının sarı örgülerini çekiştiriyor, sonra onları geri yollayıp Wren’i çağırmalarını söylüyordu. Alobar, Wren’in yanına soluk soluğa uzandığı zaman durmadan saçma sapan sözler söylüyordu. Örneğin, “Karılarım nefis şeyler, ama ne diye bu kadar karı biriktirdim ben acaba kendime?” gibi yorumlarda bulunuyordu. Bu arada Wren de her zamanki dişi aslanları taklit eden çığlıklarını atmaktaydı. Sabah olduğunda, Alobar savaş zamanının ne kadar daha rahat ve sakin olduğunu rüyalarında görürken, Wren aynı çığlıkları tekrar atıyordu. Zamanla bu sahtekârlık ikisini de utandırmaya başladı, artık birbirlerinin yüzüne bakamaz oldular. Sahtekârlığın sona ermesi aslında bir rahatlama getirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Sihirbaz falcı Noog, kralın yaptıklarını büyük bir dikkatle izlemekteydi. Yıllardır izliyordu zaten. Alobar’ın yavaş yavaş azalan cinsel hevesinin takvimini tutmuştu. Bu nedenle, birdenbire coşmasının altında yatan umutsuzluk ve telaş belirtilerini de gözden kaçırmadı. Birkaç tavuğun bağırsaklarında gördüğü fal işaretleri de kuşkularını doğrulayınca durumu kendi gözüyle görmeye karar verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir sabah Noog, nöbetçilerden birine bir cam boncuğu rüşvet olarak verip, kral odasının penceresine tırmanmaya koyuldu… ama o gün de rastlantı sonucu olacak, Alobar’la Wren gerçekten sevişiyorlardı. Şafak sökerken, Wren’in sahte gösterileri heyecanlandırmış, heveslendirmişti kralı. Ne de olsa, diğer karılarından çok seviyordu Wren’i. Elini uzatmış onun karnına alışılmadık bir şefkatle dokunmuştu. Az sonra Wren’in iniltileri gerçeğe dönüştü. Noog tam hayal kırıklığı içinde geri döneceği sırada, omzundaki saksağan birden uçup kralın odasına daldı. Çiftleşmekte olan çiftin henüz göremediği uzun, kıvırcık, buz kadar beyaz bir sakal telini kralın yanağından kopardığı gibi götürüp sihirbaz falcının ellerine teslim etti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bütün gün süren şarkıların, hayvan postlarına sarılmış boyalı vücutların danslarıyla gerçekleştirilen geçit törenlerinin sonunda, idam gün batarken gerçekleştirildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar son defa olarak tunç tahtında, altın tacını giymiş oturuyor, bu dünyadan ayrılma anını bekliyordu. Kucağında kutsal kaplumbağa kabuğunu tutmaktaydı. Kabuk ve taç, krallığın hâzinesinde Mısır’dan gelen aynayla rekabet edecek kadar yüksek değere sahipti. Güneşin gözü, batıdaki tepelerin ardında son kere kırpıldığı anda, Wren çam dallarından yapılmış küçük kulübeden çıktı. Kulübe zaten bu olay için özel olarak kurulmuştu. Wren’in elinde, kürkten bir yastık üzerinde, dumanı tüten bir yumurta vardı. Wren sanki günlerdir provasını yapmış gibi, hiç şaşırmadan kutsal ateşin çevresinde dans adımlarıyla üç tur attı, sonra tahta yöneldi. Sözüm ona o yumurta, zehirli yılan yumurtasıydı. Alobar aslında, sihirbazın sevgili saksağanının yumurtladığı yumurtalardan biri olduğu kanısındaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne olursa olsun, Wren onu Alobar’ın ağzına doğru uzattı; şarkıcılar şarkıyı keser, dansçılar oldukları yerde donarken, kral yumurtayı yuttu. Az sonra kıvranmaya başladı. Yüzü çam dallarının rengine dönmüştü. Tahtından yere devrildi, yeşil dili ağzından sarktı, bir süre çamurların arasında debelendi. Noog yaklaştı, kralın başından düşen tacı eline aldı, Alobar’ın yerine tahta oturmuş olan genç kahramanın başına koydu. Alobar iki çizmesiyle aynı anda birer tekme savurdu, ondan sonra da hareketsiz kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yeni kral, tahta bulaşmış yeşil köpükleri sildi, mızrağını havaya kaldırdı, gülümsedi. Kent halkı alkışlamaya başladı, ama alkışlar kısa süre sonra kesildi. Mik birden yerinden fırladı, tunç tahta atıldı. Eğer onu vaktinde tutmasalar, tahttaki adamın bir bacağını ısırıp koparacaktı. Köpek uzaklaştırıldığı anda, yeni bir homurtu duyuldu. Bu seferki Frol’den geliyordu. On dört yaşındaki cariyeden. Genç kadın giydiği hamile elbisesinin koynundan sihirli aynayı çektiği gibi ateşin kütüklerine fırlatmış, tuzla buz etmiş, tüm halkı korku ve dehşet içinde bırakmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Gömülme yeri surların dışındaydı. İnek pisliğiyle, iri taşlarla dolu bir tarladaydı. Taşlar geometrik bir biçimde yerleştirilmişti. Bu biçimin tanrılar indinde bir anlam taşıdığına inanılıyordu. İnek pislikleri herhalde rastgele yerlere düşmüş olmalıydı, ama o zamanlarda da rastlantı ile amaçlı olan arasındaki farkı saptamak, tıpkı bugünkü gibi, son derece zordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Savaşçılar Alobar’ın vücudunu gömülme yerinin ortasındaki tepenin doruğuna taşıdılar. Oraya küçük bir çukur kazılmıştı. Vücut çukura yatırıldıktan sonra konsey üyeleri üzerini toprakla örttü. Üstüne mayalı baldan yapılmış içkiden serptiler. Oradaki taşların yarı yaşında, eski bir ilahi söylediler. Onun da sözleri, tıpkı taşlar gibi, anlamlı biçimlerde dizilmişti. Belki bir zamanlar sivri dişli kaplanların kulak misafiri olduğu kelimelerdi bunlar. Gözyaşı dökülmedi. Yalnız cenaze şatodan ayrılırken, şatonun bahçesinde Frol’ün döktüğü gözyaşları hariç. Ölüm bir ağlama konusu değildi. Tepenin doruğundaki o çukur, hamile bir kadının göbek deliğini simgeliyordu. Alobar çıktığı yere geri dönmüştü. Doğmak ve ölmek kolaydı. Zor olan hayatın kendisiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçi Alobar başladığı yere dönmüştü, ama orada uzun süre kalmadı. Cenaze alayı bir yılanın kıvrılmasını taklit ederek kent surlarının kapısından tekrar girip görünmez olduğu anda, dik bir taşın arkasından fırlayan Wren, toprağı deli gibi kazıp onu çıkarmaya uğraştı. Zaten üzerine atılan toprak elli-altmış santimden derin değildi. Kısa zamanda kralın üzeri açıldı. Wren’in koynunda bir şişe mayalı baldan yapılmış içki saklıydı. Onunla, kralın ağzındaki, burun deliklerindeki toprakları temizledi, geri kalanını da ağzına akıtıp zorla yutturdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu kuvvetli bir içecek olduğundan, Wren’in yumurtaya koyduğu itüzümü ve güzelavratotu karışımının etkilerine karşı panzehir yerine geçti. Güzelavratotu az miktarda alındığı zaman kalp vuruşlarını yavaşlattığı için Alobar’ın ölü taklidi yapmasına katkısı olmuştu. Wren aynı zamanda yumurtanın içine, durgun bir gölcüğün üzerinden topladığı yosunları koymuştu. Kralın derisine o yeşil tonu veren de bu yosunlar olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın yediği yumurtada öldürücü bir zehir yoktu. Noog’un durumu fark etmesiyle idam töreni arasında geçen bir hafta içinde yaptıkları plana göre Wren kulübede beklerken sihirbazın hazırladığı ölüm yumurtasını koynuna saklamış, onun yerine, içine yosun ve düşük dozda (öldürmeyecek kadar) güzelavratotu konmuş olan ikinci yumurtayı yerleştirmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar iyice sersemlemiş durumdaydı. Fakat Wren alıp verdiği soluğun ruhunun yelkenlerini şişirecek kadar güçlendiğinden emin olunca onu bıraktı. “Yokluğum fark edilmeden önce dönmem gerek,” dedi. “Kendimi yeni kocama hazırlamam gerek.” Bu sözü son derece gerçekçi bir sesle söylemişti, ama gitmeden Alobar’ın burnunu dokunaklı bir edayla okşadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar gerçi sersemlemiş durumdaydı, ama yine de kendini yeterince toplayıp mezar tümseğinin aşağı kısmına doğru yuvarlanmayı başardı. Ay doğmuş, yükseliyor, oraları aydınlatıyordu. Yuvarlanınca gölgeye gelmişti; üstelik neredeyse taze yapılmış bir inek pisliğinin de ortasına iniş yapmıştı. Ama ağzından küfür falan çıkmadı. Belki deli olabilirim, dedi kendi kendine. <span style="font-style:italic">Ama bu dünyanın bokunu öteki dünyanın kevserlerine bin kere tercih ederim.</span></p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Doğu tarafı sabah yıldızını memnun edebildiğine göre, Alobar’ı da ederdi herhalde. Batıya doğru gitmeyecekti. Gitmemeliydi. Çünkü kendi halkının durmadan çatıştığı Romalılar, batı tarafını hep kontrolleri altına almışlardı. Romalılar uzun süreden beri, başkalarından ödünç aldıkları, yabancı bir tanrının etkisindeydiler. Bu da özellikle korkunç bir haberdi. Modern Romalılar, bir tek tanrı vardır diye tutturuyorlardı. Bu düşünce Alobar’a gülünç denecek kadar basit gelmekteydi. Daha beteri, bu Sami tanrısı anlaşılan pek de kıskançtı (oysa başka hiç tanrı olmadığına göre, neyi kıskanıyordu ki?), intikamcıydı, son derecede de huysuzdu. Bu huysuza hizmet etmiyorsanız, Romalılar kalkıp evinizi yakıyordu. Ona hizmet edenlere Hıristiyan deniyor, onlara başkalarının evlerini yakma hakkı tanınıyordu. Ama Hıristiyanların yapamayacağı zevkli şeylerin listesi de pek uzundu. Bunlar arasında birden fazla kan almak da bulunuyordu. Alobar içinden, “Düşününce o kadar kötü fikir değilmiş gibi geliyor doğrusu,” diye geçirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öff, şu Hıristiyanlar da pek karışıyorlardı herkesin işine. Oysa ölümden, görevden daha başka da tanrı bilir nelerden kaçmakta olan bir adam, işine burnunu sokanlardan hoşlanmazdı. Zaten kendi tanıdığı tanrılardan birkaçına hakaret etmiş olması ihtimali pek fazlaydı. Bir de öfkeli, saldırgan yabancıyı devreye sokmaya ne gerek vardı? Hıristiyanlar batıya olduğu gibi güneye de yayılmış durumdaydılar. Kuzeyde yüzünü kırlara gömmüş çakıllardan başka bir şey yoktu. Alobar’da ne kürk vardı ne de mızrak. Karar verilmişti. Ekim mehtabını daha yeni salıvermiş doğuya gidecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Son mide bulantısı da geçince, toprağın, ilacın tüm etkileri kaybolup kanı damarlarında güzel bir ezgiyle, pırıl pırıl dolaşmaya koyulunca ayağa kalktı, gerindi, cenaze giysilerini toparladı, sırtına aldı, hızlı adımlarla doğuya doğru yola koyuldu… doğuya ve binbir bilinmeyene doğru.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yürürken uzaktan kentin sarhoş seslerini duyabiliyordu. Kendi halkı, aynı anda, hem kırık aynaya matem tutuyor, hem de zayıflıktan ve çürümekten kurtuluşlarını kutluyordu. Alobar rüzgâra doğru döndü. Gece birden çok sessizleşti. Duraklayıp arkasına baktı. Meşalelerden ve kamp ateşlerinden yükselen kırmızı alevler kenti minyatür bir günbatımı gibi gösteriyordu. Bırak batsın, diye düşündü. Doğuda bir yenisi doğar. Ama yine de yüreğinde sancılar vardı. Belki o demin yok olan seslerin arasına Wren’in çığlıkları da karışmıştı. Herhalde şu anda Wren, yeni kralla hermin kürkler altında yatıyordu. Mik de o yatağın ayakucunda horluyor muydu yoksa? Alobar’ın tüm karıları yeni krala aitti artık… O isterse tabii. Ama Mik ebediyen Alobar’ındı. Alobar önceden özellikle onun yaşamasını istememiş olsa, onunla birlikte gömerlerdi köpeğini. “Seni almayı vaat edebilir, sana yemin edebilirdim, Mik,” diye fısıldadı eski kral. “Ama seni ne kadar özlüyor olursam olayım geri dönmeyeceğim. Krallığımdan hiç kimseyi tekrar görecek değilim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanıldığı çok çabuk anlaşılacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini karanlık bir ormanın eşiğinde buldu. Silahsız olduğu için ormana girmeye cesaret edemedi. Oradaki hayvanlar etini sucuk yapar, kanından kışlık içkiler mayalarlardı sonra. O halde yapılacak tek şey ilk ağaçların hemen gerisinde bir yere yatmak ve gün ışıyana kadar uyumaktı. Sabahın ilk ışığıyla birlikte yola çıkar, ortalık kararmadan bu ormanı aşıp geçerdi. Ama çok susamıştı. Yuttuğu içkinin, toprağın ve ilginç yumurtanın ağzında bıraktığı tadı çalkalaması şarttı. Önce kaynağa kadar gidip su içmeye karar verdi. Sonra kurtların pek meraklı olmayacakları bir köşede dinlenebilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaynak mehtabın ışığında parlıyordu. O kadar ki, Alobar içeceği sırada suda kendi hayalini görebildi. “Ben ve gölgem,” dedi duygulu bir sesle. Sanki o çağdan bin yıl sonra moda olacak bir şarkıyı öngörmüştü. “Ben ve…” Neydi o? Gölgesinin yanına bir ikinci gölge, bir misafir gölge gelmişti. Birincisinden biraz daha küçüktü, ama o da insandı. Eğer gölgesi artık yalnız değilse, kendisi de bir dosttan hoşlanacak anlamına gelir miydi acaba? Hele gölgesinin gölge arkadaşı elinde bir mızrak tutuyorsa Alobar, o mızrağın ucunun kendine dönük olduğunu mu varsaymalıydı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar hâlâ dizlerinin üzerinde, olduğu yerde döndü, bacakları bulabileceğini hesapladığı yere doğru yıldırım hızıyla atıldı. Evet, bacakları buldu ve sarıldı! Hırsla çekti. O vücudun dengesini bozabileceğini, bıçak sırtına inmeden onu yere devirebileceğini umuyordu. Mızrağın ucunun önce yanağını, sonra omzunu çizdiğini hissetti, sonra mızrağı elinde tutan kişi Alobar’ın üzerine yıkıldı. Alobar artık gölgelerin ne yapmakta olduğunu bilmiyordu, ama saldırganın kendi kafasının üzerine oturduğunu hissetti. Yüzünü saldırganın apış arasından kaçırmaya uğraşırken içini korku karışık bir tiksinti doldurdu. Boğuşma esnasında vücudunun bir yerinden, muhtemelen burnundan, beynine bir mesaj ulaştı. Mesaj tek bir kelimeden oluşuyordu: Kadın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar kendini öyle bir hızla çekti ki, sırtüstü kaynağa yuvarlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Suyun yüzüne çıktığı zaman, başını iki yana sallayıp ağzına dolan suları tükürdü, üfürüp çevredeki ölü yaprakları uzaklaştırdı, kış uykusuna yatmış bir düzine kadar kurbağayı tedirgin etti, yine mızrağın ucuna bakmakta olduğunu anladı. Ama bu sefer artık saldırganın yüzünü de görebiliyordu. Kadın olması artık onu şaşırtmıyordu. Ama kadının Frol olması çok şaşırtmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın şaşkınlığı, Frol’ünkinin yanında hiç kalırdı. Öldürmeye çalıştığı insanın daha yeni idam edilmiş efendisi ve kocası olduğunu görünce, genç zihni bu durumu bir türlü toparlayamadı, hemen düşüp bayılıverdi. Alobar onu ayıltmak için kendi giysilerini suya batırıp sıkarak yüzünü gözünü sildi, bir saat kadar kesik kesik sohbet edip olup biteni birbirlerine anlattılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Frol değerli aynayı kırdıktan sonra, kabilenin elinde parçalanarak can vermesini, ancak yeni kralın müdahalesi önleyebilmişti. Görünüşe göre yeni kral, Alobar’ın izinde yürümek niyetindeydi. Yalnız saltanat sürmeyecek, gerçekten yönetecekti (Alobar burada Wren’in etkisini hemen sezdi). Bu yüzden yeni kral merhametten yanaydı. Alobar da olsa böyle yapar diye tahmin ediyordu. Bu nedenle Frol’ün cezasını, kentten sürülme şeklinde azaltmıştı. Frol bir küfür yağmuru arasında kentten kovulurken, kral ona kendi mızrağını vermişti. Bununla en azından ormandaki ayıların akşam yemeğini biraz daha geciktirebilirdi. (Alobar’ın gözünün önüne, yeni tacın altındaki kulaklara Wren’in talimat fısıldayışı geliyordu.)</p>

  <p class="Standard" dir="ltr" style="margin-left:0;margin-right:0;text-indent:18.859844px">Frol bundan sonra beş dakika kadar daha konuşup ormana nasıl geldiğini anlattı. Geriye kalan bir saat boyunca Alobar kendisinin hortlak olmadığını anlatmaya uğraştı. Frol bir türlü inanmak bilmiyordu. Sonunda Alobar kalkıp onun önünde havada yay çizdirerek işeyince inandı kocasının hâlâ yaşıyor olduğuna. Alobar, “Hortlakların işemediğini herkes bilir,” diye bağırıyordu. Frol gerçi bunu daha önceden bilmiyordu, ama yine de bu söz ona inkâr edilemeyecek kadar mantıklı göründü.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Haritasız ve rehbersiz yolculuk yapan gezginler için her beklenmedik plan değişimi bir sevinç dalgası getirir. Bu sevinç parayla satın alınabilecek bir orospu olmadığı gibi, kur yaparak elde edilebilecek komşu kızına da benzemez. O, vahşi, deniz gözlü bir su perisi, serüvenin sevgili kızı ve tehlikenin kız kardeşidir. Evet, o illa ki kadınsı bir duygudur. Erkekler, onun, o ender, kısa ömürlü kucaklamasını yaşamak, mutluluğun incecik zarına yaptığı geçici basıncı hissetmek uğruna evlerini terk eder. Alobar da şu anda onun kollarındaydı işte. Frol’ün taşımak zorunda olduğu ağır yük, yönünü değiştirmişti. Frol gelecek dolunayda doğum yapacaktı. Bu yüzden, her şeye rağmen yine de batıya gidiyorlardı: Frol bildikleri, tanıdıkları bir dünyada doğum yapsın, dünyanın bir ucunda kendi kaderiyle yüzleşmek zorunda kalmasın diye. İlk bakışta bu seçenek pek o kadar serüven vaat etmiyordu, ama nedense Hıristiyan dünyasında bir aile yaşatma işi, Alobar’a herhangi bir insan veya canavarla kapışmaktan daha zorluymuş gibi geliyordu. Kararını bu kadar hızlı vermiş olmak keyfini biraz artırmıştı. Artık sabah yıldızının cazibesine sırtı dönüktü, rüzgâr sakalını boğazına yapıştırmıştı, nemli giysiler vücudunu ayaz gibi sarıyordu, ama yine de ıslık çala çala gitmekteydi. Yıllık kap kacak maratonunun başını çeken bir çaydanlık gibiydi Alobar. Üç gün sonra, hâlâ ıslık çala çala, sendeleyen Frol’ü çeke çeke, Aelfric köyüne gelmişti. Birden ıslık sesi kesildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aelfric bir mezbelelik yığınıydı. Çirkin, ufacık bir köydü. Çamur ve samandan yapılmış evlerde köylüler oturuyor, Lord Aelfric’in topraklarını ekip biçiyorlardı. Lordun pek etkileyici bir görünüme sahip malikânesi, tepede, tüm görünüme egemen bir biçimde göze çarpmaktaydı. Çeyrek mil kadar uzakta olduğu halde, etkileyiciydi. Alobar’ın mavi gözleri kaba saba köylü evlerini, köylüleri inceledi. Hepsi çalışmaktan iki büklüm olmuşlardı. Sonra malikânenin granit kulelerini, çevredeki tarlaları, ormanları da inceledi. Ayak parmakları çizmesinin içinde sinirli sinirli kıvrıldı. Tam parmakları tekrar düzleşip kentin kenarından geçerek yoluna devam edeceği sırada gözleri Frol’ün göbeğine ilişti. Parmaklarına sakin olmalarını emretti, Frol’ün elinden tuttu. “Burada kendimize çamurdan bir ev yapacağız,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Köylüler onları sıcak karşıladı. Kuşkulanmasına kuşkulandılar elbet. Ama daha yeni vaftiz olmuş, yeni Hıristiyan olmuş oldukları için, yürekleri sevapla, iyilikle doluydu. Alobar’ın bir savaşçı olduğu ilk bakışta belli olduğundan, ona en uygun işin, Lord Aelfric’in ordusunda vasallık etmek olduğunu söylediler. Yabancı adam köylülerin arasında kalmakta direnince hem şaşırdılar, hem de sevindiler. Acımasız Aelfric tarlalarında güçlü bir sırta daha, her zaman ihtiyaç vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’a gelince malikânedeki hayatın nasıl bir hayat olduğunu o zaten çok iyi biliyordu. Güçlü bir savaşçı da, yüce bir kral da olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şimdi ne tür bir serf olabileceğini merak ediyordu. Hem zaten, nedenini bilmemekle birlikte (belki de beyaz saçlarıyla ilgiliydi) artık şiddetten pek usanmıştı. Frol’e, “Daha başka tür savaşlar vermek gerektiğini hissediyorum,” diyordu. “O savaşları da kendim için vereceğim, Lord Aelfric için değil.”</p>

  <p class="Standard" dir="ltr" style="margin-left:0;margin-right:0;text-indent:18.859844px">O büyük ününe rağmen, Alobar tanınmaktan pek de o kadar korkmuyordu. Aelfric, gerçi eski şatosundan ancak kırk mil uzaktaydı, ama nasılsa hiçbir serf doğduğu yerden on milden fazla uzaklaşmazdı. Sakalını tıraş ettikten, elleri nasırlandıktan, sırtı hasat toplamak nedeniyle büküldükten sonra, Lord’un en gezgin şövalyeleri bile tanıyamazdı onu. Hem zaten o “ölüydü”. Alobar bir yandan hububat kabuklarını ayıklarken “Yaşasın ölüm,” diye mırıldandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Frol’e Aelfric çok daha zor bir yer olarak göründü. Hamilelik köylü kadınların çalışmaması için özür sayılmıyordu. Doğuma yakın saatlerde bile. Samur kürklere, kokulu yastıklara alışkın olan Frol, tokmakla keten döverken iki gün peşpeşe bayıldı. Ondan sonra her gün şafak vakti onu malikâneye yollamaya başladılar. Orada bayanlara hizmet ediyordu. Frol yine her zamanki canlılığıyla yakınmaksızın yürütmekteydi hizmetlerini. Bayanlar da kırılacak eşyaları onun eline vermemeyi kısa zamanda öğrendiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir gece yatakta Alobar, Frol’ün ellerini kendi belinden çekti, kaba battaniyenin üzerine koydu. Küt parmakları incelerken, “Camlar işte burada can veriyor,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gülümseyerek uyudular. İşte şeytan denen varlık, horozlara sabahın beşinde ötmeyi, uyuyan çiftlerin yüzündeki gülümseme ifadesini silebilmek için öğretmiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın Aelfric vatandaşı olarak ilk birkaç haftada yaptığı gözlemler şunlardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">(1) “Burada insanlar ölülerini toplu mezarlara değil, ayrı ayrı mezarlara gömüyorlar. Kabilem, ölümün ortak yarar uğruna kullanılabilecek toplumsal bir olgu olduğuna inanır; oysa artık ben, ölümü kişisel bir meydan okuma olarak görüyorum. Belki de Hıristiyanlıkta ölümle ilgili iyi bir şeyler vardır diye düşünüyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">(2) “Bu malikânenin papazı bana bizim Noog’u hatırlatıyor. Adam hep kendi pozisyonunu, kendi forsunu düşünüyor, herkesi o yönetiyor. Lordu da, leydiyi de, serfleri de, hepsini. Bunları hep kendi koltuğunu korumak, bir de kilisenin toplum üzerindeki mengenesini sıkıştırmak adına yapıyor. Ama köylülerin evlerinin biraz ötesindeki bir kulübede başka tür bir papaz oturuyor. Bilge bir ihtiyar. Ona Şaman diyorlar. Şaman, toplum düzeninin dışında yaşıyor, ona bulaşmayı reddediyor. Yine de insanları cennete ve yeryüzüne bağlayış biçimi papazınkinden daha anlamlı. Belki papazın ondan nefret etmesi bu yüzden.”</p>

  <ol class="listlevel1WW8Num1">
    <li>
      <p class="Standard" dir="ltr" style="margin-left:0;margin-right:0;text-indent:18.859844px">“Aelfric’te en çok yenen sebze şalgam. Benim kabilem ise pancar yerdi. Acaba bu insanların böylesine uysal, benimkilerinse öfkeli olması bu yüzden mi?”</p>
    </li>
  </ol>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Aelfric’te kaldığı ilk yıl boyunca eski kral Alobar, malikânenin lorduna vasallık etmek için başvurmayı birkaç kere düşündü. Köylülerin hayatı çok zordu. Lordun koruması karşılığında, haftanın belli sayıdaki günlerinde tarlaları işlemek zorundaydılar. Geriye kalan pek az boş saatte, kendi bir karış topraklarını sürüyor, ekiyor, hasat ediyor, bir yığın başka işlerini yapıyor, örneğin odun kesiyor, av etlerini parçalıyor, koyun yüzüyor, hendek kazıyor, su çekiyor, yol onarıyor, gübre taşıyor, daha çok taşıyabilmek için arabalar yapıyorlardı. Akşam olup ortalık sessizleştiğinde Alobar nasırlarının sertleşmesini kontrol ediyor, âdeta büyürken çıkardıkları sesi dinliyordu. Öküz postuna değip kıpırdadıkça duyulmaktaydı nasırların sesi.</p>

  <p class="Standard" dir="ltr" style="margin-left:0;margin-right:0;text-indent:18.859844px">O zamana kadar, Alobar’ın kafasındaki her dört saçtan bir tanesi grileşmişti. Bazı geceler o solgun saçları birer birer koparır, Frol’e “Belki kabilem bana yaşlısın dediği zaman yaşlı değildim, ama yakında olacağım,” derdi. “Ağır işler, gençliğin pembe tenini yok ediyor, insanın içini kurutan o tuzlu suyun içeri sızmasına izin veriyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Emekle yıpranmış aylar yine de bir tür doyum getiriyordu. Bir tek karısı olmasının yeniliği Alobar’ı hâlâ etkilemekte, hâlâ hayran bırakmaktaydı. Frol ona yine krallık zamanındaki kadar sadıktı. Büyüdükçe Alma’nınkine taş çıkartacak cinsel yeteneklere sahip oluyor, zekâsı da Wren’den pek az geri kalıyordu. Onunla birlikte olmaktan memnundu Alobar. Frol kasım ayında biri kız biri erkek olan ikizleri doğurunca hayatına yeni bir boyut daha eklenmiş oldu. Eski vatanında çocuklar hareme bitişik özel bir odada toplum tarafından büyütülürlerdi. Kadınlar karışırdı oraya. Kendi ayaklarına, yılanların kuruttuğu tepeler kadar yabancı bir bölgeydi orası. Oysa şimdi çocukları ilk defa olarak keşfediyordu. Bu keşif de yüreğinin her bölmeciğine sanki şeker üfürüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini yeterince enerjik hissettiği zamanlar tecrübelerini ve gözlemlerini bir sıraya sokuyor, onlardan yararlanmaya çalışıyordu. Bunu hangi amaçla yaptığını kendi de bilmiyordu. Hıristiyanlık bireyin değerini vurgulayıp durmaktaydı. Roma kurallarında ise herkesin bir yeri vardı. O saç onu yerinden edeli beri içinde bulunduğu ruhsal durum nedeniyle, bu kavram, ona yakın gelmiş, önünde düşünülecek yeni yeni alanlar açmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Köylüler pek aptal şeylerdi. Yine de bu yeni gelen yabancıların, kendilerine toprak zeminli, pire dolu bir kulübecik kurmalarına çok yürekten yardımcı olmuşlardı. Vaftiz olmayı Frol gerçekten inanarak, ardından Alobar da strateji gereği kabul edince bu dostça davranışları daha da arttı. Yeni aile de artık tek tanrının kullarına katılmış oluyordu. Ama yine de kentte, Alobar’la ailesinin katılamadığı birtakım faaliyetler yer alıp durmaktaydı. Görünüşe göre sosyaldi bu faaliyetler. Neşeli bir şeylere benziyordu. Zamanı da mevsimlik şenliklere rastlamaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üç yüz elli üç günlük ay yılını, üç yüz altmış beş günlük güneş yılıyla aynı hizaya getirebilmek için, on iki günlük geleneksel kış bayramını Avrupa’nın nice kavimleri gibi, Alobar’ın kabilesi de kutlardı. Bu bayramın asıl amacı, iki çeşit yılı denkleştirmekti. Ama Hıristiyanlar bunu dinsel bir bayram havasına dönüştürmüş, adına “Noel” demişlerdi. Alobar’ın gördüğü kadarıyla bu Noel, yine eski bildiği kış bayramıydı. Yalnızca eskiden ay/güneş etkilerine yorumlanan o duygusallığı, papaz bu sefer İsa’nın doğum yıldönümü oluşuna yorumluyordu. İsa dedikleri, Sami ırkından gelme bir insan-tanrıydı. Alobar onun tek tanrı ile olan gerçek ilişkisini hiçbir zaman pek net biçimde kavrayamamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aelfric’teki ilk Noel günlerinde, Frol’le Alobar bütün sabahı kilisede geçirmek zorunda kaldılar. Orada vaazlar, ilahiler dinlediler ve bütün bunları, hemen hiç anlayamadıkları bir dilde yapmak zorunda kaldılar. Daha sonra karlara bata çıka malikâneye yürüdüler, Lord orada serflerine dev bir şölen verdi. Ortalık kararırken Frol’le Alobar kendi kulübelerine döndüler. Niyetleri hemen uyumak, o yiyeceklerle içecekleri vücutlarından uyuyarak atmaktı. Ama onların mumları söndükten çok sonra, başkalarının kulübelerinde hâlâ mum ışıkları titreşiyordu. Toplantı yerinde de ışıklar yanmakta, ayrıca kahkaha sesleri gelmekteydi. Şarkılar söyleniyordu toplantı yerinde. Alobar’ın kulağına gelen bu şarkılar, ilahiye hiç mi hiç benzemiyordu. Halkın katılmak için çıkardığı sesler de duaya benzemiyordu. Oysa Alobar’a göre bunlar da ötekiler kadar tanrısal seslerdi. Coşku havası ocak ayının altıncı gününe kadar devam etti, on iki günlük ara kapanmış oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eskinin baharda kutlanan bereket bayramında da benzer gösteriler yapılırdı. Papaz ona “Paskalya” adını takmıştı. Ekim ayı sonlarında, ölüler gününe rastlayan zamanda, Hıristiyanlar, “Tüm Azizler Günü”nü kutluyordu. Alobar’la Frol henüz pek yeni olduklarından hiç davet edilmiyorlardı. Papaz coşkun kutlamalardan uzak durmaya çalışırken, Şaman, yüzünde boynuzlu maskesiyle birkaç kere geliyordu insanları yoklamaya. Alobar bütün bunlardan, köylülerin tüm Hıristiyan inançlarına karşın yine de eski pagan geleneklerini sürdürdükleri kanısına vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Vardığı sonuç doğruydu. Ama yakında, keşke yanılmış olsaydım diye düşünecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar ateşin karşısında oturmaktaydı. Dudakları elma şarabı kupasının kenarında kıvrıldı. Dışarda kar iyice yükselmişti. Neredeyse Büyükayı’ya değecekti. Dünya da karların altında patates gibi yatıp duruyordu. Hâlâ yağmaktaydı kar. Alobar her kar tanesine hayranlık duyuyor, övgüler yağdırıyordu. İleri marş, ey kar! Miskin toprak senin kristal zaferini bekliyor! Köylü kadınlar gerçi ocak ve çıkrık başında işlerine devam ediyorlardı, ama hava koşulları bir süre için erkeklerin işine ara verdirmişti. Alobar bu fırsat için yeni tanrıya teşekkür ediyordu. Eski tanrılara da ediyordu. Sabah yıldızına, karın kendisine de ediyordu. Çünkü kadavra gibi uyuyan toprağa karşı, kar evrenin tek uyanık ve enerjik varlığı gibi gözükmekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çıtırdayan ateşin önünde Alobar bebeklerini kucağında hoplatıyor, tüm dikkatini yeni hayatına yöneltiyordu. Böyle kesintisiz düşünebilme fırsatı bulmasına şükrediyordu. O gümüş rengi kıl, onu yere vurduğundan bu yana, hayatı hem dıştan, hem de içten çok değişmişti. Ertesi günün Noel olmasına, Lord Aelfric’in fırınlarında domuzların şimdiden kızarmaya başlamasına rağmen Alobar, krallıktan köylülüğe gelmek için aştığı yolu ve geleceğin nelere gebe olduğunu düşünüyordu. İlerleyen bir hayat. Değeri bilinecek bir şey.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini hayallerine öyle kaptırmıştı ki kapı hızla vurulunca elindeki kupayı da bebelerini de yere düşürdü. Kupa yuvarlandı alevlerin arasına girdi, ama ikizler hatları pek o kadar yuvarlak olmadığından düştükleri yerde kaldılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Frol kapının sürgüsünü çekti, karanlıktan içeriye komşulardan bir grup girdi. Başlarını, omuzlarını karlar kaplamıştı. Yüzleri soğuktan ve içkiden kıpkırmızıydı. Köylüler ikisini de kardeşçe kucakladılar, boyunlarına çobanpüskülü ve sedirden gerdanlıklar taktılar. Alobar’la Frol’den, kendileriyle birlikte toplantı yerine gelmelerini istediler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Köylülerin bu gürültücü halinden Frol’ün nutku tutulmuştu. Genelde ayık ve ağırbaşlı olurdu köylüler. Alobar ona fısıldadı: “Gidelim onlarla. Bir yıldan fazla zaman geçti. Burada ikinci Noel’imiz. Sonunda mevsimlik eğlencelerine çağıracak kadar güvendiler bize. Havaya bakılırsa bu gece katılacağımız kutlamalar yarınkilerden hem daha eski bir gelenek, hem daha serbest, hem de sanıyorum daha içten olmalı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Toplantı yerinin girişi, bir hayvan suratına benzetilerek süslenmişti. Gözleri patlak, içinden ateşler çıkıyordu (keçi derilerinin içine fenerler yerleştirilmişti). Dişler ince tahtalardandı. Yaratığın ağzından girdiler, hayvanın dilini simgeleyen kana bulanmış hayvan postlarının üzerinde yürüdüler. Kırmızı halı geleneğinin başı buydu belki de. İçeride, alçak kiriş direkleri, çobanpüskülü ve sedir gibi diken yapraklı ağaçların dallarıyla abartılı bir biçimde süslenmişti. Ateşte için için yanmakta olan nemli kütükler ortalığı öyle bir dumana boğmuştu ki, bütün bu yeşillikten çok azı seçilebiliyordu. Bunun hiç önemi yoktu, çünkü koca şarap küpleri dumanın arasından yine de kendini belli ediyordu. Frol’le Alobar’ın kupaları da sürekli doldurulmaktaydı. Ama içkinin çoğu, komşular onları dürterken, şarkıya katılmaya zorlarken sarsıntıdan yerlere dökülüp ziyan oluyordu. Frol dikkatini bu açık saçık şarkılarda geçen bütün şiirsel edepsizliği öğrenmeye vermişti, ama Alobar durmadan tek bildiği şarkıyı tekrarlayıp duruyordu. O da eski, çok eski savaşlarla ilgili epik bir şeydi. Daha sabah yıldızı, Dişi Ayı’yı gebe bırakıp da pancarı doğurmasına yol açmadan önceki günlere ait savaşlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaylı ve nefesli sazlar acemice çalınmaktaydı. Çok geçmeden danslar başladı. Şarabın kimyasının yardımıyla, Alobar’la Frol rahatladılar, gürültülü coşkuya ayak uydurabilmeye başladılar. Frol kendisini dansa kaldıran her hantal herifle dans etti; Alobar sosisler, hayvan kanı ve yulaftan yapılma sucuklar yedi, zar attı, kâğıt oynadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gece yarısına biraz kala, sanki işaret verilmiş gibi şarkılar, danslar ve oyunlar birden kesildi. Alobar’la Frol şallarını, battaniyelerini, uyuyan bebelerini toparlayıp eve gitmeye hazırlanırken onlara uyarıda bulunuldu, hemen giderlerse mevsimin esas büyük olayını kaçıracakları söylendi. O sırada iki köylü kadın belirdi. En şık, işlemeli elbiselerini giymişlerdi. Küplerin arkasına yığılmış yeşilliklerin arasından ellerinde çok katlı bir pastayla ortaya çıktılar. Masalardan biri orta yere çekildi, pasta üzerine kondu. Erkeklerin pastanın çevresine nasıl toplandığını gören, içinden çıplak bir bakire fırlayacak sanırdı, ama pastacılık sanatındaki bu özel ilerleme daha dokuz-on yüzyıl sonra gerçekleşecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadınlardan biri süslü önlüğünün cebinden bir bıçak çekti, pastayı kesmeye koyuldu. İstediği gibi kesip hazırlayınca, öteki kadın servis yapmaya başladı. Birer dilim, yalnızca erkeklere verilmekteydi. Alobar da dahil tüm erkekler pastalarını aldıktan sonra, kadınlar da pastalarını yavaş yavaş çiğneyerek yemeye başladılar. Bir yandan da erkeklerinin çiğneyişini izliyorlardı. Çene kasları ağır ağır açılıp kapanıyordu. O çiğneme sesi hariç, koca salonda çıt çıkmaz olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pasta o kadar yumuşak ve tatlıydı ki, Alobar pişirene iltifat etmeye niyetlendi. Ne var ki bu sessizlikte konuşmaya kalkmak bir garip kaçacaktı. Devrilen bir ağaç gibi, herkesi yerinden hoplatacaktı. Tam o sırada dişleri küçük ve sert bir şeyin üzerine kapandı, sinir sistemine bir titreşim yayıldı. Bağırmaya cesaret edemedi. İltifatı bile gemlemek gereken bir yerde, şikâyete hiç dayanılamazdı. Aşçıların duygularını incitmek istemeyen Alobar, ağzındaki sert şeyi elinden geldiği kadar belli etmeksizin çıkardı. Ama çabaları boşunaydı. Dumandan kızarmış bütün gözler üzerine çevrilmişti o anda.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sert cisim hemen tanınacak bir şeydi. Azıdişine geçici bir acı vermişse de aslında pek önemli bir şey de sayılmazdı. Herkes zaten bakıyordu. Alobar hafifçe utanıp kızararak, kolay görebilsinler diye onu havaya kaldırdı. “Bir fasulye yalnızca,” dedi utangaç bir sesle. Daha bu sözler ağzından çıkarken, salonda birden korkunç bir gürültü koptu. Herkes bir ağızdan. “Fasulye! Fasulye! Fasulye!” diye bağırmaya başlamıştı. Kadın erkek, herkes katılıyordu bu çığlığa. Köylüler Alobar’a doğru yürüdüler, sırtını sıvazladılar, saçlarını karıştırdılar, onu kucakladılar, orasını burasını sıkıştırdılar. Taht gibi süslenmiş bir tahta sandalye getirildi, duvara çakılmış boynuzların tam altına kondu. Alobar o tahta götürüldü, oturtuldu, kulakları sağır eden alkış ve tezahürat, kıkırdamalar ve kahkahalar arasında başına ökseotundan yapılmış dengesiz bir taç giydirildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kalabalık ona “kral” demeye başlayınca Alobar’ın soluğu boğazına tıkanır gibi oldu. Yüreği bir takla attı, mavi gözleri aralık ayında donan göletler gibi katılaştı, dizlerinin bağı çözüldü, içinde bu anı bir kere daha yaşamış gibi bir duygu uyandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Viva Fabarum Rex!” diye bağırıyorlar gibi geldi ona. Sanki bir kar ve pasta yağmurunun gerisinden görüyordu onları. “Viva Fabarum Rex! Yaşasın Fasulye Kralı!”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Geleneğe göre Fasulye Kralı’nın sonsuz hakları vardı. Rastgele yapılan seçimi izleyen on iki gün boyunca, istediği emri verecek, canının istediğini yaptıracaktı. Ne kadar büyük günah olursa olsun, her zevke hakkı vardı. Hiçbir yatak, hiçbir kapı yasak değildi ona. Canı istediği zaman, istediği insanın evine girebilir, yiyip içebilirdi. Komşunun karısını istiyorsa, onun olurdu. İstediği kız da öyle. Kilisenin mihrabına işemek gibi ayıp ve günah hareketlere izin verilmekle kalınmıyor, teşvik bile ediliyordu. Fasulye Kralı nereye gitse, ne yapsa çevresinde gürültücü bir kalabalık bulunuyordu. Durmadan o yalancı tacı düzeltiyor, cüppesini çekiştiriyor (bu arada tacı çarpıtıp adamın poposunu açıyorlar), üstüne şarap döküyor, onu alkışlıyor, teşvik ediyor, yüzüne gülüyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu gelenek Alobar’a anlatıldığında düşündü: <span style="font-style:italic">Eh, eğer bu insanlar bir kral istiyorsa, benim</span> <span style="font-style:italic">olmam son derece uygun. Bu krallık bana şans eseri olarak geldi ama, herhalde bu işte benden tecrübelisi de yoktur. Aslında bu kış günlerini düşüncelerimle baş başa geçirmeyi planlamışsam da ne de olsa bir bayram bu. Biraz eğlensem de olur. Frol beni çok tatmin etti, ama bu çevrede birkaç etek var ki kaldırmak hoşuma gider yine de. Madem bir kral istiyorlar, öyle olsun! O minik fasulyenin, bitkisel aklıyla, bu işe en uygun adamı seçtiğinden haberleri yok. Ha-ha.</span></p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra köylüler ona geleneğin geri kalanını da açıkladılar. On iki günlük saltanatın sonunda, Krallar Günü’nde, yasanın ve ahlakın ciddi kuralları, birden yeniden dirilecekti. Fasulye Kralı o zaman başında tacıyla köyün dışında bir çayıra çıkarılacak, gırtlağı kesilecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Kim o?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar. Köyden. Sizinle konuşmam gerek. Kapıyı açın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Defol buradan.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır! Gidemem. Ben Fasulye Kralı’yım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kulübenin içinden bir gülme sesi geldi. Daha doğrusu, belki gülmenin hayvansal bir atasıydı bu ses. Bir tilkinin gırtlağına yerleşmiş yabani eğirmeni sarmalayan dikenli pamuk ipliğinin çıkardığı o kesik kesik sese benziyordu. “Krallığınızın sınırlarını aşmışsınız, Majeste. Ben sizin tebaanızdan değilim. Siktirip gidin buradan.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar Şamanın kapısına yaslandı. Ağlama isteği hiç bu kadar güçlü olmamıştı. Ah, keşke sakalını kesmemiş olsaydı da gözyaşlarını o sakal emse, saklasaydı. “Anlamıyorsunuz. Ben oyun oynamıyorum. Köylülerden biri değilim ben. Kralım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Söylemiştin. Fasulye Kralı’sın. Git bir kadeh şarap daha iç, Majeste. Yarın kilisede diz çökünce de papazdan af dilemeyi unutma.” Alobar hırsla yüklenip kapıyı kırıverdi, tahta parçalarını sağa sola saçarak içeriye daldı, Şamanı yattığı şilteden kaldırdı. Başında o boyalı geyik kafası olmayınca ihtiyar pek de korkunç görünmüyordu. Alobar onu sarstı, sarstı; boynundaki binbir çeşit dişten oluşmuş binbir çeşit kolyesi alakarga sürüsü gibi çatırdadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pekâlâ, pekâlâ,” dedi Şaman. “Ne istiyorsun, bilgi mi, bilgelik mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şey… yani… ııı… bilgelik!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O halde şansın yok. Bilgelik uzun zaman ister. Oysa sen on iki gün sonra öleceksin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar Şamanı minderin üzerine itti. “Hayır, ölmeyeceğim!” diye bağırdı ayaklarını yere vura vura. “Ölmeyeceğim ben!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya! Demek ölmeyeceksin, ha? Ama sen kralsın. Demek ki ölmeye mahkûmsun.” Şaman aydedenin elçiliğini yapan bir sansar gibi sırıttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben iki kere kralım ve iki kere mahkûmum… bıktım usandım bu işten artık. Önce saç, sonra fasulye. Eğer ölüm beni istiyorsa, solgun atına binsin de gelsin. Ağzında küller, kasığında buzlarla. Elinde orağını çevirsin, korkunç sesler çıkarsın. Kendi dikilsin karşıma. Bana saç gibi, koyun götlü köylü karılarının pişirdiği şekerlemelerin içine tıkılmış boktan bir fasulye tanesi gibi şeyler yollamasın. Belki o zaman bile gitmezdim. Doğrusunu istersen, bu ölümün davranış biçimini hiç beğenmiyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Şamanın gözlerinde bir ilgi pırıltısı oynaştı. Yuvarlak kalçaları üzerinde doğruldu, kapıdan kulübesinin içine yağan karlara doğru baktı. “Biraz soğuk geliyor mu sana da? Gel, yardım et de şu kapıyı kapatalım. Sonra bir mantar çayı yaparım, derdini konuşuruz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ev sahibi sönmekte olan ateşin başında uğraşırken, Alobar duvarlarda asılı çeşit çeşit kuru sebzeden hazırlanmış örgüleri kokluyordu. Her biri, bitkiler krallığının iç dünyasını bir başka açıdan yansıtmaktaydı. Sonra Alobar ortalıktaki kemikleri, yılan dişlerini, salyangoz kabuklarını, Şamanın çalacağı nefesli sazları elledi. Kimisi tavandan sarkıyordu. Bu eşyaların her biri, kendi normal durumundan çıkarılmış, değişik bir kılığa sokulmuştu, ama hepsi de yerine yakışmış, yeni durumunu hiç yadırgamıyor gibiydi. Alobar’ın kafasındaki keşmekeş yeni bir kavramla bir kere daha sarsıldı: “Varoluş yeni baştan düzenlenebilir.” Bu düşünceyi kapıdan dışarı mı fırlatsın, başköşeye mi oturtsun, bilemiyordu. O sırada dumanı tüten çay eline tutuşturuldu, Alobar rahatladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şaman çayını törensel bir edayla yudumluyordu. Alobar bütün hikâyeyi, baştan sona anlattı. Birinin çayı, ötekinin hikâyesi sonuna yaklaşırken, Şaman cebinden birkaç kısa sicim parçası çıkardı, bir yandan bir şeyler mırıldanarak onları birbirine bağlamaya koyuldu. “Bu örgüyle, çatırdayan kara buzların hıçkırıklarını bağlıyorum,” diye söyleniyordu. “Bu örgüyle baltanın çam kozalağına cevabını bağlıyorum. Kurtçuğun kavisli göbeğini bağlıyorum. Gökte kuyrukluyıldızın kaçtığı deliği bağlıyorum. Gökkuşağının köklerini, kızılağacın kaçışını bağlıyorum.” Böyle devam edip gidiyordu. “Örgüm eşekarısının sağır ninesini bağlıyor…” Sonunda Alobar onu tekrar yakalayıp sarsacak hale geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tam Alobar sabrının sınırına vardığı sırada Şaman avuçlarını açtı, bir sürü düğüm attığı sicimi gösterdi. Sicim parçacıkları nefis bir menekşe oluvermişti. Taçyapraklarının rengi bir gerdandaki aşk ısırıklarının rengindeydi. Alobar çiçeğe uzandı ama çiçek birden aleve dönüştü, Şamanın avucunda yandı, onun parmaklarını hiç yakmaksızın bitip gitti. Bu sefer mırıldanma sırası Alobar’a gelmişti. “Gelecekte kimin kapısını kırdığıma dikkat edeceğim,” dedi. Kolunun yeniyle, şaşkınlığından dökmüş olduğu çayları sildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şaman güldü. “Bu eski sihirlere pek de aldırma,” dedi. “Eskiden bunların da gücü vardı, ama artık otlarla konuşmayı bilen kaçık ihtiyarın eğlencesi oldu kaldı.” Alobar itiraz edecekken Şaman onun sözünü kesti. “İnsanoğlu bitkilerden ve hayvanlardan uzaklaşıyor,” dedi. “Yavaş yavaş onlarla olan bağını koparıyor. Günün birinde tekrar ilişki kurmak zorunda kalacak. Eğer evren yaşayacaksa, insanoğlu buna mecbur olacak. Ama şimdilik, belki yeni yoluna koyulsa gerçekten de daha iyi olur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neden o?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kertenkele alt tarafı kertenkeledir, yılanbalığı yılanbalığıdır, diken de dikendir. Gerçi diken, kendi dikenliği içinde bütün haldedir, sınırları, bazı sersemlerin sandığı kadar sert değilse bile, yine de çok bellidir. Aelfric köylüleri de dikenler, kertenkeleler gibidir. Bir tek şey olarak doğar, bir tek şey olarak ölürler. Ama sen… savaşçı olmuşsun, kral olmuşsun, serf olmuşsun, üstelik görünüşe bakılırsa henüz yolun sonuna gelmiş de değilsin. Demek ki yeni yönün sırrını öğrenmişsin. Kısacası: Bir insan, birçok şey olabilir. Belki de her şey olabilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Geçmişte bitki ve hayvan yaşamıyla insan yaşamı arasında pek az fark vardı. Şimdi bazı insanlar kendilerini yalnız hayvan ve bitkilerden değil, öteki insanlardan bile ayırıyor. Romalılar, Hıristiyanlıklarıyla ortaya çıkıp insanın birey olması fikrini geliştirdiler. Ama sen ne Romalısın ne de Hıristiyan. Yine de onlar kadar aşkla yüklüsün. Demek ki bu durum ortalığa yayılmış artık. Romalılar bireyciliği teşvik ediyorlar, beri yandan da katı denetimler uyguluyorlar. Er geç birtakım adamlar türeyecek; eşsiz, olağanüstü ve tek başına olan bireyin yüceliğine inançları yüzünden kendilerini her türlü denetimden muaf ilan edecekler. Özgünlükleri sayesinde, kabul edilmiş standartlara meydan okuyacaklar. Bu tür adamlar, Roma’ya da, bundan sonra gelecek diğer Roma’lara da dert olacak. Sanıyorum sen o adamların ilklerinden birisin Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yo, yo, itiraz etme. Bakıyorum sözlerim seni hem sevindirdi, hem de heyecanlandırdı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Doğruydu. Alobar sevinci ve heyecanı arasında, çayını unutmuş; çay soğumuştu. Şaman, fincanını alıp tekrar ısıttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen sıradan bir köylü olsan, bir-iki gösteri daha yapar, gözünü kamaştırırdım. Seni azarlar, sakinleştirir, ölümünü beklemek üzere Aelfric’e yollardım. Köylülerin çoğu ölmekten hiç kaçmaz. Ölüm onlar için ter dökmenin sona ermesi demektir. Kirli, yorgun vücutlarını nihayet fırlatıp atabilecek, saf ruh boyutuna geçebileceklerdir. Bitkilerle hayvanlar, ölüm konusunda onlardan daha rahattır. Doğal bir sondur ölüm. Ama insan, doğası açısından, doğal olmayan bir hayvandır. Eğer ölümü yenebilecek bir tek hayvan varsa, o da insandır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen sıradan bir serf olsaydın, seni tekrar Aelfric’e yollar, eski yıl bitip yenisi başlarken komşularının kutlayacağı saflaştırma törenine yardımcı olmanı isterdim. O köylülerin, en sevdikleri şeylerle alay etmelerini, böylece o şeyleri gözlerinde daha büyütmelerini sağlar bu tür olaylar. Seni, o kutsal ökseotunu takmak, Fasulye Kralı olmak, sevgili tarım tanrıçasına kurban edilmek üzere geri yollardım. Ama onun yerine, şu anda kendi içinden esen bu garip rüzgâra uyup yola koyulman, gitmen için teşvik edeceğim seni. O rüzgâr seni nereye götürürse, oraya kadar git.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama ne tarafa gideyim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O artık rüzgârla senin aranda. Sen herhalde bir tür ölümsüzlük arıyorsun. O konuda sana yardım edemem. Benim yaşadığım yerlerde ölüm bir yoldaştır. İnsan dostuyla, yoldaşıyla kavga etmez. Eğer ölüme karşı gücü olan ustaları bulmak istiyorsan, doğunun ta ötelerine gitmeni öneririm.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hellas’a kadar mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hellas’tan çok uzağa.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mısır’a mı öyleyse?” Alobar’ın kafasında Mısır, o lanet olası aynalarıyla, yolun sonu demekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mısır’a kadar olan yolun üç katı kadar gitmen gerek senin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mısır’dan üç kat öteye mi? Beni kandırmaya mı çalışıyorsun? Dünyanın kenarından düşerim o zaman.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Şaman katıla katıla güldü. “Alobar! Dünyanın kenarı yoktur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sefer gülme sırası Alobar’ındı. Karşısındakinin her şeye rağmen osuruktan deli bir ihtiyar olabileceğini düşünmeye başlamıştı. “Ne saçma şey!” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen özgür ve özel bir insansın Alobar. Bu nedenle sana bir sır söyleyeceğim. Dinle beni. Ben kuşlarla, balıklarla sık sık konuşurum. Kuşlar da, balıklar da, dünyanın bir kenarı olmadığı konusunda bana defalarca teminat verdiler. Biz bir topun üzerinde yaşıyoruz Alobar. Gerçekten. Kimseye söyleme ama dünya yusyuvarlak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu öyle sersemletici bir fikirdi ki Alobar kendini bayılacak gibi hissetti. Çayından bir yudum alıp yuttu, Şamanın gözlerine baktı. Gözler pastadan çıkan fasulye kadar karaydı. Alobar o gözlerden, kendisiyle alay edilmediğini okumaya, emin olmaya uğraşıyordu. Sonunda Şamanın içtenliğine inanınca ayağa kalktı, postlarını topladı. “O halde yola çıkayım bari,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Herhalde öyle yapmalısın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Besbelli ben dönene kadar burada pek çok bayram kutlanır. Ama tekrar buradan geçtiğimde sana yeni ve sağlam bir kapı yapmaktan zevk duyacağım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dönmeyi planlıyorsun demek, öyle mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eğer dünya yuvarlaksa, başka çarem var mı?” Alobar kıkır kıkır güldü. “Günün birinde tekrar kabilemi bulup aralarına karışacağım. Bunu yapmak için kılık değiştirmek zorunda kalsam bile.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Şaman başını iki yana salladı. “Güvenilir kaynaklardan gelen haberlere göre; Lord Aelfric’in adamları, bahar gelip yollar kuruduğu anda senin şatona saldıracaklar. Karşı koyanları öldürecek, geri kalanını vaftiz edecekler. Sen dönmeden çok önce… tabii eğer dönersen… Bir zamanlar yönettiğin o bağımsız kent, Kutsal İmparatorluk’un sınırları içinde bir Roma üssü olarak yönetilmeye başlayacak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar yumruğunu avucuna vurdu. “O zaman kabilemi uyarmam gerek! Bir savunma planlarım! Belki biz daha önce saldırırız! Sabah yıldızının altın bıyıkları adına yemin ediyorum; bu şalgam yiyen salaklara savaş ne demekmiş öğretiriz! Götlerini kurtarmak için bir tek tanrı yetmeyecek onlara… ben ve askerlerim işlerini çoktan bitirmiş olacağız… falan filan, filan falan…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çok geç, Alobar, çok geç.” Şaman sanki bu sözünü vurgulamak istermişçesine, duvardan bir porsuk maskesi çekip ateşe fırlattı. “Düşman yalnız Lord Aelfric değil, tüm imparatorluk. Çok fazla büyük, çok fazla köklü, çok da güçlü. Dünya değişiyor Alobar.” Yanan maskeye doğru işaret etti. “Tarihin dalgalarını durdurmak uğruna hayatını ziyan etme. Roma’yı tarih doğurdu, bir gün yine tarih gömecek. Bu arada, senin başka işlerin var. Unuttun mu? Sen birey olacak değil misin? Şimdiye kadar kimsenin keşfetmeye cesaret edemediği diyarları keşfedecek değil misin? Yoksa yönetenlerin bir tokatta öldüreceği can sıkıcı sivrisineklerden biri misin? Artık kral veya savaşçı değilsin, hatırlasana… yeni bir şeysin. Gidip kabile halkının arasında ölürsen bunun onlara hiçbir yararı dokunmaz. Ama tüm benliğinle yaşayacağın yeni bir hayattan ne yararlar doğar, onu kim tahmin edebilir?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Haklısın,” dedi Alobar. içini çekti. “Kabilem de, şehvetli kadınları da, soylu tazıları da arkamda kaldı artık. Ben ileriye gitmek zorundayım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">İhtiyarı kucakladıktan sonra kapıdan karlara çıktı. Çizmelerinin burnunu doğuya çevirdi, topuklarını da o parmakları izlemeye zorladı. Şamanın küçük kulübesi çabucak görünmez oldu. Az sonra köy de, hatta tepedeki malikâne de görünmez oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Frol Fasulye Krallığı’mdan yararlanıp bu geç saatte bir başka kadınla yattığımı sanacak, diye düşündü.</span> Ona acı çektireceğini hissediyor, bundan kendi de acı duyuyordu. Frol’ü ve bebekleri pek özleyecekti. Belki Wren’i ve Mik’i özlediğinden bile fazla. Ama içinde esen garip bir rüzgârın varlığını hissediyordu. O rüzgâr götürüyordu onu uzaklara.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gökyüzü, yerdeki beyaz örtünün üzerine, bir kedinin inceliğiyle bastıran kadifemsi siyah bir pençe gibiydi. Yıldızlar, kedinin tüyleri arasından fışkıran kıvılcımları andırıyordu. Bir baykuşun çığlığı buz gibi havayı titrek bir iğne edasıyla deldi. Sonra her taraf sessizleşti. Bir tek çizmelerin karda çıkardığı o gıcırtılı ses kaldı. Karıncaların balmumu çiğnemesi gibi bir ses. Adımları hızlandı. Şen bir tempoyu benimsediler. Âdeta dans ederek gidiyordu, donmuş tarlaların ortasından.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dünya yuvarlak,” diye bir şarkı tutturdu ayaklarının temposuna uyarak.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Varoluş yeniden düzenlenebilir. Bir insan pek çok şey olabilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben özel biriyim ve özgürüm.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dünya da yuvarlak, yuvarlak, yusyuvarlak.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Birkaç hafta sonra Alobar bir gün sıcacık güneşi yüzünde, leş gibi bir kokuyu burun deliklerinde hissederek uyandı. Çimenlerin üzerinde doğrulup oturdu, gözlerini ovuşturdu. Rüyanın gerisi nereye gitti diye sorma Alobar. Tüm rüyalar öteki boyutta devam eder.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sıcacık güneş ona pek rahat bir duygu veriyordu. <span style="font-style:italic">Bütün-sabah-yan-gel-yat-koltuk-altlarını-kaşı</span> türünden bir duygu. Ama burnunun içinde de kıllar dalgalanıyor, kemikler tıkırdıyor, koku hücreleri titriyor, uyarı ışıkları kırmızı yanıyordu: Waden’in bal fıçıları aşkına… ne biçim koku bu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şöyle yan tarafta otlayan bir sürü vardı. Alobar kokunun onlardan geldiğini tahmin etti. Ama eğer koyunlar burnunu bu kadar rahatsız ediyorsa, yuh olsun yünlerine de, etlerine de dedi içinden. <span style="font-style:italic">Belki de sıcak iklimlerde koyunlar kuzenlerinin kokusunu alıyorlar</span>, diye düşündü. Çünkü burun deliklerine saldırıya geçen koku kesinlikle keçi kokusuydu. Azgın bir keçi kokusu!</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Sürü bu kadar yakında olduğuna göre, bir yerlerde birde çoban olmalı,</span> diye geçirdi aklından. <span style="font-style:italic">Belki onunla konuşursam bir-iki lokma ekmek kırıntısı verir bana, midemin çığlığını bastırırım, kalkar daha iyi kokan bir yere giderim.</span> Alobar kalkmaya çalıştığı zaman bir şey giysisini tuttu, onu tekrar aşağıya çekti. Ayağa kalkmayı bir kere daha denedi, yine aşağıya çekildi. Elini arkaya uzatıp kendini yakalayan dalı ya da dikeni tutmaya, kendini ondan kurtarmaya uğraştı, ama elleri hiçbir şeye değmedi. Kalçaları üzerinde birkaç metre ilerledi, kalkmayı bir daha denedi, sonra bir daha, bir daha… her seferinde sonuç aynıydı. Hem kızmış, hem de biraz korkmuş durumda, bıçağını çekti, oturduğu yerde arkasına döndü. Arkasında kimse yoktu. Bacaklarının tüm esnekliğinden yararlanıp birden kendini ayağa fırlattı. Güm! Özel ulak olarak yerçekimine postalanmış meteorlar gibi indi yere.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sefer olduğu yerde oturdu, parmaklarını bıçağının üzerinde gezdirdi, yamaçtaki her koyuna kendi yüzündeki umutsuzluk, şaşkınlık ve küçük düşme ifadesini ayrı ayrı gösterdi. Yaklaşık bir çeyrek saat geçtikten sonra çok yavaş, santim santim, milim milim doğrulmaya başladı. Ve başardı! Ayaktaydı! Gerindi, ağzından, yirmi metre ilerdeki koyunların yünlerini dalgalandıran rahat bir iç çekişi kurtuldu. Birkaç adım attı, sonra yüzükoyun, yeni uzamaya başlayan sakalının üstüne bir kere daha kapaklandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tepenin yamacında vahşi, harikulade bir kahkaha patladı, ta uzaklardaki kayalarda yankılandı. Vahşiydi vahşi olmasına gerçekten. Çünkü tınısı normal insan sesinin sınırları içinde değildi. Öylesine çekingenlikten uzak bir sesti ki, Şamanın kahkahası yanında parazit gibi kalırdı. Harikuladeydi çünkü, kapsamı kocaman, dağılımı ender rastlanan türdendi. Aynı anda hem yabancı, hem tanıdık bir kahkahaydı. Alobar’ın içine, bilinmeyen şeylere yönelik bir korku sokuyor, aynı anda kendini tanımanın sevincini getiriyordu. Kendi karanlık yüreğinin damarlarından sıkılmış bir kahkaha olabilirdi bu. Sonra bir ahmağın kıçından çıkan gümbürtülerle elli kere büyütülmüş, bu hale gelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kahkaha besbelli koyunları da etkiliyordu. Hepsi birlikte melemeye, tekmeler savurmaya başladılar. İçlerindeki en yaşlı koçlar bile, ufacık kuzular gibi sıçrayıp oynuyordu. Birden yamacı bir rüzgâr yaladı, koyu renk çimenlerden kara bir mırıltı yükseldi, dikenli çalılar ince dişler gibi takırdadılar. Arılar yerlerinden çıkıp toprağın azıcık üzerinde daireler çize çize uçmaya koyuldular. Az önce bu yamacı neşelendiren kuş sesleri hafifledi, kaprisli şakımaları melodik bir hal aldı, hemen hemen saygılı bir havaya büründü. Alobar’ın hissettiği tedirginlik, batan bir diken kadar rahatsız ediciydi. Ama beri yandan kasıklarında hoş bir gerilme, bacaklarında gıdıklayıcı bir hareketlenme hissetti. İçinden gelen bir duygu onu kalkıp sürüyle birlikte dans etmeye itiyordu. Toprağın üzerinde ancak yatay durumda ilerleyebilmesi, acaba beni yılan gücü mü ele geçirdi, diye düşünmesine yol açtı. Yoksa dünyanın yine de bir kenarı mı vardı? Kendisi de o kenara tehlikeli biçimde yakın mıydı?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ey, adam! Neden karnının üzerinde kıvranıp durursun? İnsan mısın, solucan mı?” diye sordu ses.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hem korkunç ve neşeli, hem de tehditkâr ve kışkırtıcı olan bu ses, Alobar’a biraz önceki başarısız teşebbüslerini unutturdu ve onu ayağa kaldırdı. Gür çıkmaya zorladığı sesiyle “Neredesin? Neden gülmektesin?” diye sordu Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben her yerdeyim,” diye gürledi ses. “Hem bir tanrı, ne diye gülmesin insanoğlunun acemi çabalarına?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın savaşlarda eğitilmiş gözleri, yapraklar arasındaki şehvet sırıtışını ancak o zaman fark edebildi. Önce gördüğü o sırıtış oldu, ama sonra onun hemen altında bir kuyruk çarptı gözüne. İkisinin birbiriyle ilgili olduğu yolunda bir duyguya kapıldı. (Zaten kuyruk kemiği genellikle şehvet sırıtışı kemiğine bağlıdır, ama günümüzde o ilişki on yedi eyalette ve başkent Washington’da yasadışı sayılmaktadır.) Bir an sonra, çalılar aralandı, çayıra inanılmaz bir yaratık fırladı. Belden aşağısı tüyler içinde, keçiye benziyordu; belden yukarısı ise insan ve erkekti. Daha doğrusu, açık havada bronzlaşmış pancar toplayıcıları gibi fışkıran küt boynuzları saymazsanız, insana benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen… sen… boynuzlu ilahsın!” diye kekeledi Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaratık biraz daha yanaştı, kokunun nereden geldiği konusunda kalmış olabilecek kuşkuları da yok etti. “Bazı yerlerde öyle tanırlar beni,” dedi. “Ama buralarda Pan diye bilinirim.” Duraksadı. “Yani hâlâ bana saygı duyanlar öyle derler.” Tekrar duraksadı. “Ya sen kimsin? Ne amaç peşindesin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Adım Alobar. Bir zamanlar kral, bir zamanlar serftim, şimdi ise bireyim… hiç duydun mu sen bireyleri?… Özgürüm, açım ve senin hizmetindeyim. Amacıma gelince… valla, açık konuşmak gerekirse ben ölümden kaçıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pan’ın yerleri sarhoş gibi tepiştirip duran toynakları yavaşça hareketsizleşti, durdu; yüzündeki alaycı, kurnaz ifade, bir el onu itmişçesine silindi. Kalın dudakları karamsar bir yay çizerek iki ucunu aşağıya doğru büktü, keçi gözlere yaramazlık yerine bir hüzün yerleşti. “Ben de,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim?” diye sordu Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İşitemeyecek kadar çok mu açsın? Ben de ölümden kaçıyorum dedim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama bu mümkün değil! Sen bir tanrısın. Tanrılar ölümsüz değil midir?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pek sayılmaz. Evet, gerçi insanlığı yiyip bitiren, hastalık gibi, kaza gibi şeylere karşı bağışıklığımız vardır, ama tanrılar da ölebilir. Ancak bize inananlar bulunduğu sürece yaşarız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hımmm. Bunu hiç düşünmemiştim,” dedi Alobar. “Ama herhalde senin gibiler kendilerine inanan bulmakta pek sıkıntı çekmezler.” Pan, o dolaşık tüylerine, bacaklarına bulaşmış gübrelere rağmen, yine de ömründe gördüğü en etkileyici yaratıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha-ha! Sen ömrünü nerede geçirdin Alobar? Bir balkabağının içinde mi yaşadın bugüne kadar? Yoksa bir şalgam arabasından mı düştün dünyaya?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar gururlu bir sesle, “Ben <span style="font-style:italic">pancar</span> yiyenlerdenim,” diye duyuruda bulundu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu kadar cahil biri nasıl kral olmuş? Senin, halkın o kadar mı geri? Şarap rengi denizler üzerinde, ‘Büyük Pan öldü, Büyük Pan öldü!’ diye bağıran o ünlü sesi de mi hiç duymadılar? Tabii o olay yaklaşık bin yıl önceydi aslında. Senin gibi bir salak bile benim hâlâ sağ ve sağlam olduğumu görebilir. Ama yine de, İsa’nın doğmasıyla bana olan inanç çok zayıfladı. O gün bu gündür canımı kurtarmaya bakıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, şimdi sen söyleyince aklıma geldi. Bizim kilisenin papazı senden sahte ilahlar arasında söz ederdi. Hatta şeytanı tarif etmeye kalkıştığında… biliyor musun, budala herif bir tek tanrı ve bir tek şeytan bulunduğuna inanıyor… evet, anlattığı şeytan âdeta… senin ikizin gibi bir şeydi!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen <span style="font-style:italic">Hıristiyan</span> mısın?” Pan bu kelimeyi öyle bir tiksinti ve nefretle söyledi ki, sürü dans etmeyi kesti, koyunlar da öfkeli bakışlarını Alobar’a dikti, arılar çevresinde kızgın kızgın dönmeye başladılar, oradan geçmekte olan bir kelebek de şaşılacak bir isabetle tam suratına pisledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yo, hayır, hayır,” dedi Alobar acele acele. Bir yandan yeşil kelebek pisliğini gözünün köşesinden silmeye çalışıyordu. “Aslında değilim. Yalnızca komşularım kuşkulanmasın diye Hıristiyanmışım gibi numara yaptım? Bu İsa denilen adam benim zevkime göre fazla muhallebi çocuğu. Hele şimdi sana yaptıklarını da duyunca, artık ona daha çok kızıyorum. Bireyciliği savunmuş olsa bile.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Seni ahmak!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bana avrat demenizi kabul edemem efendim!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ahmak dedim, avrat demedim! En sevdiğim şeyin adını mı takacaktım sana?” Pan’ın ağır gözkapakları bir an kapandı, düşünceleri başka çayırlara, başka günlere kaydı, onu sarp kayalıklardan aşağılara indiren dişi keçilerin pembe gerilerini düşündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama yine de…” Alobar’ın yumruğu, bıçağının pek yakınındaydı. “Eğer niyetin ölümden kaçmaksa, bir damlacık şansını da tanrılara meydan okuyarak yok etme. Burada olmadığı için kendini savunamayacak durumdaki İsa’ya da, senin gibi gururlu bir sineği ezecek kadar yakındaki bana da.” Alobar tatsız bir gümbürtüyle bir kere daha çenesi üzerine düştü. Pan bir tek kasını bile kıpırdatmamıştı. “Muhallebi çocuğu, ha?” diye söyleniyordu. “İsa’nın dediğine göre insan aydınlığa ulaşabilmek için elindeki her şeyi tehlikeye atmalıymış. Tüm insanların arasında özellikle senin anlaman gereken bir şey var. İnsanın toplum tarafından kendisine sunulan o güven verici nimetleri reddetmek için çok cesur olması gerekir. Hele de yalnız kalmış bir ruhun bilinmez zevklerini araştırmak uğruna. Gerçi İsa’nın dans gibi, çiftleşme gibi konulara pek hevesi yoktu, doğru ve yanlış kavramlarını fazla ciddiye alıyordu, böylelikle kendini doğal dünyadan ayırıyordu; ayırıyordu, ama tüm kusurlarına rağmen, kendi çıkarları için ona sarılan siz insanlardan yine de çok daha üstündü.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar ikide bir yere kapaklanmaktan nasıl hoşlanmıyorsa, eleştirilmekten de yine öyle hoşlanmıyordu elbette. Şamandan öğrendiğine göre, insanı harikuladeliğe götüren yol, bazen de keskin bir dil kullanmaktan geçiyordu. Pan o sırada uzaklaşmaya başlamıştı. Aralarındaki konuşmanın bittiğini belirtir bir hali vardı. Alobar hemen onu geri çağırmaya kalkıştı. “Söyle bana, Boynuzlu İlah,” diye seslendi. “Eğer İsa senin canını tehdit ediyorsa, onu ne diye savunuyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tanrı durakladı, kibirli bir havaya büründü, yüksek topuklu ayakkabı giymiş bir kadın gibi kabardı, yükseldi. Ama cevap vereceği yerde bir kamış flüt çıkarıp içine doğru üfledi. Çıkan ses koyunların tekrar atlayıp sıçramasına, gökte ufak bulutçukların kırıtmasına yol açtı. Müzik tiz ve neşeliydi, hafif, titrek, gümüş gibi bir sesti. Dünyada zerre kadar kaygıları yokmuş gibi yükseliyordu ses titreşimleri tembel tembel havaya. O incecik, hafif müzikle Pan’ın kaba, kalın görünümü, iri, hüzünlü gözleri öyle bir çelişki oluşturuyordu ki, Alobar elinde olmadan duygulandı. Sonunda müzik bittiğinde parmak eklemleriyle gözündeki yaşı sildi, “Sizin için dilerim ölümün dişleri pamuk kesilir,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Senin için de,” diye karşılık verdi Pan. “Ama elimizde etkili bir şarap olmadan, kadeh kaldırmadan nasıl kutlama yaparız? Hem açlığını öyle dokunaklı biçimde ifade ettin ki sağır bitki kökleri bile duydu. Bahse girerim sevişmeye de acıkmışsındır. Gel benimle, Alobar. Sonsuzluğa kadar üzüntüyle yaşamaya mecbursak bile, bir yandan da dünyanın tadını çıkararak yaşayalım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Göz açıp kapayana kadar Pan koca çayırı aştı, peşindeki Alobar ise kayaların, dikenlerin üzerinden ilerlemeye koyuldu. Alobar fiziksel açıdan sağlamdı. Köylüler gibi çalışmak onu sertleştirmiş, yaptığı son yolculuk da güçlendirmişti. Ama tanrıya yine de yetişemiyordu. Kısa zamanda Pan görünmez oldu. Hoş bu pek sorun yaratmadı. Alobar yalnızca kokuyu izledi. Keçi salgıları havada tuzlu bir sis gibi iz bırakıyordu. Onu izleyerek tırmanmaya devam etti. Ne kadar yükseğe tırmanırsa tedirginliği o kadar batıcı oluyordu. Sonunda gerçekten telaşlandı. Tam bu heyecanlı kaygılar doruğa ulaşıp da kendini kayalardan aşağıya atma isteği doğuracağı sırada, genç kız sesleri, su sıçramaları duydu. Telaşı tümüyle uçup gitti. Pan’ın kokusunu izleyerek otlara bürünmüş bir mağaraya adım attı. Orta yerde berrak bir havuz vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Havuzun sağladığı sıvısal zevklerden yararlanmakta olan yedi-sekiz tane rastlanmadık türden dişi insan görünüyordu. Boyları kısa, vücutları dolgun, kemiklerinin çevresini sanki fildişi ve petunyalar sarmış gibiydi. Dolaşık saçları deniz yosunlarına benziyor, hemen hemen topuklarına kadar iniyordu. Kusursuz meme başları domuz gözü gibi kırmızı kırmızıydı. Çığlıkları karanlıkta ışıklı bir iz bırakacak türdendi. Hiçbiri de Alobar’ın Aelfric’te bıraktığı yeni yetme Frol’den daha büyük değildi. Alobar’a baktıklarında çevreye cinsel kıvılcımlar uçuşuyordu. O da kendini çok iyi niyetli, dostça bir ortamda hissetti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Havuzun tam karşısında, pek de derin olmayan bir mağaranın ağzında Pan duruyordu. Bir elinde şarap tulumu, bir elinde de ereksiyon halindeki penisi vardı. Ayaklarının dibindeki kaba bir kil kabın içinde, neredeyse cızırdayacak durumdaki organına tehlikeli sayılacak kadar yakın yerde, biraz zeytin, biraz incir, biraz da beyazpeynir durmaktaydı. Tanrı başını şöyle bir sallayıp ona yaklaşmasını işaret etti. Alobar açlıktan ölmek üzereydi. Ama yiyecek ve içeceğin bulunduğu yere varabilmek için o perilerle dolu suların içinden geçmesi gerekiyordu. Cesaretini toplayıp suya daldı. Arkadia’da “brunch” saati gelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Günün geri kalanı lüks, tatlı bir uyuşukluk içinde geçti. Alobar’ın kuzeyli tabiatı buna isyan ediyor, ama bir sonuç alamıyordu. Bu nympha’ların gösterilerinde çok vahşi olacaklarını, ısıracaklarını, tırmalayacaklarını, bağıracaklarını sanmıştı. Oysa ne kralken, ne de serfken rastlamadığı bir zerafetle karşı karşıya geldi. Bu yumuşaklık, Alobar’ın içindeki kahraman kişiliği biraz utandırdı. Alacakaranlıkta çevresine bakındığı zaman ise, kendi katkılarının izlerini gördü. Uyuklayan nympha’ların oyluklarında kurumuş meni vardı. Gölgeli suyun yüzeyinde meni topakları alabalıkların dokuma tezgâhından kopmuşçasına yüzüyordu. Eğreltiotlarının uçlarında parıldayan beyazlıklar çiğ olamayacak kadar süt kıvamındaydı. Bunlar yalnızca Pan’ın üretimi olamazdı. Çünkü Alobar’ın taşakları, üzerine basılıp ezilmiş üzüm salkımları kadar yassı ve susuzdu. Hem suda bir saat kadar oynaştıktan sonra Pan mağaraya kıvrılmış, uzun bir uykuya dalmıştı. Nympha’ların mırıltıları onu uyandıramayacak kadar hafifti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pan iyi değil,” dedi nympha’lar bir sır verircesine.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onu kayalara tırmanırken seyrettim. Burada dördünüzü birden doyurduğunu seyrettim. Bana durumu yeterince sağlam gibi geliyor,” dedi Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nympha’lardan hülyalı iç çekişleri yükseldi. “Sen onu gençliğinde görseydin. Eski tekeliğiyle karşılaştırınca bu hali yaralı kumruları hatırlatıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onu güçsüz düşüren İsa mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İsa değil ama Hıristiyanlar. Hıristiyanlığın her ilerlemesiyle onun da güçleri azalıyor,” dedi nympha’lardan biri.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir başkası, “Aslında bu durum Hıristiyanlıktan çok önce başladı,” diye söze karıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">İlki, “Evet, doğru,” diyerek ona hak verdi. “Sitelerin güç kazanmasıyla başladı. Pan gibi bir dağkeçisi için Attica ve Sparta’nın zarif tapınaklarında yer yoktur ki!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Elindeki yapraklarla bacaklarındaki kalıntıları temizlemekte olan bir üçüncü nympha da sohbete katıldı. “Her şeyi başlatan, erkeğin kadına duyduğu kıskançlık oldu,” dedi. “Olimpos’taki tanrıçaları dışarı atıp yerine erkek tanrılar koymaya kalktılar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pan erkek tanrı değil mi?” diye sordu Alobar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Doğru, erkek tanrı ama dişisel değerlerle çok yakın ilgisi vardır. Kadınların değerini azaltmak için erkekler önce aydedenin değerini azaltmak zorunda kaldılar. İnsanlarla ağaçların, hayvanların, suların arasına bir engel sokmak zorunda kaldılar. Çünkü ağaçlar, hayvanlar ve sular, güneşe oldukları kadar aya da sadıktırlar. Sonra, düşünceyle duygunun arasına da duvar çekmek zorundaydılar. Dibine oturup günün kazancını saydıkları kandil ışığıyla, bizim Pan’ın yürekten bağlı olduğu karanlık arasına da. Başlangıçta engel olarak Apollo’yu kullanmaya kalktılar. Apollo’nun soyut mantığı gerçekten de güçlü bir engel oluşturdu. Ama Apollo’nun sanatçı yanı hâlâ kadınlara karşı bir sevgiyi saklıyordu içinde. Pan’ın şehveti gibi apaçık, uluorta bir sevgi değil, ama amaçları ataerkil ihtirası alttan alta çökerten kontrollü bir istek. İsa ortaya çıkınca… tabii İsa hiçbir dişiyle yatmazdı… ne iki ayaklısıyla, ne de dört ayaklısıyla. İsa hiçbir müzik aleti çalmazdı, şiir okumazdı, ay ışığında yan gelip keyiflenmezdi… çok uygun bir engeldi bu İsa. Hıristiyanlık denen şey, rahibeleri hizmetçi kıza, kraliçeleri cariyeye, tanrıçaları da esin perisine döndürmeye yarayan bir düzendir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bizim gibi nympha’ları neye çevireceğini de kim nereden bilebilir?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar pancar kırmızısı bir öfkenin içinde kabardığını hissetti. Başını hırsla salladı. “Dünya değişiyor,” dedi. “Ama bu dünyada sizin için de her zaman bir yer bulunacaktır. Pan için de.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki. Biz elbette ki modern insanlara bir zarar gelmesini istiyor değiliz. Yine de Pan zaman zaman onlara biraz katı davranır ya! Peki ya sen? Korktuğun kaderden kurtulabilecek misin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Beni yanlış anlıyorsunuz. Ben ölümden korkmuyorum. Ona kızıyorum. Her şeyin sonunda ölmesi gerek herhalde. Ben de buna istisna değilim. Ama bana fikrim sorulsun istiyorum. Anlıyor musunuz ne demek istediğimi? Ölüm sabırsız ve düşüncesiz davranıyor. Siz bir işin orta yerindeyken odanıza dalıyor, girerken çizmelerini kapıdaki paspasa silme zahmetine bile katlanmıyor. Benim içimde yeni bir heves var canlarım. Kendim olma hevesi. Bir ömür süresine tahsis edilenden daha fazla şeye sahip olma hevesi. Ancak kendi canım istediği zaman ölmek konusunda kesinlikle kararlıyım. Bu yüzden doğuya doğru gidiyorum. Duyduğuma göre ölüme biraz edep öğreten adamlar varmış orada.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Galiba sen, cesur olduğun kadar budalasın da Alobar. Belki de cesaretin aslı da budalalıktır. Korku, tıpkı sevgi gibi, derinliğe, doğanın gölgelikli kuytularına doğru bir çağrıdır. Korku, kızgınlıktan çok daha ince bir duygudur. Kızmak, zihnin yarattığı bir acıdır. Sonunda kendini İsa’nın pırıl pırıl aydınlatılmış salonlarında yakınırken bulursun.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama korku vücudun bir bilgeliğidir. Seni tekrar Pan’a döndürür.” Alobar bunu bir kere daha düşünürken, Pan uyandı, gerindi, devedikenlerinin arasına daldı. Güneş batarken hâlâ dönmeyince Alobar nympha’ları son bir kere daha sıkıştırdı, tepeden aşağı uzanan yolculuğuna başladı. Yolda o gökgürültüsüne benzer kahkahanın birkaç kere çevresinde çınladığını duydu; bir keresinde, ay ışığının, tepelerde koşturan bir boynuzun üzerine düştüğünü görür gibi oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tek başınaydı. Ona eşlik edecek bir tek spermi bile kalmamıştı. Alobar adımlarını tekrar doğuya doğru çevirdi. İçi beklentilerle doluydu. Adımlarının temposunu akıldan çok içgüdüler ayarlıyordu. Ona hızlı yürüme enerjisini veren, belirli bir yamaca doğru atılan düzenli adımların takdiri değil, harikuladeliğin var olduğuna dair ipuçlarıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu şekilde, gerçek zamana sığamayacak kadar uzun bir süre boyunca devam edecekti yoluna. Daktilonun tuşlarından daha çok sayıda yerlerden geçecek, dolmakalem uçlarının sayısından daha çok serüvenler yaşayacaktı. Türlü tehlikelerle dolu kaçışı boyunca, hayata gerekli olan gerilimi, ölümün o bilinmezliğinin sağladığını bir kerecik olsun düşünmedi. Fakat hiçbir karşılaşmanın kolay kolay unutturamayacağı Pan’ın soydaşlarından edindiği izlenimlerden yola çıkarak, ölüme daha az kızmaya, ondan daha çok korkmaya doğru kaydı. Peşpeşe birçok egzotik yerden geçerken, türlü türlü diller öğrenir, art arda çizmeler eskitirken kendi şarkısını söyleyip duruyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Severim dünyayı, severim dünyayı</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayaklarımın altında bir toptur o</p>

  <p class="Standard" dir="ltr" style="margin-left:0;margin-right:0;text-indent:18.859844px">Dünya yuvarlaktır, yuvarlaktır</p>

  <p class="Standard" dir="ltr" style="margin-left:0;margin-right:0;text-indent:18.859844px">Boktan bir pancara benzer o.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Yoo, belleklerde ozan olarak hatırlanmayacaktı… hoş savaşçı veya kral olarak da hatırlanmayacaktı ya. Ne var ki, hayat adildir. Günün birinde adı, koku sanayinde kullanılan bir kelime olarak kabul görecekti. Dâhi garson Priscilla’ya göre bir alobar, <span style="font-style:italic">Old Spice</span> tıraş losyonunun, ağsız külotların dantelleri tarafından emilme hızının ölçü birimiydi. Ama genç kadın bazen de aynı kelimeyi, geri geri uçan bir yabanördeğinin kanadındaki <span style="font-style:italic">Chanel No. 5</span>’in buharlaşma süresi olarak da tarif ederdi.</p>
</body>
</html>