<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <h2 dir="ltr" id="toc14" style="page-break-before:always">Paris</h2>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Kasım ayında sisli bir akşamüstü, Claude LeFever, tam evrak çantasını kapatıp paydos etmek üzereyken, LeFever Odeurs şirketi başkanı ve babası Luc’ün odasına çağrıldı. Odaya girdiğinde yaşlı adamı bir balina maskesi takmış otururken gördü.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Baba! Daha neler!.. Çıkar onu!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Luc gerçi emir vermeye, emir almaktan daha alışkındı, ama yine de denileni yaptı. Maske çıkınca Claude’un neden öyle aşırı tepki gösterdiği de anlaşılmış oldu. Bu dünyada bazı insanlar balina maskesi takabilir, bazıları da takamaz, ama hiç değilse hangi gruptan olduklarını bilecek kadar akılları vardır. Luc LeFever, uzun boylu, omuzları yetmiş yaşın yerçekimiyle hafif yuvarlanmış, iri yapılı, gövdesini körler yoklasa buzdolabı sanabileceği türden bir adamdı. Yakışıklıydı. Avrupa’nın en ağır boynuz çerçeveli gözlüğünü taşıyabilecek sağlamlıkta ve boyda bir burnu vardı. Kafasındaki (bir sarhoşun şiltesinin içindeki dolgudan bir parça sanılabilecek) pas ve kar karışımı birkaç tel saça rağmen vakur bir adamdı. Öyle sert adamdı ki, kırk yılda bir yüzüne zorla bir gülümseme kondurduğunda vücudu o gülümsemeye bir hastalıkmış gibi muamele eder, bu yabancı hayatı bünyesinden bir an önce atabilmek için interferon salgılama hızını üç katına çıkarırdı. Böyle bir adam, balina maskesi takan adamların tipik bir örneği değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">(Tabii Marcel LeFever de kibar görünüşlü bir beyefendiydi. Terzisini o da iyi seçer, berberine o da dikkat eder, yüz ifadesini o da kontrol ederdi. Ama Marcel’in gözlerinde, açık veren bir yumuşaklık vardı. İlk müsait rüzgârla ta uzaklara uçmaya hazır bir hal vardı. Oysa Luc’ün bakışları sabitti. Dikkatsizlik edip kendisine değen her şeye diken batırır gibiydi.)</p>

  <p class="Standard" dir="ltr" style="margin-left:0;margin-right:0;text-indent:18.859844px">Luc, “Birkaç dakika için, onun yerinde olmak nasıl bir şeydir diye merak ettim,” dedi. Saçlarını düzeltti, bir Romeo y Julieta Presidente çıkarıp altın çakmağıyla yaktı. Dominik Cumhuriyeti’nde yapılmış el sarması bir ürün. Sosyalizme olan nefretinden ötürü, Luc artık Havana purolarını çoktan boykot etmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dengesiz olmak nasıl bir şeymiş, denemek istedim.” Bir duman halkası üfledi. Halka ağzından dört köşe çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude çok şaşırmıştı. “Bunların sebebi ne peki?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölüm.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu sabah beni doktorlar muayene etti.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yo, olamaz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sakin ol. Tansiyonum yükselmiş, ama eğer onların lanet olası ilaçlarını alırsam düşecekmiş. Onun dışında, hafif çarpıntım var, ayağımın başparmağında gut habercisi olabilecek bir şişme var. Kaygılanacak şeyler değil. Ama artık yaşlı bir insan olduğum gerçeğini de değiştiremez. Bunu laf arasında doktorlardan birine söyleyecek oldum, o da bana, ‘Kimse ebediyen yaşayamaz, Mösyö LeFever,’ dedi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sağlıklı bir gözlem. İlk defa tıp mesleği benim de destekleyebileceğim bir yargıya varıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Destekliyor musun? Anlaşılan Son Gülüş Vakfı’nı duymamışsın, ha?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet baba, duydum Son Gülüş Vakfı’nı. Ne hokkabazlık! Orayı kim yönetiyor, biliyor musun? Wiggs Dannyboy. Esrarkeş ve hapishane kuşu. Deli İrlandalı…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, orayı Doktor Dannyboy’un kurmuş olduğu doğru. Ama ona kim ortak oldu, onu da biliyor musun? Wolfgang Morgenstern. Sorbonne’da birlikteydik Morgenstern’le. Kimya hazırlık sınıfında bir aradaydık. Birbirimizi tanırız. Harika bir insandır. Nobel ödülü de kazandı. İki tane hem de. İki, dikkatini çekerim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, ama…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İşin içinde bir şey olmasa Morgenstern bulaşmazdı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bak, söylüyorum sana, Morgenstern bir şarlatanın hokkabazlıklarına alet olacak adam değildir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Baba, yoksa ölümsüzlük kliniğine kaydolmayı mı düşünüyorsun?” Paris sokaklarında sis ne kadar yoğunsa, Claude’un sesinde de ayıplama tonu o kadar yoğundu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Luc parmaklarıyla puroyu yavaşça çevirdi, külüne baktı. Puro ne kadar kaliteli olursa, o kadar uzuyordu külü. Ama eninde sonunda her kül düşmek zorundaydı. Düşüş de genellikle ani ve nihai oluyordu. Luc yoksa puro külünde bir eğretileme mi görüyordu? Ebedi bir kül tablasının yapısına ilişkin felsefi düşünceler mi geçiyordu kafasından? Bizim de geçebilir miydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi bir-iki soluk daha çektikten sonra. “Doğrusu içimden bir hevesin gelip geçtiğini itiraf etmem gerek. Morgenstern’i iyi tanıdığım için yani. Ama sonunda…” İçini çekti. “Baktım ki ölümsüzlük bana göre değil. Çift anlamlı mıydı bu sözüm? Değil, ha? İyi. Her neyse, ölmek bir gelenektir. Ben de geleneğe meydan okuyan insanlardan değilimdir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yeter ki bir kâr söz konusu olsun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kâr varsa geleneği yıkmaya her zaman istekli olmuşsundur. İş hayatındaki başarılarının sırrı burada.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hım. Olabilir. Ama insanın doğal sınırlarının ötesinde yaşamaya çalışmasında bir kâr göremiyorum. Bunda bir açgözlülük var. Size kâr güdüsüyle açgözlülük arasındaki farkı her zaman öğretmeye çalışmışımdır. Açgözlüler er geç kârlarını kaybederler. Kâr etmek şerefli, saygın, sağlıklı bir şeydir. Açgözlülük ise alçaltıcı, sapık bir niteliktir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayatla para aynı şey değildir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çok şükür ki değil! Hayat tükenir. Ama para, iyi yönetilirse büyür, büyümeye devam eder, bu birkaç ömür boyu sürer. Hayat geçici, para ise ebedidir. Ya da… ebedi olabilir. Tabii eğer şu kahrolası Amerikalılar faiz hadlerini biraz düşürürlerse.” Luc balina maskesini eline aldı, mavi dumanları maskenin gözlerinden içeri üfledi. “Ölüm, para ve sapıklıkla ilgili bu sohbetimiz sözü yine çaresiz <span style="font-style:italic">ona</span> getiriyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İsa’ya mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır, budala, İsa’ya değil. Kuzenin Marcel’e.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude kaşlarını çattı. “Baba, niyetin yine Tavşan’a çatmaksa boşver. Onunla ilgili duygularımı bilirsin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gerçekten de bilirim. Onda da sapık bir yan var. O tahtakurusuyla geçirdiğin zaman, karınla geçirdiğinden fazla.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, şey, aslında Tavşan karımdan daha eğlenceli tiptir. Hem bize para da kazandırıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Karın seninle herkesin önünde alay etmiyor. Ayrıca eğer senin eğlenceli dediğin şey, kartondan bir balık kafası takmaksa…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Balina balık değildir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne olmuş yani?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben onun alaylarına da, garipliklerine de razıyım. Zaten aslında sen de razısın baba. Tavşan olmasa bu şirketin hali nice olurdu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İşte benim de hazırlanmakta olduğum durum o zaten.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne demek istiyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Luc purosunu mermerden kül tablasının kenarına bıraktı. Puro bir tür sebzeyi hatırlatıyordu. Kök bir sebze. Belki… <span style="font-style:italic">mangel-wurzel</span>’le akraba bir sebze. Yanıyordu tabladaki zerzavat. Kundakçılık mı söz konusuydu?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Marcel dengesiz demek istiyorum.” Luc puroyu tekrar aldı, ucunu balina maskesine pıt pıt vurdu. Küller çeneye doğru döküldü. Puro yanmaya devam ediyordu. İtfaiyeci, itfaiyeci, kurtar benim zerzavatımı! “Günün birinde aklına eser, Tahiti’ye yüze yüze gitmeye kalkar demek istiyorum. <span style="font-style:italic">Yeni Dalga</span>’yı nasıl yüzüstü bıraktı, görmüyor musun? Tehlikeli bir siyasal akımmış gibi saldırıp duruyor. Oysa o, milyonlar yatırdığımız, gelecek vaat eden bir parfüm. Hem de kendi eliyle geliştirdiği bir parfüm. Şimdi de yosunlardan bir koku yapmaktan söz ediyor. Kadınların cezir gibi kokmak için bir onsuna bin frank para sayacaklarını sanıyor. Ben sanırdım ki kadınlar parfümü Amazon’un ağzı gibi kokmaktan kurtulmak için alır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dinle! Marcel’e hâlâ güveniyorum. Doğal yaseminlere de yepyeni bir ilgi göstermeye başladı. Bu sağlam bir düşünce olabilir. Bu meslekteki en iyi burundur Marcel. O kadar çok kere haklı çıktı ki, şimdi ona terslenemem. Ama ne olursa olsun, hiçbir zaman ne yapacağını önceden kestiremeyeceğin bir tip, bu yüzden de başlı başına bir riziko sayılır. Bu nedenle… sen bir yandan onu sigorta üstüne sigorta ettirirken, mutfağını yeni asistanlarla doldururken (ne yazık ki hiçbiri onun yerini doldurabilecek yetenekte değil) ben de başka tedbirler alayım dedim.” Luc masasının çekmecesinden bir dosya çıkardı. “Doktorların bugün beni öyle korkutmasından sonra, bu işi de artık sana devretmeye karar verdim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nedir o?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir ajanlar listesi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ajanlar mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belli başlı rakiplerimizin seçkin elemanları. Fransa, New York, Almanya. Birkaç kişi de kendi özel küçük parfümerilerinin sahibi. Gelecek vaat eden dükkânlar. Sapa yerlerde. Devlerin es geçtiği oralarda da bir şeyler patlayabilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Casus mu yani bunlar?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen ille öyle adlandırmak istiyorsan, öyle olsun. Daha açık konuşmak gerekirse, Marcel yanıldığı takdirde yine de elimizde birinci sınıf reçeteler ve formüller olacak. Küçük parfümerilerden birisi altın bulursa… İtirazın var mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude koyun gibi saf bir ifadeyle başını iki yana salladı. “Herhalde yok. Yani… bu iş yalnızca bir güvenlik tedbiri, bir son çare oldukça yok. Bak, bence Tavşan’ın saatinin guguk kuşu hiçbir yere kaçacak değil. Aşırı bir şeye kalkışmayacaktır.” Luc ona inanmayan bir bakışla baktı. “Eh, şirketi tehlikeye sokacak, yasadışı faaliyetlere yöneltecek şeylere kalkışmayacaktır demek istiyorum. Ama biliyorsun, bugünkü gibi sisli akşamlarda pardösüsüz dolaşıp durmaya devam ederse, bir-iki yedek tedbirimiz olması yararlı elbette. Belki karaciğerini fena üşütür. Yani… olur böyle şeyler.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Luc öyle bir kazan dolusu duman çıkardı ki, o duman raydan çıkmış bir vagondan gelse, yetkililer hemen çevre mahalleleri boşaltırdı. Belli koşullar altında, Luc’ün üfürdüğü dumanlar, yüzlerce insana geceyi kilise bodrumlarında, okulların jimnastik salonlarında geçirtmeye kadirdi. “Beni kaygılandıran <span style="font-style:italic">karaciğeri</span> değil. Kendi karaciğerim de değil. Her zaman sağlıklı bir insan olagelmişimdir. Yüz yıl yaşayacağıma inanırdım. Ama doktorlar o umudun bastığı halıyı çektiler altından. Neyse, onu kabul edebiliyorum. Ölüm konusunda hiç de muhallebi çocuğu değilim ben. Ama beni asıl kaygılandıran… ya Marcel senden daha uzun yaşarsa? Marcel’i şirketin başında düşünebiliyor musun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Baba!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tanrım! Bu bina! Herhalde üstteki yirmi üç katı kiraya verir, bodrumu parfümeri diye kullanmakla yetinirdi. Rahiplerin yedi yüzyıl önce yaptığı gibi. Ya da, dedelerimiz bu işletmeyi 1666’da satın aldığı zaman bitişikte çalışmakta olan o küçük Kudra dükkânı gibi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Baba! Ne kadar gülünç! Bir kere benim sağlığım Tavşan’ınkinden iyi. İkincisi, şirket esas sözleşmesi ona böyle bir şey yapma hakkını vermiyor. İstese bile. Üçüncüsü, insanın kontrol edemeyeceği uzun ömür falan gibi konuları düşünüp kaygılanması, tansiyonunu fırlatmanın baş yoludur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Sıkıştırılmış <span style="font-style:italic">mangel-wurzel</span> vagonundan bir sütun duman daha çıktı, komşuların evlerine bir an önce dönebilme umutlarını yerle bir etti. “Ama ya birileri kontrol edebiliyorsa?” diye sordu Luc.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen neden söz ediyorsun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şundan. Ben şundan söz ediyorum. Birkaç gün önce Marcel’e bir davetiye geldi, Son Gülüş Vakfı’nı ziyaret etmesi istendi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Amerika’da mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Seni budala! Elbette Amerika’da.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neden Marcel? Herhalde gitmiyordur!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sekreteri kabul ettiğini söyledi. Bugün.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude kaşlarını çattı, balta sapını andıran sakalını çekiştirdi. “Ama neymiş mesele?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Keşke bilseydim! Öğrenmeni istediğim şey de o zaten. Belki parfümcüler toplantısında verdiği o gülünç konferanstan kaynaklanıyordur, belki de başka bir şeydir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude, babasına ilacını almasını hatırlattıktan sonra onun yanından ayrıldı. Asansöre yürürken Marcel’in odasına bir göz attı. Marcel orada değildi. Her şey normal gibi görünüyordu. Bir tek, gümüş tepsinin ortasında duran pancarın dışında.</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude giriş katına indi. Pencere camlarından bakılınca sisli sokaklar, Frankenstein’ın hayalindeki Club Med gibi görünüyordu. Claude’un içinden bir ses, dışarı çıkmadan önce, Luc’ün ajanlar dosyasını evrak çantasına kilitlemenin akıllıca bir şey olacağını fısıldıyordu. Çantaya koymadan önce sayfaları şöyle bir taradı. Gözüne V’lu Jackson’ın adı ilişti.</p>
</body>
</html>