<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <p class="Standard" dir="ltr" style="page-break-before:always;margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Şato karanlık, kahramanlar uykudaydı. Soluklarının sesi sanki havadaki ejderha dumanını yokluyor gibi çıkıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne var ki şato, bu sefer Concord Eyalet Cezaevi’ydi. Uyuyan kahramanlar, daha kahramanlık göstermeye fırsat bulamadan çevre veya kromozom koşullarıyla bozulmuş kimseler olup, havada ejderha soluğu değil, gözyaşı gazı arıyorlardı. Dünyanın yuvarlak olup olmadığı umurlarında bile değildi. Rüyalarında demir keskiler, vezne kasaları görmekteydiler. Burada beş yılı ya da daha fazlasını doldurmuş olanlar, rüyalarını artık renkli değil, siyah beyaz görüyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar hiç rüya görmüyordu. Binadaki gardiyanlar kadar uyanıktı. Hatta daha bile uyanıktı. Gardiyanlar hafiye dergilerini okurken uyukluyor, yaklaşan Şükran Bayramı tatilinin hayallerini kuruyorlardı. Oysa Alobar yaşlanan vücudunun kokusunu burnuna çekerken bilinci tümüyle yerindeydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Evet, koklayabiliyordu onu. Mahkûmiyetinin birinci yılında hiç yaşlanmamıştı. Vücudu bin yıllık ölümsüzlük uygulamalarının etkisindeydi hâlâ. Soluma tekniklerinin dışında, diğer teknikleri uygulayamıyordu cezaevinde. Derken günlerden bir gün hücre bankaları bağışıklık hesabındaki fonların tükendiğini, on beş aydır yeni yatırım da yapılmamış olduğunu bulguladılar. DNA teftiş yapılmasını istedi. Alobar’ın hesaplarında rakamlarla oynanmış olduğu saptandı. Adam zimmetine en azından dokuz yüzyıl geçirmiş durumdaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">DNA çileden çıkıp tazminat istemiş olmalı ki, Alobar’ın tuzlu biberli saçları bir hafta içinde bir sodyum kayasına dönüştü. Göz altlarına kırışıklar doldu, kendilerine siperler kazdılar, telsiz çekip takviye kuvveti istediler. Birileri eklemlerinde çimento karmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Demir parmaklıklar ardındaki üçüncü yılında, hızlandırılmış bir yaşlanma sürecini, koklayarak, tadarak, işiterek hissediyordu. Kokusu güve gibiydi. Tadı bayat sos gibi. Sesi Lawrence Welk gibi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Daha o sabah Doktor Palmer (tam bir sağlık sigortası sahtekârıydı) ona, “Al, sen Concord’a geldiğinde yaşının adamıydın,” demişti. Cezaevi kayıtlarında Albert Barr kırk altı yaşında gözüküyordu.) “Şimdi ise iki kat yaşlı gösteriyorsun. Revire gidip muayene olmak ister misin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo, iyiyim ben.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama cildin…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki yediğim bir şey dokunmuştur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Palmer başını salladı. “Nasıl istersen, Albert.” Alobar gülümsedi. Kendisine “Albert” denmesi hoşuna gidiyordu. Einstein laboratuvardan çıktıktan sonra orayı temizlediği geceleri hatırlatıyordu ona.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Geriye baktığında, hayatı boyunca ne kadar az erkek arkadaşı olduğuna kendi de şaşırmaktaydı. Bazıları bir günde, Alobar’ın bin yılda edindiğinden çok arkadaş edinirdi. Pan vardı tabii. Eğer insan o ilişkiye dostluk diyebilirse. Şaman vardı… onunla yalnız bir tek kere karşılaşmışlardı. Tibetli sanatçı Fosco vardı. O da çoğu zaman içine kapanık, bilmece gibi bir adamdı. Wiggs Dannyboy’a gelince… Alobar ondan pek emin değildi. Oysa Albert Einstein tam bir dosttu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir tür dost! Birlikte bowling oynamış, barda bira yuvarlamış değillerdi, ama Einstein ona gerçek bir dost gibi davranıp borç para vermişti. Bazı çok hoş sohbetler de yapmışlardı karşılıklı. İki kişi birbiri hakkında başka hiç kimsenin bilmediği şeyleri bilirse, kimseye de söylemezlerse, o zaman o iki kişiyi dost saymak gerekirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Daha bir-iki ay önce, bir dergiyi karıştırırken Alobar’ın gözüne bir yazı çarpmıştı. Yazı şöyle başlıyordu; “Albert Einstein 18 Nisan 1955’te, saat 1:15’te Princeton Hastanesi’nde ölürken son sözlerini Almanca olarak, Almanca bilmeyen bir hemşireye söyledi…” Alobar kendini tutamayıp gülmüştü bunu okuduğu zaman. Dergi, büyük bilginin son sözlerinin tarih açısından kaybolup gittiğini ima ediyordu. Bunu Alobar da kabul etmekteydi. Ama o biliyordu Einstein’ın son sözünün ne olduğunu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Ne sanıyordu bunlar? Einstein ölmek üzereyken birden yatağında doğrulup, “E eşittir MC küp” mü diyecekti?</p>

  <p class="Standard" dir="ltr" style="margin-left:0;margin-right:0;text-indent:18.859844px">Yoksa, “Kusursuz tako,” diye mi mırıldanacaktı?</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Geçen üç yüzyıl içinde Alobar defalarca intiharın eşiğine gelmişti. Onu oraya sürükleyen umutsuzluk, hatta can sıkıntısı da değil, Kudra’ya kavuşmaya duyduğu özlemdi. Kudra’nın “sırf uzun ömür için, uzun ömür istemek insanı sınırlayan bir tutkudur,” suçlamasındaki haksızlığı ona kanıtlamak isteğiydi. Bir bakıma Kudra’nın suçlaması doğru olmalıydı. Çünkü Alobar tedbiri asla elinden bırakmıyordu. Sonunda ölmeye ya da en azından maddesel çözülmeye hazır olduğuna kendisi karar verecekti. Bu sevgili vücudu geride bırakmak, polislerin onu elleyip dürtmesine, papazların onun başında yalanlar söylemesine çanak tutmak istemiyordu. Ama son anda bir şeyler oluyor, ona fikrini değiştirtiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Maddesel çözülmeyi başarabileceğinden neredeyse emindi. Tekrar maddeleşeceğinden pek emin değildi. Kudra geri dönmediğine göre, herhalde dönüş imkânsızdı. Kudra’nın Öteki Tarafta kendi isteğiyle kaldığını düşünmesine, kendisinden şüpheye düştüğü bazı ender anların dışında, egosu izin vermiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne olursa olsun, Alobar sonunda o hayalet ekspresine binecek, eski laboratuvar takımlarını onarıp kendine biraz K23 yapacaktı. Öteki Taraf’a vardığında buram buram parfüm kokması şarttı. Kudra onu tanısın diye. Demek önce malzemeyi toplamalıydı. Bu iş vişneli turta pişirmek kadar kolay değildi. Aradığı tür ağaçkavunu pek az bulunuyordu. Kaliteli yasemin yağı ondan bile kıttı. Pancar poleni hiç yok gibi bir şeydi. Her yılın belli birkaç haftasında, birbirlerinden pek uzak yerlerde bulunurdu. Malzemeyi toplayıp bir araya getirdiğinde de yolculuğu ertelemek için mutlaka bir başka neden buluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Son sefer de böyle olmuştu. 1953’te. Eisenhower yıllarıydı o zamanlar. Her şey pek yavaş gidiyordu. Eisenhower yılları öyle yavaştı ki, bir dağın doruğundan düşseler saatte ancak on mil hızla giderlerdi. Ağır giden bir gemi gibiydiler. Amerika tekrar canlanana kadar pek çok asker tıraşlı mehtabın gelip geçeceği kesin gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, yaklaşık yarım yüzyıl boyunca, Livingston Montana dışında bir kaplıcanın sahibi ve yöneticisiydi. Bu sayede mineral kaynakları hep elinin altında bulabiliyordu. Sıcak banyolar, unutmayın ki, ölümsüzlük sürecinin bir gereğiydi. Kırsal Montana’da Pan’ın parçalanmış ruhu da rahat ediyordu. Kır Kurdu’nun parçalanmış ruhuyla birlikte, Vahşi Batı’yı dolaşıp durmaktaydı. Ara sıra Pan’la Kır Kurdu bir taraftan esiyor (artık rüzgâr gibiydiler), bir şeyleri kıpırdatıyor (Kır Kurdu yaramazlığın elçisiydi), kaplıca müşterilerinin havluları burunlarına tutmasına yol açıyorlardı. (Pan’ın kokusu hâlâ bir felaketti.)</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama Pan cezaevine ziyarete gelmeyeli epey zaman olmuştu. Eğer Eisenhower yılları Alobar’ı bile sıkıyorsa, Pan’ı nasıl etkilediğini artık siz düşünün. Eğer Pan’ı tümden silip mahvedebilecek bir tek şey varsa, o da bu püriten Eisenhower kasıntılarının iskambillerini karıştırıp savunma anlaşmalarını tartışmalarıydı. Bu günler, yüreği kuvvetli olanların günü değildi. Alobar eğer o adımı atıp uzun ömür alışkanlığından vazgeçecek ve sevgili Kudra’sının yanına gidecekse (ya da Wren’in, ya da Kudra’yla Wren’in yanına gidecekse), 1953 bunun en uygun zamanıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Montana’ya saçlarını simsiyah boyayıp gelmişti. Zamanla yavaş yavaş doğal tuz-biber rengine dönmesine izin verdi. (Bin yılda o da birkaç numara öğrenmişti elbette.) Ama aradan elli yıl geçince, komşu çiftçiler arasında yine de bir merak uyandırmaya başlamıştı. Yine aynı sorun. 1031 yılında Constantinople’dan kaçmasına yol açan sorun. Yola düşme zamanı geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar gizlice New York’a ağaçkavunu ve yasemin ısmarladı, sağa sola sorup Minnesota pancar tarlalarının birkaç haftaya kadar hazır olacağını öğrendi. İlk partiden sonra bir damla bile K23 yapmış değildi, ama yine yapabileceğinden emindi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Minnesota’ya doğru yola çıkmasına iki hafta kala, Reader’s Digest’te çıkan bir yazı dikkatini çekti. Princeton Üniversitesi’ndeki genetik uzmanları, insan ömrünü iki katından fazlaya çıkarabilecek bir keşfin eşiğindeydiler. Yazının sonunda, deneyler olumlu sonuç verirse, herhalde Beyaz Saray bu işe el koyar, devlet yöneticilerine öncelik tanınmasını sağlar, deniliyordu. Ne de olsa, araştırmalar devlet fonlarıyla yürütülmekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın telaşa kapılmasında şaşılacak bir şey yoktu. Ike’ın, John Foster Dulles’ın ve Richard Nixon’ın ebediyen kalıcı olmasını siz düşünebiliyor musunuz? Eisenhower yıllarının sonsuza kadar sürmesini gözünüzün önüne getirebiliyor musunuz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu korkunç düşünceler onu harekete geçirmeye tek başına bile yeterdi. Ama dokuz yüzyıl önce Lalo adlı nympha’ya verdiği söz, Alobar’a pancar tarlalarına yapacağı geziyi ertelettirdi. Sağlık merkezini sattı, son metresini terk etti, Einstein’ın odacısı olmak üzere Princeton’a doğru yola çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Günün birinde,” demişti Lalo, “Ölümü yalnızca zekâ yoluyla yenmek isteyen insanlar çıkacak.” Sonra eğer bu adamlar ölümsüzlüğe, daha doğrusu sahte ölümsüzlüğe ulaşırlarsa (çünkü gerçeğine ulaşmak için kalbin ve ruhun da gelişmesi şarttı), insanlar için korkunç kötü olayların yer alacağını söylemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Princeton genetik uzmanları, Lalo’nun kehanette bulunduğu sahte ölümsüzler miydi? Alobar bunu anlamak için, genetik uzmanlarının laboratuvarları ve ofislerinin bulunduğu İleri Araştırmalar Enstitüsü’nde hademe yardımcılığı işini kaptı. Ona verilen iş kalorifer kazan dairesindeydi, ama hademeye rüşvet verdi, uzmanların bulunduğu tarafın temizlik işlerine atandı. Beyaz Saray’la Pentagon’un konuya ilgi gösterdiğini kanıtlayan yazışmaları görür görmez, işi sabote etmeye koyuldu. Duyarlı makinelere maymun dışkıları atıyor, yeri sildiği suları, tüplerdeki kültürlere damlatıyor, kuluçka makinelerini prizden çekiyor, grafiklerdeki sayıları değiştiriyordu. Bir keresinde, uzun ömürlü deney farelerinden birine Einstein’ın puro izmaritlerinden birini yedirmişti. Sabah olduğunda farenin işi kaputtu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Profesör Einstein’ın çalışma odası, genetik bölümünün biraz ilerisindeydi. Karmakarışık bir yerdi. Hem iki kere iki dört eder türünden bir karışıklık da değildi. Einstein’in odası bir deha-denklem kargaşalığı içindeydi. Belki Priscilla rahat edebilirdi burada.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kitaplar, raporlar, ciltler, bantlar, şeritler, dergiler, mektuplar, bozdurulmamış çekler, yığın yığın, yerlerde, eşyaların üzerinde, her taraftaydı. Süpürüp toz almaya olanak yoktu. İşin fenası, odanın süpürülmeye de çok ihtiyacı vardı. Yığılı kâğıtların arasında soyulmuş portakal kabukları, muz kabukları, Dixie bardakları, tebeşir parçaları, kalem uçları, ceket astarları, keman yayları ve puro külleri de vardı. Daha beteri, Einstein genellikle saat gece yarısını geçene kadar odasında çalışıyor, bir tek kâğıt yerinden oynasa sinirleniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar o odayı temizlemeyi, nöbetinin en son saatlerine bırakıyor, yine de profesör odadan çıkmıyordu. Sabahın ikisinde, koltuğuna yığılmış otururken içinden pamukları ve yayları fırlamış bir oyuncak ayıya benziyordu. Gün geldi, Einstein orada Alobar’ı beklemek, onunla konuşabilmek için kaldığını itiraf etti. Karısı ona pek annelik taslıyordu. Puro içmesine izin vermiyordu. Mrs. Einstein’a göre, pipo daha efendice görünümlüydü. Kadının tek sevdiği konu da günlük tuvalete çıkma alışkanlıklarıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’la Einstein pek tatlı sohbetler yaptılar. Özel izafiyet teorisi, genel izafiyet teorisi, birleşik alan teorisi… evet, gerçi Einstein’ın ünü bunlardan geliyordu, ama bunlar onun en iyi ürünleri değildi. Einstein, Alobar’a, izafiyetten çok daha güzel şeyleri de düşündüğünü, ama baklayı ağzından çıkarmadığını, çünkü politikacıların o bulguları ahlaklı biçimde kullanacağından emin olmadığını söylüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar yayımlanmamış bazı teorileri dinleyince, bunların harika şeyler olduğunu hemen kabullendi. Ama zor şeylerdi. Daha aydınlık bir çağa saklanmaları iyi olurdu. Bu itiraflardan cesaret alan odacı, Einstein’a kendi sırlarının da bazılarını anlattı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Einstein’ın odacıdan dinlediklerine inanıp inanmadığı kuşku götürürdü, ama hoşlandığı kesindi. Alobar’ın ölüm ve hayat üzerine olan görüşlerine hayran kalmıştı. Alobar’ın neşesi, krallara yakışan tavırları, onu depresyondan kurtarıyordu. Alobar parasal açıdan başının dertte olduğunu söyleyince Einstein hemen kendini dizüstü yere atmış, kâğıt yığınlarının arasında eşelenip aranmış, sonunda Physical Review dergisinin yolladığı telif hakkı çekini bulmuş, arkasını imzalayıp gece yarısı dostuna ciro etmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın parasızlık nedeni, kendisine şantaj yapılıyor olmasıydı. Yeni hademeden başlangıçtan beri kuşkulanan başodacı, sonunda onu genetik laboratuvarındaki deneylere bulaşırken yakalamıştı. Kısa zamanda, kaplıcanın satışından Alobar’ın eline geçen parayı son kuruşuna kadar sızdırmış, şimdi de maaşının tamamını istiyordu. Pahalı işti bir nympha’ya verilen sözü tutmak.</p>

  <p class="Standard" dir="ltr" style="margin-left:0;margin-right:0;text-indent:18.859844px">Princeton Üniversitesi’ndeki uzun ömür deneyleri 1956 yılında son buldu. Nedeni herhalde bilim adamlarının uyguladığı yanlış yöntemler kadar, Alobar’ın sabotajlarına da bağlıydı. İnsan ömrünü, fare ve köpeklerde virüslere dayanıklı hücre geliştirme yoluyla uzatmaya çalışan bilim adamları aslında yanlış kromozoma kur yapmışlardı. Zaten baş odacı sonunda Alobar’ı polise teslim ettiğinde, kimse o deneylere aldırmıyordu artık. Alobar sorguya çekildi, sonra da serbest bırakıldı. İşini kaybetmişti tabii. İyi de olmuştu. Arkadaşı ölmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Einstein’ın ofisi artık müzeydi. Çok temiz, çok derli topluydu. Masasının üzerinde birkaç tane pipo duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın Albert’ı hastanede ziyaret etmesine izin verilmemişti. Bekleme odasında oyalanıp duruyordu Alobar. O sırada haber geldi. Profesörün, delinen aortu için ameliyat olmayı reddettiği, böylelikle kendi kişisel denklemini hayat tahtasından silmekte olduğu anlaşıldı. “Hayatı suni yollarla uzatmak tatsız bir şey,” demişti Einstein doktorlarına.</p>

  <p class="Standard" dir="ltr" style="margin-left:0;margin-right:0;text-indent:18.859844px">Albert’ın bu tepkisi, on yıl sonra Mary Quant adında bir İngiliz moda tasarımcısı tarafından güzelce özetlenmişti, ama başka bir bağlamda. Mary Quant, “Zevkin iyisi ölmektir. Kabalık ise hayatın kendisidir,” diyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar, Albert’ın kararı karşısında hayal kırıklığına uğramış, kendi felsefesinin arkadaşı üzerinde daha derin bir etki bırakmadığına üzülmüştü. Yerleri silmek üzere tekrar enstitüye dönmüştü. Bir hafta sonraki cenazeden sonra (Alobar cenazeye prensip kararı olarak katılmamıştı) radyoda Einstein’ın ölürken başında olan hemşirenin, bilginin son sözünü taklit etmeye çalıştığını duydu. Almanca sanıyordu kız o sözü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar hemen saplı süpürgesini kaptı, kazan dairesinde onunla dans etmeye koyuldu. Attığı kahkaha binanın tüm kalorifer borularında yankılandı. Elbette anlamazlardı Einstein’ın son sözlerini! O sözler Almanca değildi ki! Çoktan silinmiş bir Bohemya kabilesinin unutulup gitmiş dilindeydi. Alobar öğretmişti o sözü ona.</p>

  <p class="Standard" dir="ltr" style="margin-left:0;margin-right:0;text-indent:18.859844px">Einstein’ın son sözleri, “<span style="font-style:italic">Erleichda, erleichda</span>,” olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Einstein’la ve kendisinin bilimi sabote ettiği, ilk ama son olmayan faaliyetleriyle ilgili anıları, hükümlü Albert Barr’ın zaman zaman kendini hapsedildiği iki hücrenin dışındaymış gibi hissetmesini sağlıyordu. Birinci hücre çelikten, soğuk, yıkılmaz bir yerdi. İkincisi ise çürümekte olan, hasta bedenin odasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Anıları solduğu anda çürüme belirtileri tekrar ön plana geçiyor, kendine güvenmeyen bir aktör gibi sahne ışığını yakalayıp ona sarılıyor, çevredeki zimmetçilerin, katil ve manyakların, zorbaların horultularını bile siliyordu. Yaşlanmanın sesi Alobar’ın içinin derinliklerinden gelmekteydi. Yumuşak bir sesti, ama ondaki zorlayıcı duygu, gardiyanın radyosundan gelen, kovboy şarkılarında bile yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Koku daha da rahatsız ediciydi. Dokularını böyle evde kalmış teyzenin evindeki en alt çekmece gibi kokutan şey acaba ne tür bir kimyasal etkiydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">O sırada Alobar yeni bir belirti daha keşfetti. Kulakları çınlıyordu. Bu kendi başına bile berbat bir duyguydu, ama bir de, kulak çınlayınca o insan hakkında dedikodu edildiğiyle ilgili halk inancı vardı. Kulaklarınız çınladı mı, birisi sizden konuşuyor demekti. Ziyanı yok, diye düşündü Alobar. Belki de onun hakkında konuşan, şartlı tahliye kuruluydu. Kimdi acaba gecenin bu saatinde ondan söz eden?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kimdi gerçekten?</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Bin yaşında mı?” dedi Priscilla. “Yoo! Sizi işletmiş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs, “Karşınızda bir bilim adamı var,” diye karşılık verdi. “Ben kuşku duymak üzere eğitilmiş bir insanım. Kül yutacak insanlardan değilim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hah! İyi haber alan kaynaklar bana sizin perilere inandığınızı söyledi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs biraz kızardı. “O bambaşka bir konu,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki de değil.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efsaneler insana dünyayı açıklar.” Pedagog edasıyla boğazını temizledi. “Hem psişik, hem de fiziksel dünyayı açıklar. Geçmiş, şimdiki ve gelecek dünyayı açıklar. Eski Keltler perilerden söz ettikleri zaman anlattıkları şey fotondu. Yani ışık enerji birimiydi. Tüm maddenin yaratıcısı, temeli olan akılsız ışığın nabzı değil, bilinçli bir ışığın nabzı. Maddeden doğan yeni bir foton. Ne olur, fiziğe ve eski Mandalıların inançları konusuna sokmayın beni. Alobar onca yaşına rağmen peri falan değildir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biliyor musunuz, İrlanda aksanınız gittikçe kötüleşiyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İçkidendir. İçmemem gerek. Alkol ölümsüzlük beklentilerime ters düşüyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla kendi kadehine baktı. Ricki’yi düşündü. Onu bekliyor olmalıydı. Belki kaygılanıyordu. “Ben de daha fazla içmeyeyim. Mutfağa gidip birer bardak buzlu su getireyim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Aman!” Wiggs boğuluyormuş gibi gömleğinin yakasına sarıldı. “Su, ha!” Eli hâlâ boynunda, kanepeden yere yuvarlandı. “Su! Dünyanın onca sıvısı dururken, yer silmeye, tuvalet temizlemeye layık görüleni! Bebek bezlerini yıkarken kullanılanı! Kentin kanalizasyonlarında akanı. Bu lanet olası kentte habire, göklerden döküleni! O sudan bir tek damlası, bir koca bardak dolusu İrlanda viskisinin rengini attırmaya yeter. Ve sen, kalleş dost, savunmasız vücudumun içine o paslandırıcı sıvıyı dökmemi istiyorsun!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla kıkırdadı, Wiggs bundan pek hoşlandı. Kalbi bir anda kendini en yüksek dereceye ayarlanmış bir ekmek kızartacağı sandı. Priscilla’nın kalbinde de maya kabarmaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Peki, peki, su getirmem. İçkinin yerine ne getireyim size?” Doktor Dannyboy kravatını düzeltti, göz bandını yerleştirdi, kanepedeki yerine tekrar oturdu. Odadaki tek ışık şömineden geliyordu. Duvarda asılı yamyam silahlarına bile neşeli bir görüntü veren türden bir ışıktı. Wiggs alçak sesle, “Islak ve sıcak bir öpücük o işi görür,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, Ricki’yi merak etmeyi, pancarlara kaygılanmayı bir kenara bırakıp onun kollarına doğru kaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kıtanın öbür ucunda, Boston yakınlarında, Concord Eyalet Cezaevi’nde Alobar’ın kulaklarındaki çınlama birdenbire kesildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ahh, fermuarlara bayılıyorum. Fermuarlar bana timsahları, ıstakozları, Aztec yılanlarını hatırlatıyor. Keşke pantolonumun birden fazla fermuarı olsaydı… Fermuarlar aynı anda hem ilkel, hem de modern. Senin fermuarın bir bakıma ilkel ve sürüngen, bir bakıma mekanik ve kaygan. Sanayi Devrimi’nin kobra kültüyle buluşması fermuarda oldu, değil mi? Ahh, o küçük zevk timsahları. Öyledir fermuarlar. Seksiler de aynı zamanda. Düğmeyi ele al… düğme, resmi ve titizdir. Bir dizi düğmeye baktın mı, insanın aklına Victoria çağı gelir. Ama fermuar… fermuar cennet bahçesindeki yılanın ta kendisidir. Gerçek inanç sahibini o bahçeye sokmak için hazır bekler. Keşke elbiselerime daha çok fermuar diksem. Çabuk ulaşılmayı bekleyen nice duyarlı yerim var. Kertenkele iskeleti gibi baş aşağı sallanan o fermuar başı! Gündüzleri unutup geceleri iletişim kurduğumuz o hayalet yılan!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dur sana yardım edeyim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Dannyboy bu monolog süresince Pris’in elbisesinin fermuarını açmaya çalışıyordu. Yeşil yünlü elbisenin sırtı, yukardan aşağıya kadar bir fermuarla kapanmaktaydı. Bunu soğukkanlı bir tavırla, dikkati çekmeden yapmaya uğraşıyor, sanki Pris birden elbisesinin yere düştüğünü görünce bunu doğanın kendinden gelen bir hareket sayacakmış gibi davranıyordu, ama oynatamıyordu fermuarı yerinden. Alnını terler kaplayıncaya kadar uğraştı, sonunda kızcağız…</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dur, sana yardım edeyim,” demek zorunda kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ve elinin bir hareketiyle birbirine sarılan dişleri açıverdi, timsah esnedi, Pris iç çamaşırlarıyla kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Sütyeninde pas lekeleri vardı. Üstelik gereğinden bir numara büyüktü. Wiggs içinden, bu sutyen mi yoksa can yeleği mi, diye düşündü. Neyse, ondan kurtulmak kolaydı. Wiggs onu kızın başından çekti. Çengelini bile açmadan. Memelerini dışarıya fırlarken yakaladı. Birini tuttu, ötekini yaladı, pembelik yalamakla çıkmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Naylon külotun arkasında bir kaçık vardı. İkisi de fark etmemiş göründüler. Wiggs’in eli o kaçığın üzerinden, sokak çöpçüsünün süpürgesi gibi kaydı, hız kazandı, hiçbir şey çaktırmadı. Sol elinin en uzun parmağı kereviz sapı gibi kıvrılıp Pris’in kıç çanağına daldı. O çanağın içinde eğretilemeler pek de güzel karıştırılırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ulu Tanrım, harika bir duygu!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Wiggs… sen hâlâ giyiniksin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs bir anda yalnızca göz bandıyla kaldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Harikasın, yavrum!” dedi tekrar. Soyunduğu anda aksanı da gidivermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla yaşlı erkekleri çoktan unutmuş gibiydi. Son birlikte olduğu erkek, El Papa Muerta’nın yirmi yaşındaki bulaşıkçısıydı. Bir tek gecede dört kere sevişmişti onunla. Her biri üçer dakikadan. Genç bir erkeğin sevişme süresinin, FM’de bir şarkı süresine eşit olduğunu hatırlamak ilginçti belki de.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben… unutmuşum… yaşlı… erkeklerin… nasıl… olduğunu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki de bunu söylemek hataydı. “Yaş,” diye homurdandı. “Yalnızca iki yaş vardır. Hayat ve ölüm. Erkeğin ölüyse, ayakaltından çekilmeli, gidip bir kenara yatmalıdır. Ama canlıysa…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Sustu. Priscilla içinden, “Yoo, inşallah böyle bir zamanda ayrıntılara dalmaya kalkmaz,” diye düşündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Korkusu çabucak geçti. Wiggs boğazını temizledi, eyleme döndü. Bir ara, bunaklığın yaşlılarda ziyan olduğuna, başka bir ara, yetişkinlerin kendisini hiçbir zaman sevmediğine dair bir şeyler mırıldandı, sonra sessizleşti, ağzından yalnızca ara sıra tatlı bir homurtu çıkar oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet!” diye inledi Pris. Effecto da onu böyle severdi. Sert ve şefkatli. Ritme önem vererek, durmadan öperek… askerliğe hazırlanıyormuş gibi dakik olan gençlerden ne kadar farklıydı! “Daddy<span class="Footnoteanchor"><span class="Footnoteanchor"><a href="#ftn6" id="bodyftn6">*</a></span></span>” diye bir çığlık attı Pris.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Daddy mi?<a id="DdeLink314483479"></a>” diye sordu Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo, Danny! Dannyboy.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Senin erkeğin!” diye cevap verdi Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Effecto, Priscilla’yı akordeon gibi çalardı. Wiggs ise ona arkeolojik bir kazıymış gibi davranıyordu. Kürekliyor, eliyor, tozunu silkiyor, kataloga kaydediyordu. Priscilla, kanepenin üzerinde yatarken, kendini British Museum’a postalanmaya hazır bir paket gibi hissetmekteydi. Yanında bir sandık yirminci yüzyıl çanak çömleğiyle.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs onun üzerine bir battaniye örttü, yanına uzandı. Şöminede yeni bir kütük alevlendi, yağmur damlaları camlarda mors şifresiyle bir şeyler haykırdılar. “Hep içerde kalamazsınız,” diyordu yağmur damlaları. Sonra da, “Daha geride çok yağmur var!” diye bağırıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pris, “Beni buraya baştan çıkarmak için mi davet ettin?” dedi. Aldırdığı yoktu. Yalnızca merak etmişti. Bir yandan Dannyboy’un gevşemiş kamışını okşarken, bir yandan da, acaba Ricki beni bağışlayacak mı, diye merak ediyordu. Ricki ile sevişse bu kadar iyi hisseder miydi kendini acaba?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Keşke bu soruna evet diyebilseydim, yavrum. Ama o kadar akıllı değilim ben. Bu bana beklenmedik bir ikramiye oldu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O halde neden davet ettin beni?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Koku,” dedi Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alınmaya gerek yok. Yavru kuzular kadar güzel kokuyorsun.” Doktor Dannyboy kafasını battaniyenin altına daldırıp kokladı. “Fırından çıkmış ekmek de onların olsun, taze biçilmiş saman da. Yeni sevişmiş kızın kokusunu hiçbiri bastıramaz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hey…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dur, alınma.” Başını tekrar yukarıya çıkardı, onu sevgiyle öptü. “Bak, Priscilla, ben kokulara büyük ilgi duyarım. Yani, bilincin evrimine ilgi duyarım. Neokorteksle ilişkinin tek yolu kokudur. Talamusu ve diğer aracıları atlar, doğrudan gider neokortekse. Koku, beynimizin kullandığı dildir. Açlık, susuzluk, saldırganlık, korku, şehvet… beyin bunların hepsini koku dilinde yorumlar. Neokorteks o dili konuşur. Biz de o dili öğrenirsek, belki korteksi burundan yönetmeyi başarırız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama niçin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bilincin evrimini hızlandırmak için.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama niçin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mutlu olup birbirimizi parçalamadan uzun süre yaşayabilelim diye.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir yığın generali hayal kırıklığına uğratacaksın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Daha da beter. Pazartesi gecesi maçlarının da sonu gelebilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, futbolcuları boşver eğer şaka kaldıramıyorlarsa. Ama, Wiggs, dur bir dakika. Bunların benimle ne ilgisi var?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen parfüm yapıyorsun, öyle değil mi, canım?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla tek dirseği üzerinde doğruldu. “Hıı, evet, bir bakıma. Sen nereden bildin bunu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar’ı tanıdığımdan peri parfümcülerle ilgili çok şey öğrendim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar mı? Hapisteki adam mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, o.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Odacı mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ve de eski bir kral.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hani bin yaşındaki.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla iyice dik oturdu. “Bu ömrümde duyduğum en çılgın şey. Her dakika kafam daha çok karışıyor…” Sesi de öyle çıkıyordu gerçekten. Wiggs onun bacaklarını kucakladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Uzun bir hikâye.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Vız gelir. Hem o aksanı da bırak lütfen. Sevişirken herkes gibi konuşuyordun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tabii. Sen beni ayılttın da ondan. Şimdi içki yeniden etkisini gösterdi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pekâlâ, Vakvak Kardeş gibi konuşsan bile vız gelir. Sen hikâyeyi anlat.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Başından mı başlayayım?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gelenek onu gerektirmiyor mu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama ya randevun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O kızcağızın payını sen kaptın çoktan.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kız mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Boş ver. Anlat bana. Hemen.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“1960’lardan başlayayım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pekâlâ. O zaman herhalde sen de daha ilginç biriydin. Herkes öyleymiş galiba.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yetmişlerden başlayayım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Senden hoşlanıyorum Wiggs.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tabii. Ben de senden.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Boğazını temizledi, parmak eklemiyle göz bandına tıp tıp vurdu, pancara iğneyi batırarak söze başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Günün resmi olarak sabah diye nitelendirilen saatleri gelmişti, ama ortalıkta bir zerre ışık bile yoktu. Seattle sokakları, yeni basılmış kâğıt para gibi ıslak ve kara bir yeşildi. Saate ve havaya rağmen insanlar, Son Gülüş Vakfı’nın kapısında kuyruk oluşturmuşlardı. Sanki Son Gülüş Vakfı, yeni yetme kızlara pop şarkıcıları dağıtan bir radyo istasyonuymuş gibi. Ricki’nin çay demliği gibi arabası yanlarından yavaşça geçerken birkaçı dönüp baktı. Diğerleri pencereleri karanlık binadan gözlerini ayırmadılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki gözlerini kıstı, baktı, ama hiçbir pencerede ışık falan göremedi. Ağlamamak için dudağını ısırdı. “Saat iki buçuk,” dedi üzgün bir sesle. Sanki “iki buçuk” sözü öldürücü bir hastalığın adıydı. “Sabahın iki buçuğu oldu saat!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki doğru konuşmaya önem veren biri olsa, bu cümlenin sonuna, “burada” sözünü de eklerdi. Çünkü saat Seattle’da iki buçukken, Massachussetts’te beş buçuktu. Yasal olarak sabah denilebilecek bir saatti. Soğuk istiridye gibi bir ışık, Atlantik’i gökyüzünden ayırmaya başlamıştı. Alobar cezaevi yatağında hâlâ uyanık, Bandaloop soluğu alıp veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Öyle isim takmıştı ona. Kudra’yla ikisi öyle derlerdi: Bandaloop soluğu. Tabii Bandaloop’ların öyle soluyup solumadığı konusunda hiçbir kanıt yoktu. Bandaloop’ların var olup olmadıkları konusunda da kanıt yoktu! Ama kanıtın yokluğu Alobar’ı hiç caydırmıyordu. O Bandaloop’lar sayesinde, şafağın söküşünü üç yüz seksen beş bin sekiz yüz altı kere görebilmişti. Pencereden giren sütlü yumuşakça kıvamındaki ışığa bakılırsa, bir kere daha görmek üzereydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayrıca soluklarına dikkat eder, şartlı tahliye kurulu da başvurusunu iyi karşılarsa, belki sonsuzluğa kadar devam edebilirdi şafakları görmeye. Şu anda yakasına sarılan yaşlanma belirtilerine rağmen. Umudu oydu, ama bir bakıma da… ne diye istiyordu ki sürekli… sürekli devam etmeyi. Bu soruya cevap vermek kolay değildi. Kesin olan bir tek şey vardı: K23 sürünmeden Öteki Taraf’a gitmeyi göze alamazdı. Acaba Wiggs Dannyboy istediği zaman formülü verse miydim, diye kaygılanıyordu. Doktor Dannyboy parfümden biraz yapıp gizlice ona yollayabilirdi. Alobar’ın, K23’ü sır diye saklaması, ticari potansiyelinden yararlanmaması biraz mantıksız bir davranıştı. Bunu kendi de kabul ediyordu. Ama zaten kendisi mantıklı bir insan olsa bin yıl önce ölmüş olması gerekirdi. Hah!</p>

  <p class="Standard" dir="ltr" style="margin-left:0;margin-right:0;text-indent:18.859844px">Eklemleri fırtınada bir gemi gibi gıcırdayarak ayağa kalktı, pencereye yaklaştı. Eski dostu sabah yıldızını arıyordu, ama pencere pek küçüktü. Görünen tek parıltı, dünyayı turlayan bir uyduydu. “Dünya yuvarlaak, yuvarlaak,” diye şarkıya başladı, birden utanıp sustu. “Eğer şartlı tahliye kurulu çabucak harekete geçmezse, formülü Dannyboy’a yollayayım,” diye söz verdi kendi kendine.</p>

  <p class="Standard" dir="ltr" style="margin-left:0;margin-right:0;text-indent:18.859844px">O sabah (ya da akşam) gizli bir formülü düşünen tek kişi Alobar değildi. Gerçi Wiggs’le Priscilla, akıllarını başka konular dağıttığı için henüz o noktaya gelememişlerdi, ama New Orleans’ta, şu anda, yani saat dört buçukken, Madam Devalier kanepesine uzanmış, mücevherlerle dolu ellerini göbeği üzerinde kavuşturmuş, o temel notayı düşünüyor, kafasında düzinelerle maddeyi tartıp zihinsel burnuna sunuyor, işin aslında ne kadar basit olduğu aklına bile gelmiyordu. Seattle-Tacoma Havaalanı’na yakın yerdeki ucuz bir motelde, …saat kaçtı ki orada… iki buçuk, teşekkürler Ricki… V’lu Jackson’ın aynı cevapla koyun koyuna uyumakta olduğu da gelmiyordu aklına. Evet, V’lu’nun yatağında o cevaptan bir-iki damla vardı. Eski şişe, bir naylona sarılmış, yastığın altına sokulmuştu. Ayrıca ne formüllerle boğuşan madamın, ne de yalnız kalmış dudakçıklarını bastıran V’lu Jackson’ın aklına gelemeyecek bir başka şey de, Bingo Pijama’nın yol üstünde, onların ayakları dibinde vurulup ölmesi ve serbest kalan arılar ordusunun New Orleans’a dehşet saçmak üzere ve…</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Ölüm. Ööö! Nasıl da nefret ediyordu Wiggs Dannyboy bu kelimeden.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ölüme karşı tepkisi ne dehşet, ne de rızaydı. Ne korkuyor, ne özlem duyuyordu. Şoka uğramıyor, inkâra yeltenmiyor, yalnızca öfke duyuyordu. Kontrollü bir öfke. Meydan okuma daha doğrusu. Savaşma. Wiggs, ölümle savaş halindeydi. Hiç teslim olmamaya da ahdetmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Savaşı Concord Eyalet Cezaevi’ndeyken ilan etmişti. Orta Batı yöresindeki bir başka cezaevinden nakledilmişti Concord’a. Gardiyan gözünü kibrit çöpüyle oyduktan sonra, hükümlünün kendi başvurusu üzerine.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kör edilme olayının soruşturmasında, Doktor Dannyboy’un devlet vesayeti altında bulunduğu sırada sürekli fiziksel ve zihinsel işkencelere tabi tutulduğu ortaya çıktı. Dannyboy’un hayat biçimini ve felsefesini hor gören medya, onun hakkında haber yapmaya bayılırdı. Bu işi de bir skandal haline getirdi. Planda milyonlarca dolarlık tazminat davası da söz konusuydu. Hükümet elbette ki nakil isteğini reddedebilecek durumda değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Concord’da Wiggs kendini dostlar arasında buldu. Harvard’da ders vermiş, Cambridge ve Boston’da ortaya çıkan “Yeni Dalga” işlere atılmış marjinallerdi bunlar. Ona üniversite kitaplığından kitaplar getiriyorlar, kendi alanıyla ilgili en yeni dergileri, araştırmaları veriyorlardı. Antropoloji, etnobotani, mitoloji ve nörofarmakoloji dallarında ne var ne yoksa geliyordu eline. Ziyaretlerde en yeni dedikoduları anlatıyorlardı ona. Sağlığını kontrol ediyor, ara sıra yazdığı yazıları Psyhedelic Review dergisine yolluyorlardı. Spermini taşıyan yarı donmuş ekmeği, park alanında hazır bekleyen karısına onlar yetiştirmişti. Ama karısı sonradan onu bırakıp, daha çok yanında bulunabilecek bir başka erkeği seçmişti. Huxley Anne bu sperm kaçakçılığı sonucu gelmişti dünyaya.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu dönem, cezaevi hayatının tüm zorluklarına rağmen, verimli ve heyecanlı bir dönem olmuştu. Ama düşünmeye yine de pek bol vakti vardı. Doktor Dannyboy o süreyi, altmışlı yıllarda yapılanları değerlendirmeye ayırdı. Kendi yaptıklarını da, başkalarının yaptıklarını da. Sonra bu yapılanları tarih içindeki yerine oturttu. Bu, yalnızca politika ve ekonomiye önem veren resmi tarih değildi. Çamurun içinden çıktıktan ya da ağaç dallarında sallanmayı bıraktıktan sonra geliştirdiğimiz günlük hayat biçimlerimizi anlatan daha tanıdık bir tarih de değildi. Sinir sistemlerimizin, ruhsal yapılarımızın düşünce biçimlerimizin nasıl değişip bu hale geldiğini anlatan daha düzeyli ve karmaşık bir tarihti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs’in vardığı sonuç şuydu: Aydınlanma seçkinci bir durumdu. Bundan memnun olsak da, olmasak da böyleydi. Her çağda ve hemen hemen her alanda küçük bir grup aydınlanmış azınlık bulunuyordu. Bunlar hayatlarını, bir sonraki evrimsel aşamanın tam eşiğinde yaşıyorlardı. Belki o aşamanın gerçekleşmesine daha yüzlerce yıl vardı. Tarihin belli kilit dönemlerinde bu seçkin azınlıkların biri ya da öbürü, bütün kültürü etkileyebilecek kadar genişliyor ya da sesini çıkarabiliyordu. O zaman evrimin yoluna önemli bir taş daha döşenmiş oluyordu. Wiggs aklından eski Mısır’da Akhenaton dönemini, İran’da Zerdüşt dönemini, Yunan ve İslam’ın altınçağlarını, Çin kültürünün birkaç büyük devrini ve Avrupa Rönesansı’nı düşünmekteydi. (Keltler de büyük bir uygarlık yaratabilirdi, diye anlatıyordu Priscilla’ya… tabii eğer kilise onları vaktinden önce kıskıvrak yakalamasaydı.) İşte Amerika’da da 1964-1971 yılları arasında buna benzer bir kazan kaynamaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Altmışlı yılları, embriyonik bir altınçağ olarak kabul etmenin, budalalık değilse bile, en azından duygusal bir hareket sayılabileceğini Wiggs kendi de kabul ediyordu. Bir kere bu aydınlanmanın cenin devresi yarım kalmıştı. Ama yine de bir özelliği vardı altmışların. Yirmilerden, ellilerden, yetmişlerden farklı olmakla kalmıyorlardı, onlardan üstündüler de. Camelot’taki Arthur yılları gibi, altmışlar bir hamleydi, uçup geçen bir zaferdi. İnsanlığın önemli sayılacak kadar büyük bir kısmı, manevi önemlerini anlamış, nörolojik kaderleriyle flört etmişti. Pırıl pırıl parlayan toplu bir ruhsal uyanış yaşanmıştı… Ta ki barbar, yüzeysel içgüdüler bir kere daha karanlık perdesini bunların üzerine örtünceye kadar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayrıca Wiggs, Amerika rahminin er geç meyve vereceğine de inanıyordu. Bir sonraki yeni ve aydınlık uygarlığın merkezi olarak ABD çok akla uygun bir yerdi. Altmışların olayları en azından toprağı hazırlamıştı… o dönemde mutasyonlarını başarıyla yapmış kişilerden pek çoğu, kamuoyunun gözünden uzak, yollarında ilerlemeyi sürdürüyordu. Bundan sonraki çiçek açma dönemi belki de on veya yirmi yıl kadar yakındı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçi sosyal açıdan altmışlar başarısız olmuştu, ama evrim açısından bir kilometre taşı olmuştu. Wiggs, o başdöndürücü aşma ve uyanma olayına kendisinin de katkıda bulunmuş olmasından gurur duyuyordu. Modası geçmiş değerler sisteminin aşılması, iç gerçeğin büyüklüğü ve zenginliğinin fark edilmesi. Ama yine de doyumsuzdu Wiggs. Kaygılıydı. Mutsuzdu. Onu tedirgin eden şey cezaevi değildi. Kör olmuş olması da değildi. Bunlar, elde edilene karşı, ödenmesi şart olan küçük bedellerdi. Aslında onu çocukluğundan beri kovalayan, her zaferini sabote eden, her zevkini donuklaştıran, acılarını artıran, iyimserliğiyle alay eden, yiyeceği dondurmanın içine tüküren bir başka şey daha vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yavaş yavaş anlıyordu… o şey ölüm fikriydi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Eğer insan Wiggs gibi aktif bir hayat sürerse, eğer o insanın amaçları, idealleri, uğrunda mücadele edeceği nedenleri varsa, o zaman o insan, kafasının üzerinde sıçan kılına asılı sallanan kılıca tüm dikkatini veremez. Her birimize bir yolculuk bileti verilmiştir. Eğer yolculuk ilginçse (sıkıcıysa zaten tek suçlusu kendimiz oluruz), o zaman çevremize bakıp zevkini çıkarrız (ne de çabuk geçiyordur manzara yanımızdan!), çevredeki diğer yolcularla çene çalarız, sık sık kalkıp tuvalete ziyaretler yaparız, günah çıkarırız… ama bileti kaldırıp da bakmaz, üzerinde yazılı son istasyonun adını okumayız. Oysa açık seçik yazılıdır orada: Dipsiz Kuyu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama yolun sarsıntıları arasında ne kadar görmezden gelirsek gelelim, bizi bekleyen ölüm hep oradadır. Perdelerin hemen ardındadır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Daha doğrusu, çorabımızın içindedir. Bir türlü temizleyemediğimiz bir kire benzer. Eğer insan dindarsa, dipsiz kuyuya yuvarlanışını bir mantığa oturtur. Eğer insanın mizah anlayışı varsa (bu konuda iyi bir mizah anlayışı, şimdiye kadar bulunmuş dinlerin hepsinden daha yararlıdır), insan espriyle, alaycılıkla onu en aza indirebilir. Ama hayalet yine de orada durur. Gece gündüz, her gün, her yaptığımızı elindeki tebeşirle gri bir renge boyar. Yaptığımız şeylerin pek çoğunu, bilinçaltımızda, dolaylı olarak, ölüm düşüncesinden kurtulmak için yaparız. Belki de kendimizi, yaptıklarımızla çok değerli, çok vazgeçilmez kılmayı, ölümün bizi almakta tereddüt etmesini sağlamayı amaçlarız. O kılıç kafamıza düşse bile, şanslı olup hâlâ hayatta kalanların anılarında yaşayabilmeyi garanti etmek isteriz.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama Wiggs bu anılarda yaşama numarasını yutmuyordu. Akademik ve sosyal tarihte kendine küçük bir dipnotu yazmayı başarmıştı. Daha önemlisi (kendince tabii), çağının bilinç evrimine katkıda bulunmuştu. Ama bu tür ölümsüzlük kof bir ödüldü. Eğer altmışlı yıllardaki “elektronik Şaman”lık günlerinde, geleceği etkileyecek bir şeyler yapabilmişse, meyvelerini toplayabilecek kadar yaşamak istiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hayattan yeterince zevk alamamış, eğlenmemiş değildi. Yüzme havuzuna salınmış bir elektrikli yılanbalığı kadar çok eğlenmişti. Hapiste olsun veya olmasın, gözünde bant olsun veya olmasın, ilerde ölecek olsun veya olmasın, bu zevkin henüz sonu gelmediğinden emindi. (Wiggs bu duygusunu Priscilla’ya anlatırken sözlerini vurgulamak için bir yandan onun kalçalarını okşuyordu.) Hem o kendini açgözlü biri olarak da görmüyordu. Yalnızca, yaşlanma öyle hızlı, ölüm de öyle nihai bir şeydi ki, eninde sonunda hayatın tüm anlamını yok etmeyi başarıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">FİZİKSEL ZEVK</p>

  <p class="Standard" dir="ltr" style="margin-left:0;margin-right:0;text-indent:18.859844px">BİLİMSEL BULUŞ</p>

  <p class="Standard" dir="ltr" style="margin-left:0;margin-right:0;text-indent:18.859844px">SANAT ŞAHESERLERİ</p>

  <p class="Standard" dir="ltr" style="margin-left:0;margin-right:0;text-indent:18.859844px">SOSYAL GELİŞME</p>

  <p class="Standard" dir="ltr" style="margin-left:0;margin-right:0;text-indent:18.859844px">TEKNOLOJİK YENİLİKLER</p>

  <p class="Standard" dir="ltr" style="margin-left:0;margin-right:0;text-indent:18.859844px">hatta</p>

  <p class="Standard" dir="ltr" style="margin-left:0;margin-right:0;text-indent:18.859844px">SEVGİ İLİŞKİLERİ</p>

  <p class="Standard" dir="ltr" style="margin-left:0;margin-right:0;text-indent:18.859844px">ve hatta</p>

  <p class="Standard" dir="ltr" style="margin-left:0;margin-right:0;text-indent:18.859844px">RUHSAL MUTLULUK</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bunların herhangi biri veya hepsi, o kara ağırlığı dengeleyebilir miydi? İçimizde en yetenekli, en güzel, en akıllı, en erdemli olanların bile yaşlanıp öleceği gerçeğini dengeleyebilir miydi?</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“İşte Concord Cezaevi’ndeki yatağımda yatıp düşünürken, birdenbire bu konuda bir şeyler yapmaya karar verdim,” dedi Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çünkü kişisel yok oluşun o sinsi donduruculuğu yanında başka her şey önemsiz kalır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölüm herkesin çorbasındaki sinektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölümü insanoğlu hiçbir zaman kabullenememiştir, bugün ise, eskisi kadar bile kabullenmemektedir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dindar insanlara diyorum ki, eğer Tanrı seni sevseydi, hiç seni hasta edip öldürür müydü? Mantıklı insana ve zevk sefa düşkününe de diyorum ki, ölüm senin mantığınla da, keyfinle de alay ediyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İnsanoğlu sonunda yokuş aşağı inmeye başlayacağını ve düşeceğini bildiği sürece, ne gerçek anlamda mutlu, ne gerçek anlamda özgür, hatta ne de gerçek anlamda aklı başında olabilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İşte bu yüzden her şeyi bir kenara bıraktım hayatım. Cezaevindeki hücremi temizledim, mesleki dergileri, akademik kitapları ve… evet… kadın resimleri olan dergileri bile attım. Oysa Alobar sonradan bana bunun bir hata olduğunu öğretti. Her neyse, o andan başlayarak tüm enerjimin her ergini bir tek amaca adamaya karar verdim: Ölümün kökünü kazımaya.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla ona, saygı dolu inanmazlık bakışlarıyla baktı. “Şey, doğrusu,” dedi. “Bana kalsa bunların hepsi, iğneyle kuyu kazmak gibi bir şey.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sahi mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Elbette Wiggs, elbette. Canlı olan her şey doğmuştur. Doğmuş olan her şey de sonunda ölmek zorundadır. Bunu önlemek diye bir şey olamaz;. Bu evrenin kanunu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Dannyboy çıplak olmasına rağmen, bir banka yönetim kurulu başkanı gibi dikleşti. Konferansına başlamadan önce mikrofonu kontrol eden teşrifat müdürleri gibi, gözündeki banda tıp tıp vurdu. Sonra şaşılacak fedai yumuşak, dengeli bir sesle, “Evrenin hiçbir kanunu yoktur,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama alışkanlıkları vardır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alışkanlıklar da değiştirilebilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Seattle’ın yukarısında, birkaç kalçalı gökyüzü hâlâ homurdanmaya devam ediyordu. Ricki’nin arabasının cam silecekleri topallaya topallaya çalışıyor, her adımda yakınıyordu. Yağmur bir yandan V’lu’nun kaldığı motelin damını dövüyor, tıpırtısı V’lu’nun rüyalarına yeni boyutlar getiriyordu. Bir yandan da Son Gülüş Vakfı’nın camlarına, pencere pervazlarına sıvı telgraf mesajları kaydetmekteydi aynı yağmur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki Völkswagen’ini kendi evinin kapısına çekti, motoru susturdu, fırlayıp kapıya doğru koştu. Koşması aslında yağmurdan kaçmak için değil, içerde çalan telefonun son ziline yetişebilmek içindi. Belki arayan Pris olabilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu’nun rüyasına boynuzlu, belden aşağısı keçiye benzer bir adam girmişti. Rüyanın fonu sarı bir alevle parıldıyordu. Yaratık çorba gibi bir çamurun içinden V’lu’nun üzerine doğru ilerlerken ayaklarından gluk gluk diye sesler çıkıyordu. V’lu kendi kalbinin çarpıntısıyla uyandı. Kendini cinsel bir uyarı içinde bulunca pek şaşırdı ve rahatsız oldu. Rüyasındaki adamla şişenin üzerindeki adamın aynı olduğunu akıl edip, şişeyi yastığının altından çıkardı, bavulunda katlı duran elbiselerin en altına soktu. Karanlıkta pencereye doğru ilerledi. Odaya ancak, dışarda yanan neon “BOŞ YER YOK” ışığının aydınlığı sızıyordu. Pencere sımsıkı kapalı olduğu halde yağmurun kokusu yine de duyulabiliyordu. Seattle yağmuru, New Orleans yağmurundan farklı kokuyordu V’lu’ya göre. Haklıydı da. New Orleans yağmuru kükürt, maden, fırtına ve ter kokardı. Seattle yağmuru, yani kuzeybatı yağmuru ise yeşil buzlar gibi, mürekkepler gibi, jeoloji gibi, sessizlik gibi, balık soluğu gibi kokuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla ile Wiggs’e gelince şömine başı sohbetlerine daha bir yakınlık katması dışında, yağmuru hiç hissetmiyorlardı bile. O sahnenin yalnızca fonunu oluşturuyordu yağmur. Şöminedeki zayıflamış ateş gibi. Ön planda hormonlar, sorular, çılgın fikirler vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, ölümlülüğün, insanoğlunu mutsuz eden belli başlı neden olduğu konusunda Doktor Dannyboy’un görüşünü kabullenmeye hazırdı. Adamın, bundan önceki tutumunun, ölüme dostluk gösteren bir yaklaşım olduğu, ölüme fırsatlar tanıdığı, hatta ona karşı duyarlılığından memnunmuş gibi davrandığı için yapmacık olduğu değerlendirmesine de anlayış gösteriyordu. Ama adamın, o sıçan kılını yakalayıp kafasında sallanan kılıcı yok edebileceği inancı, Priscilla’ya insanı deli edebilecek bir saçmalık gibi gözüküyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Wiggs,” dedi. “Aldığın o garip ilaçlar, o orman böğürtlenleri, Amazon özsuları falan, bildiğimiz LSD’yi saymazsak sakın senin beynini fiziksel olarak etkilemiş olmasın?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo, hayır, sevgilim, öyle bir şey yok. Birtakım hücreleri elbet hırpalamışlardır, ama bunun zararı değil, yararı olmuştur. İnsan ağacın bol meyve vermesini isterse, onu zaman zaman budamak zorundadır. Sinir hücreleri için de aynı durum vardır. Bazı kimseler buna beynin hasara uğraması derler, ama ben buna sağlıklı budama diyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu söz. üzerine yağmur bile durakladı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Havanın durulması, sohbete ara verilmesi sonucunda bir süre her şey sessiz kaldı. Az sonra Wiggs onun meme başını dudakları arasına aldı. <span style="font-style:italic">Caine Mutiny</span> savaş divanında çelik bezelyeleri parmaklarıyla yoklayıp duran Kaptan Queeg gibi ovaladı. Bum! Minik pembe bezelyeler dikleşiverdi. Eski bir savaş gazisinin zaman zaman vatan sevgisiyle dikleşmesi gibi. Pris içinden güçlü dürtülerin harekete geçtiğini hissediyordu. Birden üst kattan güm! güm! diye bir ses duyuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nedir o?” diye sordu Pris.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs meme başını bıraktı. “Morgenstern,” dedi. “Umarım Huxley Anne’i uyandırmaz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne yapıyor yukarda böyle?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Morgenstern’in hep yaptığı bir dans bu. Ölüme karşı bir dans.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Wiggs, neler oluyor bu tımarhanede? Yani demek istediğim, burada senin laboratuvar falan gibi bir şeyin yok. Ama dans edip duran Nobel ödüllü bir kimyagerin var. Gecenin üçünde kendi kendiyle dans ediyor… ya da Allah bilir, bir kanguruyla dans ediyor. Sesi daha çok öyle gibi… hem sen ebediyen yaşayacağına gerçekten inanıyor musun? İnanmıyorum de bana, lütfen!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İnanmıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İnanmıyor musun?” Pris rahatlamış gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır, Wiggs Dannyboy’un ebediyen yaşayacağına inanmıyorum ama gelecek kuşaklar belki yaşayacaktır. Huxley Anne büyük ihtimalle yaşayacaktır. Ama buna rağmen, ben de bana tanınan kotayı aşacağımı sanıyorum. Yüz yirminci doğum günümü kutlayabilirim. Hem de rahatlıkla.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama nasıl? Hem de niçin? Bu orta yaş krizinin şatafatlı, rokoko bir türü mü yoksa? Yaşlanmak dünyanın en doğal şeyidir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Dannyboy homurdandı. “Evet ama işte senin yanıldığın yer de orası sevgilim. Bir rahibe için jartiyer takmak ne kadar yanlışsa, senin de böyle düşünmen o kadar yanlış.” Tekrar homurdandı, parmağının eklemini göz bandına, poker fişinde kurt arayan geri zekâlı bir ağaçkakan gibi vurmaya başladı. “Yaşlılık bir hastalıktır. Belki doğaldır, ama sağlık da doğaldır, üstelik ötekinden çok daha iyidir. Aslında paslanma da doğal bir şey… öyle değil mi? Ama paslanma önlenebilir. Eğer önlemezsen, makineni mahveder. Yaşlanma için de aynı durum söz konusu. İnsan yaşlanır, çünkü vücudunun paslanmasına izin verir de ondan.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pas mı? Ama…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben hücrelerin dejenere olmasından söz ediyorum. Hücrelere aşırı okside serbest köklerin ve toksinlerin dolmasından söz ediyorum. Sağlıklı hücre üretiminin, nükleik asitlerdeki sürekli bozulma nedeniyle kısıntıya uğramasından söz ediyorum. Bunların hepsi paslanmanın bir türüdür.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ve de önlenebilir, öyle mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Önlenebilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O halde neden doktorlar bilmiyor bunu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ortaçağ denizcileri dünyanın yuvarlak olduğunu neden bilmiyorlardı demek gibi bir soru bu da.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Birkaçı biliyordu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tabii. Bugün de yaşlanmanın aslını bilen birkaç doktor var.” Susup ateşe doğru baktı, neden sonra gülümseyip konuştu. “Alobar dünyanın yuvarlak olduğunu ta o zamandan biliyormuş. Yaşlanmamanın sırrını da, kendine göre biliyor işte.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha, evet, Alobar. Hiç paslanmayan odacı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eh, son zamana kadar paslanmamayı başarmıştı. Ben hikâyeme devam edeyim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Elbette et.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Önce bir öpücük.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mmmmm.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Concord’da Doktor Dannyboy, hücresindeki eski (bazılarına göre sözde) mesleğiyle ilgili tüm dergi ve kâğıtları toparlayıp attıktan sonra, yavaş yavaş onların yerine gerontoloji, genetik ve uzun ömürle ilgili malzemeyi biriktirmeye başlamıştı. Cezaevinde olmasına rağmen Kuzey Amerika, Avrupa ve Japon üniversitelerinde ya da özel kuruluşlarda, örneğin Bjorksten Araştırma Vakfı, Montesano Laboratuvarları, Menninger Kliniği ve Sovyet Gürcistan’daki Morfoloji Deneme Enstitüsü’nde yapılan en son araştırmaların durumunu yakından takip edebiliyordu. Haftada bir tek telefon etmesine izin verildiği halde, suçluluk duya duya, karısı ve küçük kızının numarasını çevirmek yerine Cornell’deki biyoloğu, Nebraska Üniversitesi’ndeki gerontoloğu aramaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sır gibi saklanan bir bilimin son ipuçlarını öğrenmek hiç de kolay olmamakla birlikte, Doktor Dannyboy aslında becerikli bir insandı. Makbul sayılmayacak bir adreste ikamet ettiği halde, çok da çekiciydi. Öğrendiği şeyler ona cesaret veriyor, onu sevindiriyordu. Tabii genç kalma araştırmalarına daha çok para ve çaba tahsis edilmemesine de üzülüyordu. Atom bombasını oluşturan girişime benzer büyük bir ulusal girişimde bulunulsa, hayatımıza bir anda elli yıl eklememiz işten bile değildi. Buna kesinlikle inanıyordu. Beri yandan, biriktirdiği bilgilerden şahsen yararlanamadığı için de üzüntü içindeydi. Örneğin işin bir yönü beslenmeyle ilgiliydi. O konuda hemen birtakım uygulamalara girişebilirdi. Oysa cezaevi yemekleri, bir nişasta ve şeker fırtınası, bir yağ asidi musonu yaratan, makineyi paslandırmakta en etkili türden yemeklerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs’in ruhsal durumu bir o yana, bir bu yana sallanır oldu. Bir gün, UCLA’deki bir araştırma sonucuna sevinip keyifleniyor, Meksika lokantalarından birinde yumurtadan yeni çıkmış bir sinek gibi iyimser oluyordu. Kendi kusursuz tako anlayışı olabilecek bir böcekti sinek. Ama ertesi gün, parasız araştırmaların yavaşlığı, cezaevindeki hayatın berbatlığı onu tekrar kötümserleştiriyor, kendini, kara bir gölün dibine demirlemiş teneke bir denizaltının içindeymiş gibi hissetmeye başlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Derken bir gün, Wiggs yine küfürler ve lanetler yağdırıp dururken, MIT’de bir patlama olayı yer aldı. Wiggs’in çalışma ve raporlarını incelediği kuruluşlardan biriydi orası. Üç ay kadar sonra da patlamanın rüzgârı, Al Barr adlı yeni bir hükümlü kılığında cezaevine kadar geldi. Üniversitedeki bomba patlamasının suçlusu olan bu adam, çok geçmeden Dannyboy’un periskop merceğine, kıvrılıp duran pancar yaprakları ekecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">MIT laboratuvarının bombalandığını ilk duyduğunda Wiggs çok üzülmüştü. Orada büyük aşamalar yapılıyordu. Sirklerde kanişler nasıl çemberlerden atlıyorsa, oradaki bilim adamları da molekülleri öyle atlatmayı başarıyorlardı çemberlerden. Başka kuruluşların bilim adamları, yaşlanma denilen amansız ve esrarengiz sürecin zorluklarından söz ederken, MIT deneylerini yapanlar, yaşlanmayı yavaşlatma konusundan sanki olabilir bir şeymiş gibi söz etmekteydiler. Hatta kamuoyuna, toplumun doğal nedenlerden gelen ölümlerin tümüyle ortadan kaldırılabileceğini açıklamış bulunmaktaydılar. Dannyboy kendilerini sıradan amaçlardan kurtarmayı başaran insanlara hayranlık duyardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üniversite laboratuvarını bombayla havaya uçurmaktan suçlu bulunan orta yaşlı odacının bir tür Hıristiyan fanatik olacağını, içine attığı cinsel arzulardan yarı çıldırmış ya da kutsal kitabın şiirsel cümlelerini kendine şiar edinmiş bir şarlatan olacağını sanıyordu. Bıçak burunlu, gergin dudaklı, kendini Tanrı’nın elçisi sanan, bilim adamlarını Tanrı rolü oynadıkları için kendi kararıyla cezalandırmaya kalkan biriyle karşılaşacağını bekliyordu. Yani sözün kısası, canavar filmlerinin sonunda deli doktorun şatosunu yakan köylüleri simgeleyen bir adam bekliyordu karşısında.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu manyakla aynı çatı altında yaşayacağını öğrendiği zaman yüreğinde öç alma duygusu, yeşil bir kurt gibi kıpırdanmaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Al Barr’ın Concord’daki en kendine hâkim, en gururlu ve sakin kişi olduğunu görünce biraz sarsıldı. Adamın omurgasındaki diklik, gözlerindeki safir gibi parıltı, davranışı, zekâsı, o ne yaptığını bilir gülümsemesi iyice şaşırttı onu. Wiggs’in iyi günlerinde attığı kahkahalar gerçi gergin cezaevi havasını müzikli bir makas gibi kesip parçalardı, ama Barr’ın gülümsemesi sanki taştan yontma bir muammaydı, gizli tellerle bir kahramanlık sinirine bağlanmış da, klasik heykellerin yüzünü süslüyormuş gibi bir havası vardı. Üzerinde esrarengiz bir hava ve çok ilginç yaralar vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu adamın sıradan bir odacı olamayacağına karar verdi Wiggs. (Oysa adamın yıllar önce Boston’daki Türk hamamının taşlarını silerek hayatını kazandığını bilmeyen yoktu.) MIT’te işlenen suçun nedenlerini giderek daha çok merak ediyordu. Hava almak için çıkarıldıkları avluda Barr’la çene çalma olanağını bulamıyordu. Yeni hükümlü ne zaman avluya çıkarılsa, garip bir yoga uyguluyormuş gibi görünmekteydi. Wiggs bunun üzerine ipleri eline aldı. (Zaten eğer Wiggs, Gepetto olsa, Pinokyo hiçbir zaman evinden ayrılmazdı.) Ne yapıp yaptı, Barr’la aynı hücrede kalmayı ayarladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu yeni ayarlama Alobar’ın da işine geldi. Tek gözlü İrlandalı ilaç manyağının, eski hücre arkadaşı olan adamdan daha iyi olduğuna karar verdi. Eskisi, bir rahibenin ırzına geçmiş sıradan bir beden işçisiydi. Alobar gerçi Wiggs’e hiçbir zaman tam anlamıyla güvenmedi. Wiggs bazı durumlarda o kadar apaçık ve sıradışıydı ki, tutucu ve ketum Alobar’a pek garip geliyordu. Ama ikisi yavaş yavaş iyice dost oldular ve Alobar sonunda ona hayat hikâyesini anlattı. Bin yılını birden. Her şeyi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yo, pek her şeyi değil. Gerçi Wiggs’e anlattıkları, Albert Einstein’a anlattıklarından fazlaydı. Asya’daki serüvenleri, Fransız Kanadası’ndaki olayları, Pan’ın K23 kokusundan gelen kalıcı etkiler yüzünden yarı çılgın durumda, hâlâ çevrede dolaştığı günleri bir bir anlattı. Bunlar aslında bu kitabın okurlarına anlatılandan bile fazlaydı. Alobar kendi hayatında bu kadar önemli olan parfümden Wiggs’e defalarca söz etti. Ama parfümün nasıl yapılacağını ona söylemedi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Ancak bir dereceye kadar anlattı Wiggs’e parfümün yapılma yöntemini. Yasemin temasını, turunçtan elde edilen üst notayı, büyük zorluklarla temel nota olarak pancarı nasıl keşfettiğini gerçi açıkladı, ama koca tilki Alobar bir tek şeyi kendine sakladı. Hücre arkadaşına “pancar” demişti, “pancar poleni” değil. Eğer deseydi, tanıdığımız birçok insanın başından geçenler büyük ölçüde değişebilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bunlar yetmiyormuş gibi Alobar, Wiggs’e yemin üstüne yemin ettiriyordu. Anasının mezarı üzerine, karısının donu üzerine, bitki kitabı üzerine, Dublin tepelerinde yaşayan periler üzerine, tek sağlam gözü üzerine, viski üzerine, hayal gösteren ilaçlar üzerine, gerçek evren üzerine, Huxley Anne’in gelecek mutluluğu üzerine, şiirsel sanatın dokuz fındığıyla beslenen o balık üzerine yeminler ettiriyor, kimseye pancarın, sözde benzersiz ve harikulade olan parfümün gizli maddesi olduğunu açıklamayacağını garantiye almaya çalışıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu nedenle Wiggs de pancar kelimesini kendine saklamıştı. Priscilla, kırmızı yörüngesini kendi atmosferine de sokmuş bulunan o kuyrukluyıldız kuyruğuna benzer sebzeyle ilgili ne kadar soru sorarsa sorsun, Wiggs kararından dönmüyor, bir şey açıklamıyordu. Ama ona, Alobar’ın hikâyesinin öbür taraflarını anlattı. Daha doğrusu, Alobar’ın hikâyesinin önemli olaylarını anlattı. Çünkü herşeyi anlatmak aylar sürebilirdi. Anahatlar ve önemli olaylar iki saat sürdü. Bu arada Pris iki kere çişe kalktı, Wiggs de üç kere üst kata çıkıp Huxley Anne’i yokladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hikâye bittiği zaman Doktor Morgenstern, ölümsüz jitterbug dansını çoktan kesmiş, şöminedeki ateş sönmüş, pencere pervazları hemen hemen kurumuştu. Priscilla ise, Kudra’ya yem, Pan’a deodorant olan K23’ü barındıran o eski şişenin kendisinde bulunduğunu bilmekten ötürü neredeyse bayılacaktı sevinçten.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bu bilgi onu allak bullak etmişti. Kendini tanımadığı bir salona girmiş miyop konuk gibi hissetmekteydi. Düşmemek için o salonun mobilyalarına tutuna tutuna gider hali vardı. “Ama,” dedi. “Eğer gerçekten onca zaman yaşamışlarsa… onca yüzyıl… yani… nasıl olur bu? Tıp açısından imkânsız, öyle değil mi? Nasıl yapmış olabilirler bunu?” Vakit kazanıyordu Pris. Henüz şişeden söz etmeye hazır değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tıp açısından imkânsız değil. İnsani açıdan da imkânsız değil. Yapılabilir mi diye soruyorsun. Koala dışkısı, öksürük pastili gibi kokabilir mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs bundan sonra sözlerine devam ederek, arada da bandındaki yoncaya tıp tıp vurarak, Alobar’la Kudra’nın programını, bu programın nasıl dört maddeye dayalı olduğunu anlatmaya koyuldu. Her bir maddeyi ayrı ayrı ele alıyor, onunla bir show sergiliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">HAVA</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Bizler havaya soluklarımızla bağlıyızdır. Çoğumuz doğru dürüst soluk alıp vermeyiz. Yani içimize ya çok az, ya da çok fazla hava çeker, onu da verimli şekilde kullanamayız. Kudra ile Alobar kendilerine bir soluma yöntemi geliştirmişlerdi. İçlerine hava çekmeleri ve o havayı dışarıya vermeleri kesintisiz bir ritm halinde, sürekli dairesel biçimde, bir yılanın kendi kuyruğunu yutmaya çalışmasını hatırlatırcasına devam ediyordu. Solumaları derin, düzgün ve düzenliydi. Vücutlarına hava soktukları zaman, mümkün olduğu kadar çok enerji ve canlılık aldıklarını gözlerinde canlandırıyorlardı. Hava verdiklerinde de, içlerindeki tüm bayatlığı ve yavanlığı dışarıya verdiklerini düşünüyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Basit bir şey, evet… ama doku bozulmalarına yol açan hücre hasarları, yani başka bir deyimle yaşlanma, vücudumuzda metabolize olan oksijenin zehirli yan ürünlerinin birikmesinden kaynaklanır. Bunu anladıktan sonra, iş o kadar da basit görünmüyor. Aşırı okside serbest kökler diyoruz bu çürük moleküllere. Bunlar yağ asitleriyle birleşip lipofuscin meydana getiriyor. Bu da hücreleri, tıpkı yağların musluk borularını tıkaması gibi tıkayan iğrenç bir birikinti. Hücrelerde ne kadar bu tür pislik birikirse, metabolizmaya o kadar baskı yapıyor, metabolizma ne kadar zorlanırsa, zehirlerin birikmesi de o kadar kolaylaşıyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biyolojik çalışmalar bize en uzun ömürlü hayvan türlerinin, vücut ağırlıklarına oranla en az oksijen tükettiklerini göstermişlerdir. Bunun nedeni herhalde hücrelerine daha az miktarda aşırı okside serbest kökleri boşaltmalarından olmalıdır. Bizler, ortaya daha iyi bir şey çıkıncaya kadar oksijen solumak zorunda olduğumuza göre (bana sorarsan keşke gülme gazı soluyabilecek hale gelseydik derdim, ama doğa nedense henüz böyle bir değişikliği uygun görmedi), yapacağımız şey daha az oksijen tüketmeyi ve onu daha verimli biçimde kullanmayı öğrenmek olmalı. İşte bizim çift de, lipofuscin’in tehlikelerini hiç bilmedikleri halde, bunu yapmayı başarmışlar nasılsa.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Doğru dürüst soluma aynı zamanda stresi azaltıyor. Stres de yaşlanma denilen hastalığın en büyük nedenlerinden biri. Tabii ölümün de. Alobar yavaş ve sakin solumanın yararlarını Samye lama manastırındayken öğrenmiş. Lamalar ona, ‘Ciğerler saban değildir, onları habire sürme,’ demişler. ‘Ciğerler çöp kutusu da değildir. Üzerlerini örümcek bürümesine izin verme.’ Bandaloop’ların ona söylediği şey ise, tercümesi imkânsız bir şey. Ama, hayatım, aslında anlaması kolay, öyle değil mi… eğer bir yılan, kendi kuyruğunu yutmak ister gibi bir hale geliyorsa, yani daha doğrusu, bir hava yılanı, kendi kuyruğunu yutmaya uğraşıyorsa, o yolla hayat çemberini sürekli tutmak istiyorsa… o zaman esnek olmalıdır, asla gergin olmamalıdır.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">SU</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Su da stresi ortadan kaldırmaya yardımcı olur. Birinin birine, ‘Git sıcak bir banyo yap da rahatla!’ dediğini ne kadar sık duymuşsundur. Ama Alobar’la Kudra’nın yıkanma törenlerinin en önemli sonucu rahatlama olmayabilir. Törensel biçimde arınmanın psikolojik yararları da birinci derecede önemli olmayabilir. Buna rağmen tabii bu iki sonuç da uzun ömür açısından inkâr edilmez etkiler taşımaktadır. Ama onların yıkanma törenlerinin en önemli etkisi belki de kan ısısını düşürmek olabilir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gerek Purdue Üniversitesi’nde, gerekse UCLA Tıp Merkezi’nde ve diğer yerlerde yapılan deneyler, vücut ısısını azaltmakla ölümün, büsbütün kaldırılamasa bile yavaşlatılabildiğini ortaya koymaktadır. Hipotermi, yalnız metabolik pompayı yavaşlatmakla kalmaz, hem ona biraz dinlenip kendini yenileme olanağı tanır, hem de organizmanın bozulmasına yol açan oto-bağışıklık reaksiyonlarının üzerine bir kapak kapar. Anlıyorsun, değil mi, canım? Bizim bağışıklık sistemlerimizin çılgın coşkuya, taşmaya eğilimi vardır. Özellikle de yüksek ve normal ısılarda, kendilerini korusun diye işe aldıkları hücrelere saldırırlar. Tıpkı FBI’daki polisler gibi. Vücut ısısı düşürüldüğü zaman ise bağışıklık polisleri kendi karakollarında oturup dama oynar, ancak gerçekten tehlikeli bir durumla karşılaştıkları zaman tabanca, gözyaşı gazı veya cop kullanma zahmetine girerler. Bu durumun vücuttaki hırpalanmayı azaltması, yumurtayla çırpıcı arasındaki farka işaret eder.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar, Avrupalı olduğu için, Kudra mağaraların birinde kaplıca kaynağını bulduğu zaman bu işe başlamaya pek de hevesli olmamıştır. Ama zamanla, yıkanmanın kendi programlarına katkısını o da anlamış, kabullenmek zorunda kalmıştır. Uyguladıkları yöntem, yarım saat kadar sıcak suda yatmak, sonra bir çeyrek saat boyunca çıkıp gölgede oturmak, aynı şeyi dört-beş kere tekrarlamaktı. Sıcak su, kanlarının cilt yüzeyine yükselmesini sağlıyor, küvetten çıktıklarında o kan çabucak soğuyabilecek durumda oluyordu. Anlıyor musun? Yüzlerce yıl geçince, böyle kanlarını düzenli biçimde soğutmaları herhalde onların iç termostatını, yani hipotalamuslarını yeniden ayarlamış, sürekli olarak o can sıkıcı ve hırpalayıcı 36,5 derecenin iki-üç derece altında kalmalarını sağlamış olabilir. Ne yazık ki Concord’da adamın ateşini ölçme fırsatını hiç bulamadım.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama hepsi bu kadar da değil. Bizim vücutlarımız, ne kadar harikulade olurlarsa olsunlar âşık olmuş bir dul kadar ya da Broadway’e gelmiş bir köylü çocuğu kadar da saftırlar. Vücut hep aynı şeyi söyleyen sahte hapın sözüne her seferinde kanar. Bereket versin sahte hapın bizi aldatması, tıpkı bir İrlandalı’nın aldatması gibi, genellikle kendi çıkarımızadır. İşte böyle olunca, Kudra ile Alobar’ın DNA’ları, onlara sanki tekrar ana rahmindelermiş gibi tepki gösterecek biçimde aldatılmıştır, sıcak küveti görünce. Ana rahminin sabit bir sıcaklığı vardır. Bizim çiftin Hindistan’daki mağara kaplıcasında buldukları suyun sıcaklığı da o kadardı. Constantinople’da ve Avrupa’da yıkanırken de, ellerinden geldiği kadar aynı ısıyı ayarlamaya çalışıyorlardı. Öyle sık sık otuz sekiz derece suda yüzer durumda kalmaları, DNA’larını kandırıp bunların hâlâ embriyon döneminde olduğuna inandırmıştır, DNA bunlara habire en kuvvetli ve en taze hormonları, enzimleri vermiştir, çünkü ceninlere ve çocuklara en hayat verici salgıları yollayıp, biz yetişkinleri, yirmi yaşını geçenleri bunlardan mahrum etmek DNA’nın doğal yapısında vardır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Panayırdan panayıra gezerek yaşadıkları dönemde, yanlarında bir fıçı taşırlardı. Her gece o fıçıyı Kudra’nın gümüş çaydanlığında ısıtılmış suyla doldurmayı asla ihmal etmezlerdi. Bu sabır ve sebatları ürün verdi. Çaydanlık ne zaman ıslık çalsa, senin soluk adam, tırpanını bırakıyor, siyah bir mendille alnının terlerini siliyor, ceset ekimi işine ara veriyordu. Ceset ekimi işi, ne de olsa dünyanın en verimli çiftçiliğidir. Alobar yıkanmayı Amerika’da yaşadığı sıralarda da sürdürdü.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">TOPRAK</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Ağaçlar, evler ve elmas madenleri belki bu elemente bit gibi, kene gibi yapışıyor olabilirler, ama biliyorsun toprak da kendini mideye yapıştırmış durumdadır. Toprak, besinin, yemeğin anasıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belki dünyada yiyecek konusu kadar üzerinde karşıt fikirler ileri sürülmüş, tartışılmış konu yoktur. Sıradan bir insanın inandığı iyi besin fikrini değiştirmeye çalışmaktansa, kuduz buldogla çiklet değiş tokuşu yapmak daha evladır. Ama Alobar’la Kudra’nın uzun süreli performansında perhizin de önemli bir rol oynadığı kesindir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bugün artık Saskatchewan tahıl köylerinin en izbe mağaralarında oturan bilgisiz budalalar bile biliyor ki fazla yağ insanda sağlamlığı tehlikeye sokar, ömrü kısaltır. Ama acaba Cornell, Montesano Laboratuvarları, California Üniversitesi ve Nebraska Tıp Okulu’nda yapılan deneylerden haberin var mı? Kalori alımını çok azaltmak ve bazı aminoasitleri sınırlı miktarda almak, laboratuvar hayvanlarında yaşlanma sürecini çarpıcı biçimde değiştirmiştir. Bu konuda istenmeyen bir yan etkiyle karşılaşılmıştır. Hayvanlar aminoasitlerden mahrum kalınca, bu sefer bağışıklık sistemlerinin zayıflamasından ötürü zorluğa düşmüşlerdir. Oysa, herhalde hatırlarsın, Alobar’la kadını çok sağlıklı ve dengeliydiler. Bağışıklık etkinliklerini, kanlarını soğutma yoluyla kuvvetlendiriyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu adamla karısı basit yiyecekler yiyorlardı, ama anlaşıldığına göre zevkle yiyorlardı. Sık sık ve azar azar yiyorlardı. Bak, sana beslenme konusunda en iyi saklanan bir sırrı vereyim, hayatım. Kötü besinlerden azar azar almak, iyi besinleri çok çok almaktan daha yararlıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar’ın bana söylediğine göre her ayın beş gününde oruç tutuyorlarmış. Periyodik aç kalmalar kadar insanın borularını temizleyen şey yoktur. Hem unutma ki vücudu yaşlandıran ve öldüren şey, ölen hücrelerin birikmesi, üremeden kesilmesidir. Hücreyi öldüren de biriken toksinlerdir. Peki, senin o küçük, güzel hücren nasıl oluyor da toksinlerle kirleniyor? Kötü solumadan ve kötü beslenmeden tabii.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bizim çiftin mönüsünde bir şey daha vardı. Sürekli pancar yediklerini herhalde unutmamışsındır. Besbelli dünyanın ilk beetnik’leri<span class="Footnoteanchor"><a href="#ftn0" id="bodyftn0">*</a></span> onlardı, ha, ha. Doktor Benjamin S. Frank’ın keşfinden bu yana pek çok da yıl geçmedi. Adamın söylediğine göre pancar kanı kuvvetlendiriyor, karaciğeri hareketlendiriyor (ki orası bizim en temel temizleme organımız) ve vücuda nükleik asit sağlıyor. Nükleik asit de genç hücre yapısının etkin üremesi için gerekli en etkili madde. Tararara!”</p>

  <p class="Standard" dir="ltr" style="margin-left:0;margin-right:0;text-indent:18.859844px">(Doktor Dannyboy aslında pancarları yalnızca besin konusunu anlatırken ortaya getirip, parfüm yapımındaki rollerine hiç değinmediği için kendini suçlu hissetmekteydi. Parfüm konusu, en azından şu anda, Priscilla için çok daha önemliydi besbelli. Pancarın adı geçince, odanın karanlığında o menekşe gözlerde yorgun bir pırıltı sezdi. Ama herhalde bu zavallı kız, pancarları hayırsever birisinin kendisine daha iyi beslensin diye yolladığını sanacak değildi, değil mi ya?)</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">ATEŞ</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Ateş maddesiyle, seks de sahneye giriş yapmaktadır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla’nın kıçını biraz abartılı biçimde sıkıştırdı. O da altta kalmamak için onu sıkıştırdı. Gözlerini yumdu, seksin sahneye giriş yapışını gözünün önünde canlandırmaya çalıştı. Seks sahneye ipek bir giysiyle mi girecekti, yoksa çırılçıplak mı? Soldan mı girecekti, yoksa sağdan mı? Önce kapıyı mı çalacak, utangaç bir tavırla sessizce mi süzülecek, hayır denmesine olanak tanımamak için hızla mı dalacaktı, yoksa zorbalıkla, suratı kıpkırmızı, başında yeşil bere, başka her şeyi ite kaka mı gelecekti? Çok yorgundu Priscilla…</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şimdi hep biliyoruz ki, seks stresi hafifletir, stres de hayat tekerinin lastiğini yıpratır. Ama cinsel ateş, tıpkı solunan hava gibi, yıkanmadaki su gibi, ölümsüzlük programına başka katkılar da getirmektedir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İnsan organizması DNA tarafından, optimum bir kuvvet ve sağlık düzeyini, cinsel olgunlaşma yaşına ve birkaç yıl sonrasına kadar tutturmak üzere programlanmıştır. Bir kere görevini yerine getirdikten sonra (ki belki DNA’nın umurunda olan tek şey soyun devamıdır), bu durum insanoğluna veda eder, sürekli olarak, adım adım bozulmaya yüz tutar. Alobar’la Kudra’nın yaptığı, cinsel ateşlerini sürekli akkor halinde tutup DNA’yı kendilerinin cinsel olgunluğa yeni girmekte olduğuna inandırmak, kandırmak olmuştur. Yeni yetmelere taş çıkaracak kadar yüksek hormon düzeylerine rağmen hiç gebelik olmaması da bu kandırmaya katkıda bulunmuştur. Bir yandan ıslak bir rahmi, bir yandan seks fışkırtıları karşısında DNA, bir türlü bunların kaç yaşında olduğuna doğru dürüst karar verememiştir. Tek anladığı, bunların bir şeyler peşinde olduğudur. Kendini güvene almak için o da onları desteklemiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Esniyorsun sen.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla gerindi. “Saatin kaç olduğunu biliyor musun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Umarım canını sıkmamışımdır…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo hayır…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“…Bu gevezeliklerimle. Ama sen insanın bin yıl yaşamasının tıbben mümkün olup olmadığını sormuştun. Ben de durumu anlatmak zorunda kaldım. Herhalde bundan sonra da, bir insan dili, menteşeleri çıkmaksızın kaç saat sürekli konuşabilir diye soracaksın. Eski karım bana, ‘Wiggs, öyle çok konuşuyorsun ki, öldüğün zaman dilini ayrıca sopayla öldürmek zorunda kalacaklar,’ derdi. Çok dokunurdu bana bu söz. Öldüğün zaman değil, eğer ölürsen demeliydi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pris iki yumruğunu sıkıp gözlerini ovuşturdu. “Ah, Wiggs,” dedi. “Ama doğru! İnsan kendini ölüme programlar. Daha ilk soluğumuzu alırken, son soluğu beklemesini öğretirler bize. Eğer insanı başka şey öldürmezse, bu telkin yeter öldürmeye. Bir gün istatistiklere bak da, anne ve babalarının öldüğü yaşta ölen ne kadar çok insan var, gör. Kendilerine model olarak anneyi mi, babayı mı alıyorlar, ona göre değişiyor; Elvis Presley yalnız annesinin öldüğü yaşta ölmekle kalmadı, yılın aynı gününde öldü üstelik. Vücut, zihnin uşağıdır. Eğer vücudumuza durmadan, yetmiş ikiye vardığımızda nalları dikeceğimizi söylersek, yetmiş ikiye varınca gerçekten dikeriz nalları. Belki Alobar’ın yaşamasına esas neden, yaşayacağına inanmasıydı. Kendine nasıl baktığının hiç önemi yok. Pancarmış, yıkanmakmış, solukmuş… ne olursa olsun. Eğer ölümün kaçınılmaz olduğuna inanıyorsan, o zaman kaçınılmazdır. Tutum meselesi, tutum. Tabutu çivileyen, ölüm isteğidir. Hem de her seferinde.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs bir an gerçekten sustu… ama Priscilla bu durumdan yararlanamadan, onun boğazından peşpeşe gülme sesleri yükseldi. “Komik aslında,” dedi. “Ama Alobar’ın yanıldığı yer de bu oldu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nerede? Yanıldı mı?” Pris’in sesi tozlu ve uykuluydu. Sanki mumya sargılarının arasından geliyordu. “Ben her şeyi doğru yapmış sanıyordum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama o laboratuvarı yakmak yanlış hareketti. Concord’a tıkılmasına neden oldu. Şimdi iyice açmaza girdi. Oysa hiç gereği de yoktu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama söz vermiş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Önemi yok. Boşunaydı. Bak, eğer MIT ya da başka bir kuruluş sonunda mor renkli bir iksir bulsa, hayatı sonsuza kadar uzatacak bir formül geliştirse bile, Beyaz Saray’daki, Pentagon’daki o heriflere yararı olmaz. Hem de bir katre bile olmaz. Ölüm isteği onların öyle içine işlemiş ki, beyinlerinin her hücresine sinmiş artık. Hiçbir şey kâr etmez onlara. İster beslenme alışkanlıklarını değiştirsinler, ister vücutlarının kimyasını değiştirsinler, temel tutum ve davranışlarını değiştiremezler. Onların özel televizyon listelerine bakmak mümkün olsa, her kanalda ateşli bir son programlanmış olduğunu görürdük. Üstelik bunu hevesle bekliyorlar da.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama neden?” diye sordu Pris zayıf bir sesle.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onların inancı bu. Liderlerimiz istisnasız, bu kil gezegen üzerindeki hayatımızın bir deney olduğuna inanıyor. Sanki sonsuzluğa giriş sınavı. Onların asıl ilgi duydukları, öbür hayat. Tanrı’yla karşılıklı oturup hikâyeler anlatacakları, Cennet Oteli’nin lobisinde keyif çatacakları bir hayat. İşte bu yüzden o kadar tehlikeli bu osuruklar. Dürüstlük taslayan kasıntı tipler bunlar. Bir düğmeye basıp dünyayı ateşe verseler, dünyanın kaderi böyleymiş derler. Dünya bunu hak etti, derler. Yok günahtı, yok ahlâksızlıktı… bu yüzden oldu, derler. Çoğu da için için ister bunu. İçimizde bizim gibi doğaya uyum sağlamış, rahat olanları tavada kızartmak, sonra da kendi ödüllerini tahsil etmek için. İnsanların böyle korkması boşuna değil. Çoğu göstermiyor, ama korkuyorlar. Bu evin kapısındaki kuyruğa baksana… her geçen hafta biraz daha uzuyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne istiyorlar?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kuyruktakiler mi? Birisinin kendilerine, hayatın ‘yor’ kısmında bir şansları olduğunu, umutlarını yalnızca ‘mıştı’ya bağlamak zorunda olmadıklarını söylemesini istiyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen söyleyecek misin bunu onlara, Wiggs?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Dannyboy doğrulup oturdu, parmaklarını krom rengi bukleleri arasından geçirdi. “Ben mi? Bilmem. Bir tek kere mesihliğe özenmiştim. Sezarlar beni çarmıha germeye kalktılar, ama ancak bir gözümü alabildiler. Hah! Ama yine de, acaba değdi mi diye merak ediyorum. Sen bana tek gözümle bu kadar güzel görünüyorsan, iki gözüm olsa kim bilir ne kadar daha güzel görünürdün.” Kafesten güvercin salıyormuş gibi bir soluk verdi. Saldığı güvercin öyle ağırdı ki, zorlukla uçabiliyordu. Priscilla onun çenesini okşadı. Wiggs bu harekette biraz acıma sezip onun elini itti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Her neyse, henüz o zavallı piçlere yardım etmek için vakit çok erken. Onların şimdi içeriye girmesine izin versem, aldatıldıklarına inanırlar. Tıpkı senin gibi laboratuvar ararlar burada. Onlara nasıl anlatayım ki laboratuvar, benim! Ben de pek iyi bir laboratuvar değilim. Çok içiyorum. Kızımın da kilo almasına izin veriyorum.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Son Gülüş Vakfı’nı kurduğum zaman, ölümsüzlüğün psikolojik engellerini araştırmayı planlamıştım. Çünkü Alobar’dan öğrendiklerime göre, eğer sonsuz ve ilahi bir hayat istiyorsak, ölüm bilincinden sıyrılmak, daha ileriye geçmek zorundayız. Yani eğer ‘mıştı’ yerine ‘yor’ olmak istiyorsak. Altı ay önce Profesör Morgenstern’le karşılaştığımda adamın biteviye bir ölümsüzlükçü olduğunu gördüm. Onu buraya büyük masraflara katlanarak davet ettim, burada oturmasını teklif ettim. Yalnızca vakfa saygınlık kazandıracağı için değil, burada bir laboratuvar kuracağını, bazı tüp deneylerine başlayabileceğimizi umdum. Periler amma kandırdı beni bu sefer! Ama bu olayların hepsi birbirine pek güzel uyuyor aslında. Morgenstern’in durmadan yaptığı o zıplamalı dansın adı nedir biliyor musun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla’dan cevap gelmedi. Tabii eğer, “Fıssssss,” sesi cevap sayılmazsa… Kız horluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Güzel şirin bir horultu sesiydi. Mumya sargılarının altında uğurböcekleri kımıldıyormuş gibi. Wiggs dikkatle dinledi. Horultuların çoğu Beethoven ya da Wagner bestesi olurdu. Wiggs birkaç kere uyurgezer nefesli çalgının “heavy metal rock” icra ettiğini de duymuştu. Ama Priscilla’nın horlamasında bir Stevie Wonder sesi vardı. “My Cherie Amour”dan kalma lirik bir ton. Wiggs ona uyup şarkı söylemeye çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir süre dinleyip seyretti, şafak ışığının onun kirpiklerine nasıl tutunduğuna hayranlık duydu, burnunun minik gölgesine beğeniyle baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra yavaşça kanepeden kalkıp elbiselerini topladı. Huxley Anne neredeyse uyanırdı. Onun yanında olmalıydı. Son Gülüş Vakfı’nda dokuz tane yatak odası vardı, ama o çocuğuyla aynı odada yatıyordu. Onun sabah olduğunda, aslında kitap desteği olan bir babayı aramaya çıkmasını istemiyordu. .</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama merdivenleri çıkmadan önce ayaklarının ucuna basa basa yemek salonuna girip sofranın ortasındaki süse baktı. Pancarların en irisini seçti. Madagaskar maymununun kafası kadar kocamandı. Onu çalışma odasına götürdü, Priscilla’nın yastığı üstüne, horlama sesinin tam yanıbaşına bıraktı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Pris yaklaşık iki saat uyudu. Normal bir Stevie Wonder konserinden birkaç dakika fazla. Tavandaki gümbürtülerle uyandığında, daha gözlerini açmadan anladı nerede olduğunu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Burnuna bir Irish Spring kokusu geldi. Kendi yüzünün yanında bir başka yüzün varlığını hissetti. Gülümseyerek başını çevirip o yüzü öptü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ööö!</p>

  <p class="Standard" dir="ltr" style="margin-left:0;margin-right:0;text-indent:18.859844px">Öptüğü şey kaba, soğuk, kendine özgü lezzeti olan bir topraktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gözleri hemen açıldı. Kirpiklerine tutunan sabah ışıkları, şeker kristalleri gibi döküldüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orada uzun süre, o pancara bakarak oturdu. İyimserlikle, kuşkuyla, şaşkınlıkla, hayranlıkla, hafif bir tiksintiyle baktı ona. Hayatında ilk defa prostat bezinin anatomik resmiyle karşı karşıya gelen yeni bir tıp öğrencisi gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">O sırada Massachusetts’teki Concord Cezaevi’nde Alobar da anatomik bir incelemeye gömülmüş durumdaydı. O sabah neredeyse hasta diye revire başvuracaktı. Ama kulaklarındaki çınlama durunca vazgeçmişti. Şimdi Penthouse dergilerine bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Dannyboy’a da söylediği gibi, genç bir fizyometri için sık sık cinsel uyarılar şarttı. Parmaklıklar ardına kapatılmış bir heteroseksüel için de anılarından ve dergilerinden başka, ne uyarıcı bulunabilirdi ki?</p>

  <p class="Standard" dir="ltr" style="margin-left:0;margin-right:0;text-indent:18.859844px">Seksen üçüncü sayfada bir artist, Florida haritası gibi eğilmiş, Cocoa Plajı’ndan başlayan körfezin manzarasını sergilemişti. Bu körfezde yelken açmak güneşli ve zindeleştirici bir yolculuk olurdu, ama o yolculuğun sonunda kendisi yine ufuklarda Kudra’yı aramaya başlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kudra’yı düşünüyordu. Onun cesaretini, karakterini, o çılgın bilgeliğini!.. Tam o sırada bir gardiyan, hücrenin kapısını sarstı. “Barr! Müdürden sana!” Hücrenin içine resmi havalı bir zarf attı. “Yarın ilk ışıkta seni asıyorlar. Şansına küs. Ha ha.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yazık ki vatanım için feda edecek bir tek canım var,” diye mırıldandı Alobar. Yüzlerce yıl yaşadıktan, nice nice vatanlar edinip bıraktıktan sonra, bu söz ona bir insanın ağzından çıkabilecek en kısır fikirli söz gibi geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mektup ona, Şartlı Tahliye Kurulu’nun başvuruyu “tatilden sonra” ele alacağını bildiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Hangi tatil? Şükran Bayramı’nı mı kastediyorlardı? Üç gün vardı ona. Yoksa bu hesaba Noel’le yılbaşı da dahil miydi? Yatağına oturdu, yüzünü ellerine gömdü. Eğer tahliyeyi böyle erteleyip duracaklarsa, kendisini assalar daha iyiydi. Boğazına bir yumru tıkandı. Pancar kadar iri bir yumru. Onu eritmesi şarttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mektubu yırttı. “Ben ölümsüzüm,” dedi kendi kendine. Vücudunun her gözeneğinden fışkıran o küflü, ninesinin gelinliğindekine benzer kokuya aldırmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tekrar dergiye döndü, orta sayfadaki resmi açtı. Bu resimdeki artist ona Alaska’yı hatırlattı. İri, güzel, kaba, boş… ve dayanılmaz. Hele de tavernalarda bilardo oynayıp zenginleşmeyi hayal edenler için.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Oysa Kudra…”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Pancar Priscilla’ya bir tek şeyi oldukça kaba biçimde hatırlattı. Wiggs ona sabaha kadar laf anlatmış; ama Pris’in kendi kişisel tutkularında ne rol oynadığını açıklamamıştı. Kalktı, giyindi (yeşil parti elbisesinin içine girerken kendini iyi anlamda kirli hissediyordu), ev sahibini aramaya koyuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eğer doğru dürüst düşünse, o sabahın pazartesi olduğunu, Wiggs’in herhalde Huxley Anne’i okula götürmüş olacağını akıl ederdi. Ama beyninde hâlâ bir-iki mumya sargısı kalmış durumdaydı. Bu yüzden evin alt katındaki tüm odaları dolaştı, alçak sesle, “Wiggs,” diye seslendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Onu bulamayınca merdivenlerden çıktı, aynı şeyi tekrar denedi. Orada da cevap alamadı. Yalnızca zıplama ve sıçrama sesleri duydu. Büyük yatak odasından geliyordu. Herhalde Wolfgang Morgenstern olmalıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pris’ten üç kat yaşlı olan kapıda, eski model, dev bir anahtar deliği vardı. Sırlarına düşkün New Orleans’ta, anahtar delikleri hep tıkalı olurdu, ama bu açıktı. Orospu kimonosu gibi de davetkârdı. Pris kan oturmuş gözünü oraya dayadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Morgenstern tepeden tırnağa giyimli, odanın ortasında zıplıyor, dönüyor, bir tür abartılı, atletik polka yapıyordu. İkide bir durup jitterbug adımıyla geri sekiyor, sonra kravatını havada dalgalandırarak, göğsünden sevinçli bir çığlık fışkırtarak dosdoğru havaya sıçrıyor, bunu beş kere tekrarlıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pris gerçi Mardi Gras sırasında nice çılgın danslar seyretmişti, ama bu seferki gibisini hiç görmemişti. Aslında eğlenceli bir dansa benziyordu. Tek tersliği, böyle bir sabahta, Pris’e kendini morgdaymış gibi hissettirmesiydi. Sinirli bakışlarla bir süre daha baktı, sonra, çekildi. Anahtar deliğinin yanağında bıraktığı iz, sultan saraylarındaki kapılar gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşağıya inip yağmurluğunu giyerken pancarın hâlâ kanepenin üzerinde yatmakta olduğunu gördü, ama bu sefer, eğer burnu ona oyun oynamıyorsa, pancarda çok kötü bir koku vardı. Kendi kapısına bırakılanlar gibi kokuyordu. Az önce o kokunun olmadığına yemin edebilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dâhi garson, güneş altındaki trafiğin arasında evine kadar yürüdü. Su birikintileri onun bakışları altında küçülüyor, kaldırımların kuruyuşunu hemen hemen kulaklarıyla duyabiliyordu. “Dağlar dışarı çıktı,” derdi Seattle’ın yerlileri. Bunun anlamı, bulutlar açıldı, dağların doruklarındaki karlar gözükmeye başladı, her tarafa diş iplikleri saçılıyor demekti. Seattle öyle zamanlarda diş sağlığı için kozmik bir yakarı nesnesiymiş gibi gözükürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu da o şahane günlerden biriydi. Böyle günler daha sık olsa, Seattle herhalde Tokyo’dan da, Hindistan’dan da daha kalabalık olurdu. Martılar gökdelenlerin çevresinde dönüyor, park kanepelerinde çorbalık kemik suratlı serseriler yayılmış oturuyor, körfezde yelkenler suluboya ressamlarına davetiye yolluyordu. Erkekler, Priscilla’ya, şu yataktan çıkmış haline rağmen gülümsüyorlardı. Ya da belki yataktan çıkış halinden ötürü gülümsüyorlardı. O da onlara gülümsemekten kendini alamadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çok yorgundu, orası bir gerçek. Kafasının karıştığı da besbelliydi. Ama heyecanlıydı da. Kendisini her zamanki halinden ayırıp, toplumun normal baskıları dışında, hatta biyolojik sınırları dışında bir yere götüren, kaotik ama büyük bir serüvenin başlangıcında olduğunu hissediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bin yaşında bir hükümlüyle maddesel çözülmeye uğramış karısını ve dostları Pan’ı düşünmek, kolay yutulacak şeyler değildi. Son Gülüş Vakfı’nda olup bitenler ise beynin külotlu çorabındaki esnekliği sonuna kadar germeye yetiyordu. Ama… beri yanda şişe de vardı! Geçmişte o şişe Priscilla’ya yalnızca zengin olmanın yolu olarak gözüküyor, o açıdan önem taşıyordu. Kendini kanıtlayacaktı onunla. Ama şimdi… şimdi o eski şişedeki bir iki damla parfümün sandığından çok daha değerli olduğunu hissediyordu. O şişede bir uğur, bir iksir vardı. Madam Devalier ve siyah arkadaşlarının deyimiyle, bir sihir mekanizması işliyordu o şişede. O şişe bir başka şeye bağlantıydı. Kaderin buzlarını eritmesi işten değildi. Ve onundu o şişe!</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs’e şişeden bahsetmediğine sevindi. Onu tekrar görmek için mazereti vardı şimdi. Şişe, onun gözündeki değerini artıracaktı. Bu Alobar macerasında ikisini kuzu sarması yapacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Babasıyla ilgili gerçeği öğrendiğinden bu yana ilk defa kendini şanslı hissediyordu. Ayrıca, eğer belirtileri yanlış değerlendirmiyorsa, âşıktı da.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşki durumunun itirafıyla aynı anda suçluluk duygusu da boğazına sarıldı. Ricki’ye bir telefon etmesi gerektiğine karar verdi. Broadway’deki bir dükkâna daldı, paralı telefona yürüdü. O telefon da, tıpkı gerçekçiliğin gereklerine uygun biçimde, tam parfüm tezgâhının karşısındaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Ricki’nin telefonu üç-dört kere çaldı, sonra Pris bir çıt sesini izleyen o yapay sessizliği duydu. Demek telesekretere kaydedilmiş mesajı dinlemek üzereydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alo, ben Adolf Hitler. Şu anda yurtdışındayım ama tekrar iktidara gelir gelmez sizi aramak bana zevk verecektir. Eğer soylu Ari ırkındansanız, lütfen düdük sesinden sonra adınızı ve telefon numaranızı bırakın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla telefonu kapadı, otobüse atlayıp Ballard Mahallesi’ne kadar gitmeyi, Ricki’yle yüz yüze konuşmayı düşündü. Ricki’nin evde olduğundan hemen hemen emindi. O anda mumya sargılarının son şeritleri de beyninden döküldü. Bugün günlerden pazartesiydi. Saat 11.00’de derneğin 13 Coins’te toplantısı vardı. Üstelik garson kızlar o toplantıda iki bin sekiz yüz dolarlık burs için aday oylaması yapacaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dükkânın saatine baktı. Ah, İsa, Meryem ve tentürdiyot! Saat on olmuştu bile.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla bir an önce şişeyi yerinden çıkarmaya, incelemeye, hayranlık duymaya, ona nedeni belirsiz bir sebeple danışmaya can atıyordu, ama duş yapmaya ancak vakti vardı. İstemeye istemeye vücudundaki kurumuş ve kokmaya yüz tutmuş sevişme salgılarını temizledi, kâküllerini taradı, makyajını yaptı, bir blucinle bir kazak giydi. 13 Coins’e vardığında on iki dakika geç kalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Trixie Melodian, tam o kapıdan girerken, “Lake Union’daki balık lokantasında eleman arıyorlar,” diyordu. “Neydi adı? Ton Balığı Korkusu mu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Boş ver,” dedi Sheila Gomez. “Yemek listelerini gördüm. Köpekbalığı soslu Bermuda üçgenleri veriyorlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ellen Cherry Charles, “Ne olacakmış yani?” diye sordu. “Dün senin çalıştığın yerde günün yemeği nedir diye baktım; Western spagettisi çıktı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kötü değildi,” dedi Sheila.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle mi? Eh, başının tacı olsun, hayatım!..”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla odayı gözleriyle taradı. Ricki henüz ortalarda yoktu. “Bizde haftanın üç gecesi canlı müzik var,” dedi Doris Newton. “Bahşişlerinizi artırıyor mu?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Deli misin? Ya Stark Naked geliyor ya da Car Thieves! Kılıkları sanki Iwo Jima’yı işgale gidiyorlarmış gibi. Çıkardıkları ses de azgın kedilerden farksız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Trixie, “Bilirim o grubu,” diye söze karıştı. “Onların müziğiyle dans etmek zevkli ama.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ona dans mı denir, yoksa mayın tarlasında yürümek mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İnsanlar aynı anda hem yiyip hem dans edemezler.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Daha beteri, insanlar aynı anda hem dans edip hem bahşiş veremezler.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Car Thieves’in hayranları bahşiş bırakmaz. Yalnızca sululuk yapar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Salonun penceresi yoktu. Bu yüzden Priscilla kulağını duvara dayadı. Park yerinde Ricki’nin arabasının sesini duyar gibi oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Toplantıya bir de yeni üye gelmişti. Sıska, sivilceli, çabuk sarhoş olan, üniversite görmüşe hiç benzemeyen bir kızdı. Tabii görünüşe aldanmamak gerekirdi. Kız bir yudum şarap yuttu. Bir papağanı boğmaya yetecek kadar kocaman bir yudum. Sonra konuştu. “Dear Abby erkekmiş,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ellen Cherry, “Efendim?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biliyor muydunuz? Dear Abby erkek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hımm, öyle diyorlar. Baksanıza, bu hafta kimse ilginç teklifler almadı mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gerçek hayatta erkek yani,” dedi yeni kız.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tamam.” Ellen Cherry arkasını dönüp bir kere daha konuyu değiştirmeye çalıştı. “Haydi, bayanlar. Kimse Noel’de Noel Adası’na falan davet edilmedi mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, “Ben Gençlik Çeşmesi’ne davet edildim,” dedi. Elinde değildi. Ağzından kaçmıştı. “Bir erkek bana, hayvansal yaşamdan çok daha değerli bir şeyi birlikte başarmayı teklif etti. Kişiliği ve bireyi sonsuzluğa kadar uzatmayı. İnsanların bin yıl yaşaması fikrine ne diyorsunuz? Ölüm konusunda ne düşünüyorsunuz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ortalığa Eskimo halısı kadar kalın bir sessizlik çöktü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sheila Gomez boynundaki haçı yakaladı, cevap vermeye yeltendi, ama ortalık öyle gergindi ki, onun da sesi çıkmadı. Sonunda Ellen Cherry, yeni kıza döndü. “Emin misin?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dear Abby’nin erkek olduğundan emin misin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kızın yüzü parladı. “Evet,” dedi hemen. “Tekerlekli sandalyede oturan kel kafalı bir ihtiyar hem de. Avustralya’da mı, öyle bir yerde oturuyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya kız kardeşi?” diye sordu Doris.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hıı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir tane daha var ya! Ann Landers. Kız kardeşi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha, Ann Landers mı?” dedi yeni kız. Zafer dolu bir gülümseme belirdi yüzünde. “Ann Landers da erkek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Konuşmalar birkaç dakika daha devam etti. Doris bir ara National Enguirer gazetesini okuyanlara herhangi bir üniversitenin kredi tanıyıp tanımadığını sordu. Priscilla, acaba Ricki ne zaman gelir diye merak içindeydi. Derken Başkan Joan Meep toplantıyı açtı, burs meselesini ele aldılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Üç adayımız var,” dedi Joan. “Amaryllis Tidroe, güreşçilerin kanlarıyla ilgili fotoğraf dizisini bitirmek istiyor, Trixie Melodian (kendisi önceki yıl da burs kazanmıştı) kır farelerinin sosyal alışkanlıklarına dayalı bir balenin koreografisini yapıyor…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sonu müthiş olmalı balenin,” deyiverdi Doris.</p>

  <p class="Standard" dir="ltr" style="margin-left:0;margin-right:0;text-indent:18.859844px">“…Bir de Elizabeth Reifstaffel var, âdet dönemlerinin rüya içeriğine etkileriyle ilgili tezi için araştırma yapmak istiyor. Şimdi…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Durun bir dakika!” diye bağırdı Priscilla. “Ya benim projem? Ben ne olacağım?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Gebe bir sessizlik oldu, sonunda Joan konuştu. “Çok üzgünüm, Pris. Ama seni adaylığa öneren Ricki Sinatra bu sabah telefon etti, senin adaylığını geri çekti.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla eve kadar, yol boyu hep ağladı. Bisikletini Olive Way’den yukarı sürerken gözyaşları kasım güneşinin demin boşalttığı su birikintilerini yeniden dolduruyormuş gibiydi. Bir ara ünlü İspanyol fotoğrafçı Tito’yu gördü. Adam harap bir binanın önünde yerli moda mankenlerinin resmini çekiyordu. “Hayır! Hayır!” diye haykırıyordu genç bir mankene. “Gülümseme! Gülümseme! Kibar dur.” Priscilla’nın içinden, “Doğum günün kutlu olsun, Tito!” diye bağırmak geldi. Sonra da kızlara, “İçinizden güreşçiyle evli olan var mı?” diye sormak geldi. Ama boğazından hıçkırıktan başka ses çıkmıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tepenin üzerine varınca bir telefon kulübesinde durdu, Ricki’nin evini aradı. Telefon birkaç kere çaldı, yine o çıt sesi, sonra yine o konserve sessizlik. “Alo, ben Ricki Sinatra. Sekiz virüslü bir hastalığa tutuldum. Aralarında Mekong Delta gribi, Moğol Demiryolu nezlesi, Hong Kong domuz hastalığı da var. Doktorun emri gereği rahatsız edilmemem gerekiyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Allah belanı versin!” dedi Priscilla kulaklığı yerine çarparken. “Hepsinin Allah belasını versin!” Üzüntü, küçük düşme, yorgunluk, suçluluk; sonunda içinde bir meydan okuma duygusu uyandı. “Şişe bende,” dedi. “Ricki’ye ihtiyacım yok. Onun o lanet olası eğitimli garsonlarına da ihtiyacım yok. Ciciannem Devalier’yle onun çırağına da ihtiyacım yok. Hiçbirine ihtiyacım yok benim! Şişe bende!”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Ama tabii şişe onda değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Bu korkunç gerçeği evine döner dönmez fark etti. Buzdolabının geceleri geviş getiren deniz inekleri gibi öttüğü; tuvaletin bir rafting gezisindeki sular gibi gürüldediği; elli, başarısız temel nota deneyinden artakalan kalıntıların soyulmakta olan duvar kâğıtlarını kokuttuğu evinde, banyo dolabındaki Kotex kutusu artık boştu. İçinde birkaç eski, sararmış pamuk vardı, o kadar.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Şişe artık Priscilla’da değildi. Şişe olmayınca, umutları, hayalleri de yok demekti. Umudu ve hayali olmazsa, neden istesindi bin yaşına kadar yaşamayı? Ya da yirmi beş yaşına kadar hatta? Bir zamanlar gerçekleşebilecek bir hayalin simgesi, hırs ve amacın odağı olan şişe, hızla insanı manyaklaştıran bir etken olma yoluna giriyordu… bir kadın, hayatında birden fazla kusursuz tako’ya ihtiyaç duymazdı gerçekten.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <h2 class="Standard" id="sigil_toc_id_2" style="margin-left:0;margin-right:0;text-align:center" title="Olaylar Takvimi">OLAYLAR TAKVİMİ</h2>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Pazartesi öğleden sonra, 26 Kasım:</span> Priscilla Lester Partido kalkıp Seattle’ın Ballard Mahallesi’ne gitti. Çevrede oturan tüm Norveçli göçmenleri telaşa verecek biçimde dakikalarca kapıyı yumrukladıktan, tekmeledikten, bağırıp çağırdıktan sonra, Ricki Sinatra’nın evine girmesine izin verilmedi.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Pazartesi akşamı, 26 Kasım:</span> Priscilla polise başvurdu, polisler ona arama ruhsatı olmaksızın müdahalede bulunamayacaklarını söylediler. Nöbetçi yargıç, yasal sahibinin kim olduğu bile belli olmayan eski bir parfüm şişesi için arama belgesi çıkarmayı reddetti. Zaten davacının kendi ifadesine göre şişede bir-iki damla parfüm ya var ya yoktu ve şişe kaybolmadan önce alt tarafı bir Kotex kutusunda durmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Pazartesi gecesi, 26 Kasım:</span> Priscilla, Wiggs Dannyboy’u arama içgüdüsünü gemledi. Onun kendisine inanmayacağından korkuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Salı sabahı, 27 Kasım:</span> Priscilla bir avukatla temas etti. Avukat Ricki’ye telefon etti, Ricki, ona, kendisinde parfüm şişesi falan olmadığını, zaten hiçbir zaman parfüm kullanmadığını, o antik şişenin varlığından da hiçbir zaman haberdar olmadığını söyledi. Nice kere davacının evine gitmiş, fakat öyle bir şişeyi ne görmüş ne de duymuştu. Avukattan gelip evini aramasını rica etti. Hatta arabasını da. Ballard Spor Kulübü’ndeki kilitli dolabını da. Avukat sonunda ona inandı.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Salı akşamı, 27 Kasım:</span> Barmen Ricki ile garson Priscilla, El Papa Muerta’nın salonunda bağıra bağıra kavga ettiler. Garson, barmene, “Hırsız sevici” diye haykırdı, barmen de garsonun yalancı, ikiyüzlü ve sakar bir şıllık olduğunu söyledi. Meslektaşları onları ayırdılar, müdüriyet her ikisine ihtarda bulundu.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Gece yarısı, Salı/Çarşamba, 27/28 Kasım:</span> Priscilla kapısının altında bir not buldu. Son Gülüş Vakfı’ndaki, ünlü Fransız parfümcü Marcel LeFever ve Dr. Wolfgang Morgenstern’in onur konuğu olacağı Şükran Bayramı yemeğine davet ediliyordu. Not daktiloyla yazılmış ve çok resmi görünümlüydü, ama sonunda zirzop bir imza vardı: “Sevgiler ve Öpücükler, Wiggs.”</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Çarşamba akşamı, 28 Kasım:</span> El Papa Muerta’da ikinci bir ateşli kavga daha yer aldı; garson Priscilla, barmen Ricki’nin o eski parfüm şişesini geri vermesini defalarca istedi ve sonunda garson Priscilla işinden kovuldu. Kendisi lokantadan çıkarıldı, çıkarken kendisine üzerindeki bahriyeli giysisini yirmi dört saat içinde geri vermesi gerektiği, aksi halde takibat açılacağı bildirildi. Garson Priscilla, üniformayı hemen o anda sırtından çıkarıp teslim etmeyi önerdi, fakat müdür bu öneriye ilgi göstermekle birlikte, giysinin önce yıkanması gerektiğinde direndi, çünkü şu anda “salsa suprema” sosu içinde olduğunu öne sürdü. Priscilla, “O lekeler ketçap lekesi, siz de bal gibi biliyorsunuz,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Çarşamba gecesi, 28 Kasım:</span> Priscilla, Emie Stele’in bar-ızgara salonuna uğradı, orada iyice kafayı bulup bisikletini nereye park ettiğini unuttu (o zaman bisikletini terk etmiş oldu), ama sarhoşluğu Doktor Wiggs Dannyboy’u aramama kararını sarsacak kadar kuvvetli olmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Gece yarısı, Çarşamba/Perşembe, 28/29 Kasım:</span> Priscilla yaya olarak, hatta topallayarak evine döndü ve orada bir not daha buldu. Bu notta, Marcel LeFever’nin New York’a iner inmez, amcası Luc LeFever’nin ölümünü haber aldığı ve derhal tekrar Paris’e döndüğü bildirilmekte, bu nedenle Şükran Bayramı yemeğinin ertelendiği anlatılmaktaydı. Wiggs altına el yazısıyla, Pris’i bir an önce tekrar görmek için sabırsızlandığını eklemişti. Notun yanında bir de pancar vardı. Pancara da garip bir koku eşlik ediyordu. Priscilla pancarı savurup koridorun ucuna fırlattı. Pancar, masum bir kiracının kapısına çarptı ve herhalde televizyondaki Johnny Carson programını ikiye böldü.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Perşembe sabahı, 29 Kasım:</span> Priscilla kendini kanepeye attı. Bunu yaparken isli bir kar akıntısına atlamış gibi oldu. Yünden bir kentin yumuşak gecesine, mürekkebe bulanmış sular altındaki Venedik’e dalmıştı. Orada kabarcıklardan oluşan bir dil konuşuluyordu. Bahtsızlıkların üstü, korumaya alınmış mobilyalar gibi, mavi bezlerle örtülüydü.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Perşembe, öğleden sonra, 29 Kasım:</span> Şükran Bayramı’nın yüz milyon kurbanının gıdaklaması onu uyandıramadı.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Cuma sabahı, 30 Kasım:</span> Uykunun devamı.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Cuma, öğleden sonra, 30 Kasım:</span> Aynen.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Cuma gecesi, 30 Kasım:</span> Priscilla kapının vurulmasıyla kendine geldi. Ayağa kalktı, gerindi, Wiggs Dannyboy’u içeriye aldı. Onu bir öpücükle karşıladı. Dilinin üstü bataklık yılanı gibi bembeyazdı. Wiggs aldırmadı. Kendi tertemiz diliyle onunkini ovup temizledi. Sonra hemen yerde seviştiler. Priscilla’nın üniforması hâlâ üzerindeydi. Priscilla kırk saatlik bir uykuyla ve bir de orgazmla dinçleşmişti; kendini bu kadar iyi hissettiğine inanamıyordu. Wiggs’in kollarında, aslında bir Arap’a satılmayacaklarını duymuş Rolls-Royce’lar gibi mırıldanıyordu. “Bana bir hikâye anlatsana,” dedi. “Bir zamanlar Costa Rica ormanlarında sesimi bir papağan çalmıştı. Altı ay boyunca ağzımdan tek hece çıkamadı. O kuşu bulmak için tüm çalıları aradım, sonra…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi Priscilla tatlı bir sesle. “Bana pancarla ilgili bir hikâye anlat.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pekâlâ o halde” dedi Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Dannyboy, Concord Cezaevi’nden çıktıktan sonra Seattle’a taşınmış, orada kendine büyük bir ev kiralayıp uzun yaşam kliniğini kurmuştu. On sekiz ay kadar sonra da New Orleans’a bir parfümcüler toplantısına gitmişti. Oraya neden gittiğini kendi de pek iyi bilmiyordu. “Hayatımı ölümsüzlük çalışmalarına adayacağıma ahdetmiştim,” diye anlattı. “Alobar’la konuşmalarım da beni nedense parfümün, bu esrarlar esrarıyla belirsiz bir biçimde ilgili olduğuna inandırmıştı. Koku duyusunun, bilincin, hatta belki de düşüncenin evriminde bir rol oynadığını biliyordum. Düşündüm ki… ne düşündüğümden tam emin değilim. Bir sezgiydi yalnızca. İpucu arıyordum. Sezgilerim götürdü beni oraya. Bilimin en güvenilir aracıdır sezgi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Başlangıçta konuların pazarlamaya yönelik olmasından hayal kırıklığına uğrayan Wiggs tam bu toplantıdan bir şey çıkmayacağına karar verecekken, Marcel LeFever’nin yaptığı konuşmaya sıra gelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, yaman bir konuşmaydı,” diye onun sözünü kesti Priscilla. “O ana kadar ben parfümcülükten her zaman nefret etmiştim. Tekrar parfümcülüğe dönüşüm, bir parça parfümden anlıyor olduğum ve şimdi açıklayamayacağım nedenlerle o işten çok büyük paralar kazanacağıma inandığım içindi. Ama yine de sevmiyordum konuyu. Çocukluk tecrübelerimden ötürü sevmiyordum galiba. Onu amaca ulaşmak için bir araç olarak kullanacaktım. Oysa LeFever’nin konuşması… parfüm konusundaki tüm tutumumu değiştirdi. İşi öyle sihirli, öyle benzersiz, öyle önemli gösterdi ki…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, gerçekten başardı bunu,” dedi Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs o konuşma bittikten sonra, Marcel’i koridorda yakalamış, iltifatlarda bulunmuş, ona kendi ilgi duyduğu yönleri açıklamıştı. Marcel bunlara hevesle karşılık vermişti. Özellikle de Wiggs ona, yunuslarda koku duyusu olmadığını söylediği zaman pek ilgilenmişti. Yunusların beyni insan beyninden büyüktü. O ilkel parmakları, tarihöncesinin bir zamanında, insanlarla fiziksel eşitliklerinin daha çok olduğunu göstermekteydi. Ama insanlık çok girift felsefi, atletik, sanatsal ve teknolojik gelişmeler gösterirken, yunus besbelli evrimsel bir hareketsizlik havuzuna doğru yüzmüştü. Dannyboy’un LeFever’ye sorduğu da, acaba yunusun bu evrimsel başarısızlığı, kendine bir koku alma duyusu geliştirmeyi ihmal ettiği için mi, sorusuydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belli ki adamla aynı dili konuşuyorduk. Beni Galatoire’a yemeğe davet etti. Tam o sırada sen yaklaştın. Evet, hayatım, orada duran bendim, ama sen bana dikkat etmedin. Sen gözüktükten sonra, LeFever de bana dikkat etmez oldu. Adamın kaliteli ete merakı var. Daha doğrusu, burnu bu kokuya duyarlı. Siz ikiniz konuşurken, durmadan o tavşan burnunun seni tepeden tırnağa koklayıp durduğunu görüyordum. Ama bereket versin onun tipi değildin herhalde. Seni terbiyeli terbiyeli dinledi, habire burnunu buruşturup kokladı. Sen Seattle’da oturduğunu, yasemin temalı, üst notası turunç olan, olağanüstü bir parfüm geliştirmeye çalıştığını, ama ona biraz garip bir temel nota aradığını anlattın, çok eskiden kullanılıp sonradan unutulmuş bir temel nota bilip bilmediğini sordun. O da sana bu işin zor olduğunu, bazı temel notalarda seksen beş ayrı maddenin karışım halinde bulunduğunu söyledi, pek yardımcı olmadı, bunu kabullenmek gerek. Güzel bir siyah kadın belirmişti o sırada. Ondan sonra adamın aklı iyice dağıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Belli ki sen ve o siyah kadın, birbirinizi çok iyi tanıyordunuz, ama aranız pek iyi değildi.” (Priscilla bu arada başını hızlı hızlı, evet anlamında salladı.) Adam da buz gibi bakışmanıza aldırış etmeden kızı tepeden tırnağa koklamaya koyuldu. Burnunun kanatları hızlı hızlı açılıp kapanıyor, yelpaze gibi sallanıyordu. Kadın, koku duyusu aracılığıyla ulaşıyordu ona. İşin garibi, o da ona tıpkı senin anlattığın hikâyeyi anlatmaktaydı. Fransızca konuşuyordu. Benim Fransızcam iyice paslanmıştı, ama ne dediğini çıkarabiliyordum. New Orleans’ta yaşıyormuş. Öyle diyordu. Yasemin temalı nefis bir parfüm bildiğini, ama temel nota olarak kullanılan o garip şeyi tanıyamadığını söylüyordu. Sinsi herif ona, kendisinin de yaseminlere yeniden ilgi duymaya başladığını, belki yardımcı olabileceğini söyledi. Niyeti bozuktu besbelli. Bir de baktım, kadını Galatoire’a yemeğe davet ediyor ama benden söz ettiği yok… ne Fransızca ne de İngilizce olarak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Dannyboy o sıra Priscilla’yı Galatoire’da yemeğe davet etmeye niyetlenmişti: “Madem ki durumdan yararlanmak, bilgi koparmak mümkün değil, bari işe biraz eğlence katalım diyordum.” Ama tam o sırada yan taraftaki, tehlike çıkış kapısının kulpu, sanki biri kurcalıyormuş gibi sarsılmaya başlamıştı. Wiggs gidip kapıyı açtı; ama dışarda kimse yoktu. Kapı açıldığı anda, yıkanmamış cinsel organları ve hayvansal salgıları hatırlatan utanç verici bir koku girmişti içeriye. Wiggs tanıyordu o kokuyu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir kere Concord’da her zamankinden erken uyanmıştım. Burnumu tutmakta olduğumu fark ettim. Hücremizde berbat bir koku vardı. Sanki gardiyan, bir keçi sürüsü salmıştı içeriye. Alobar’a ‘Neler oluyor’ diye sordum, o da, ‘Pan’dı,’ dedi. ‘Pan gece beni ziyarete geldi.’ “ ‘Beni işletmiyorsun ya? Ne dedi?’ diye sordum. Alobar, ‘Hiçbir şey söylemedi,’ dedi. ‘Pan artık konuşamıyor. Yalnızca bir uğramış. Herhalde bana hâlâ ölmediğini göstermek için.’ İnanabiliyor musun buna? O koku oradan bir saatte çıkmadı. İşte o gün, New Orleans’ta o kapıdan içeri giren de aynı kokuydu. Sana bundan söz etmek üzere döndüm ama sen gitmiştin. Bir dakika sonra LeFever de siyah kıza kur yaparak ana kapıdan sokağa çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben arka avluya çıktım, çevreme bakındım, görünürlerde bir şey yoktu. Hemen konferansa katılanların listesini buldum. Listede Marcel’in adresi de, seninki de, V’lu Jackson’ınki de vardı. Ben o geceki uçakla Seattle’a döndüm. Şu taş kafamda bin bir şey birbirini kovalıyordu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu duyguyu iyi tanırım, diye düşündü Priscilla. Eski rahatlığının yerine, bir tür şaşkınlık ve uyarı duygusu geliyordu. Nükleer bir buzdan gelmişe benzer bir akım, seksin yumuşattığı omurgasını ürpertti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Wiggs,” dedi bir süre sonra. Sorusunu sormaktan pek korktuğu belliydi. “Wiggs,” beynin sapı, mücevherle dürtülüyormuş gibi titremekteydi. “Wiggs acaba… Pan… Pan mı bırakıyor o pancarları?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır,” dedi Wiggs hiç duraksamadan.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, bir dereceye kadar rahatlamış gibi, tek dirseğinin üzerinde doğruldu. Bunu yaparken yanlışlıkla çalışma masasına çarptı, üzerindeki laboratuvar malzemesinin şangırdamasına yol açtı. Sevişmeleri sırasında o masanın üzerinde ne var ne yoksa devirip kırmadığına şükretti.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama o koku…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Koku Pan’ın kokusu, o gerçek,”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet. Pancarları getiren Pan olmadığı halde. Aslında Pan pancarların yollanmasını engellemeye çalışıyor. Dağıtılmaması için elinden geleni yapıyor. Ama artık zayıfladı, gücü azaldı onun bu günlerde. Yapabileceği pek fazla bir şey yok. Bu yüzden geriye kendini hatırlatacak bir şey bırakmaya uğraşıyor. Temsil ettiği kuvvetlerin bir izini bırakıyor. Pancarları bırakanı da, alanı da tiksindirmek, cesaretlerini kırmak için.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Peki onları kim bırakıyor?” Priscilla’nın sesi çok sakin çıkmıştı, ama içi tir tir titriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Sen mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O çirkin sebzelerin hepsini senin kapına bırakan benim. V’lu Jackson’a bırakan da benim. New Orleans’a gidiş dönüşler için az uçak parası vermedim. Bereket versin birtakım telif haklarından gelirim var. Marcel LeFever’e pancar bırakan da, eski uyuşturucu takımından biri. Paris’te profesör. Oğlu LeFever binasında posta odasında çalışıyor. Marcel’le Vlu’ya da pancar gittiğini biliyor muydun?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şey, hayır. Hiç haberim yoktu…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Üzgünüm ama senin tekel anlaşman yok, biliyorsun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neden, Wiggs? Neden pancar?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Söyleyemem, sevgilim. Söyleyebilmeyi çok isterdim ama yapamam. Alobar’a söz verdim. Sözümü bozarsam periler bana çok acı çektirir sonra.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dinle beni. Yakınma. Kendin anlayacaksın. İyice düşünür, ikiyle ikiyi toplamayı başarırsan, sonunda anlayacaksın. Viskinin tadını bozan musluk suyu kadar duru biçimde hem de. Bir düşün, bak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla kabullendi, hemen düşünmeye başladı. Ama Wiggs daha önce biraz dev istiridye yemeyi önerdi. Priscilla birkaç günden beri bir şey yememiş olduğundan, bunu da kabullendi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz kendilerini topladıktan sonra taksiye binip Ağlama Ton Balığı’na gittiler. Burası Union Gölü üzerinde yeni açılmış bir lokantaydı. Trixie Melodian orada çalışıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bursu Amaryllis Tidrose aldı,” dedi Trixie.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla pek şaşmadı. “Aman ne iyi! Bayan Harika Maske’nin yirmiye yirmi beşlik parlak resimlerini görmeye can atıyorum!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Trixie, “Bakıyorum iyi karşıladın,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mrs. Garp’ınkileri de.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“O roman yazıyor sanırdım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“…Cüceler kovalamaca takımının sevgili ablalarınınkini de.” Wiggs, “Cüceler takımından bir porsiyon ısmarlayabilirim,” dedi. Priscilla, “Karidesle midye ısmarlıyoruz demektir,” diye açıklamada bulundu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tanrım”! diye mırıldandı Trixie. “Bursu ben alsam, bugün burada bunları dinlemek zorunda kalmazdım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, Wiggs’in geceyi kendi evinde geçirmesini istiyordu. Ama Wiggs sabah erkenden Huxley Anne’in kendisine ihtiyaç duyacağını, onun ayık ve canlı olmasını isteyeceğini ileri sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama yarın cumartesi,” dedi Pris.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biz çizgi filmleri birlikte seyrediyoruz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendisini davet etmeyeceği belli olduğuna göre, Pris apartmanın giriş holünde onu öpüp yolcu etti, merdivenleri tek başına çıktı. İleride yapılacak Everest seferlerinden adaylığının silinmesine yetecek kadar çok tökezliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kanepeye uzanmış, yediklerini hazmetmeye çalışırken birden anladı. K23’teki o temel nota, o gizli madde herhalde pancar olmalıydı. Wiggs neden parfümcüleri pancar yağmuruna tutsundu ki? Ama nasıl olabilirdi? Pancarda hiç akılda kalan bir koku yoktu. Bir parfüme pancar katılsa, Dracula’nın ağız çalkalama ilacı gibi kokardı herhalde.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şaşırtıcı bir durumdu. Belki de soyut… eğer şişeyi bulamazsa. Şişenin kaybı, Priscilla’nın yakından tanıdığı o katı gerçeklerden biriydi sadece. Bu konuda epeyi sakin olmasının nedeni, Wiggs’in ona “katı gerçekler”in hayatın tek gerçekleri olmadığını öğretmesiydi. Pek çok ve çeşitli gerçekler vardı. İnsan enerjisini doğru odaklayabilirse, hangi gerçekte yaşamak istiyorsa, belli bir noktaya kadar, onu seçmeyi başarabilirdi. Belki gerçeklerin en katısından bile kurnaz davranabilir, onu bile yenebilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üçüncü gece Priscilla hâlâ üzerinde El Papa Muerta’nın denizci giysisiyle uyuyakaldı. Eteğindeki koyu renk ketçap lekesi, akçıl seminal sıvı lekeleriyle dengeleniyordu. Uykuya dalarken içinde sanki yeni uyanıyormuş gibi bir duygu vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bunu izleyen hafta boyunca Priscilla laboratuvarında uğraştı durdu, pancarı düşündü, yasemin yağı almak için biriktirdiği paraları bir özel dedektife verdi (“Şişemin Ricki Sinatra’da olduğundan eminim”) ve kaygılandı durdu. Kaygıları her geçen günle birlikte biraz daha artıyordu. Wiggs’ten de bir haber çıkmıyordu. Ama cumartesi günü bir davetiye geldi; Son Gülüş Vakfı’nda “Alobar-Kudra yıkanma töreni”ne katılması isteniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kızgın tavadan fırlayıp sıcak suya düşmek diye buna derler, diye düşündü Pris.</p>

  <p class="Standard" dir="ltr" style="margin-left:0;margin-right:0;text-indent:18.859844px">Vakıf binasının önündeki kuyruk geçen haftakine oranla epey uzamıştı. İnsanlar her zamankinden heyecanlı gibiydi. Pris kapıdan içeri alınırken ona kaba saba sözler haykırdılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Haberlerin tatsızlığından gelen etki,” dedi Wiggs. “Ortadoğu patlamaya hazır bomba gibi yine, Beyaz Saray’daki herif Ruslar’a nükleer başlıklı şeyini sallıyor. Millet huzursuz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Anlayamıyorum, Wiggs. Yani insanlar ölümsüzlüğü bu kadar istiyorsa, ölümü kabullenemedikleri için böyle kafayı bozuyorlarsa, neden hâlâ savaşlar oluyor. Bütün bu askeri şiddet senin teorinle çelişiyor gibi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hiç de değil.” Bunu söylerken sevgili fermuarlarından birinin omurgasını iguana kasabı gibi ayırdı. “Sıradan insan, ölümden bu kadar nefret ettiği için hazırdır savaşa gitmeye.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendi fermuarıyla işi bittikten sonra, Priscilla’nın fermuarını yakaladı, kaburga kaburga, adım adım, onu da açtı. “Anlamıyor musun? Düşman onların gözünde ölümü temsil ediyor. Hükümetin propaganda değirmeni düşmanı duygusuz, her şeyi yiyen bir canavar gibi gösteriyor. Demek savaşa gittiğimiz zaman soylu bir amaç uğruna gidiyoruz. Hayat adına savaşıyoruz. Ölüme karşı. Amacımız ölümü yok etmek. Bunun saçmalığını göremeyişimiz de ölümden böylesine çok nefret ettiğimiz için. Öyle nefret ediyoruz ki, onun yürüyüşünü durdurmak için öldürmeye, hatta ölmeye bile hazırız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pantolonlarını aynı anda çıkardılar. Dişleri dökülmüşe benzeyen fermuarlar, bir tapınak kurbanının omurgası gibi ayrıldı, yere düştüğünde madeni sesler çıkardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kendimizi kandırırken savaşı din gibi önemseriz. Savaşı da, dini de kucaklarız. Genellikle ikisini aynı anda kucaklarız. Bunu, ölümü yenme aracı olarak kullanmak amacıyla yaparız. Ama ikisinin de ölümü geriletmeye zerre kadar yararı olmaz. Tarih boyunca, ölümün en yakın dostu, eli bıçaklı papaz olagelmiştir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Ayaklarının dibinde fermuarlar ürperdi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Buharı çıkan suya girdiler. Önce sıcaklık vücutlarında şok yarattı, sonra rahatladılar, bir çift sosis gibi sakinleştiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ahh. Kaç kişi sığıyor bu küvete?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ahhh. Genellikle altı kişi. Sekiz de sığıyor ama biraz sıkışık oluyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölüm ortadan kalkarsa, dünyada küvetlere hep sekizer kişi düşecek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hımm?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nüfus patlaması. Kimse ölmezse, yakında yalnızca ayakta gidecek yolculara yer kalacak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu da ölümün lehindeki güçlü tezlerden biri. Ama geçerli değil. Bizim sorunumuz nüfus fazlalığı değil, toprak ziyanı. Gül bahçesindeki yaban otları gibi her yana yayılıyoruz. Gerekenden bin kat fazla yer işgal ediyoruz. Yatay gelişme yerine dikey gelişmeyi teşvik etsek, dönümler üzerine ikişer katlı evler yapacağımız yerde, yüksek apartmanlar yapsak, yer yeter de artar bile. Binalar yeterince yüksek olsa, ki buna yeterli teknolojimiz var, dünyanın nüfusunu iki katına çıkarıp, yine de hepsini bir tek Teksas Eyaleti’ne sığdırabilirdik. Rahat rahat hem de. Gezegenin geri kalan taraftan tarım ve eğlence yerleri olurdu. Ya da yabanıl bırakılırdı. Yine fil sürüleri gezerdi ortalıkta. Ana caddelerde bufalolar koşardı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Güzel olurdu,” dedi Pris. “Dikey gelişme dedin de, sıcak su bunun kolasını da alır götürür sanıyordum.” Eli Wiggs’in sert organındaydı. Organ hemen biraz daha uzadı. Apartman olsa, bir anda yüz aile daha taşınabilirdi içine.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Aşk, fizik kanunlarına meydan okur, hayatım. Ya da daha doğrusu, alışkanlıkları bozar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Pris onu okşarken Wiggs damlalardan ıslanan göz bandına tıp tıp vurdu, en sevdiği konuya büyük çabalar sonucu dönmeye çalıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hem zaten herkes ölmekten vazgeçecek değil. Ölüm isteği çoğunda fazla güçlü. Onlar ölmeyi tercih edeceklerdir. Nice kişi, hayatımız öyle sefil ki, onu uzatmak düşüncesi bizi dehşete düşürüyor der. Böyle diyenler o kadar kalabalıktır ki, şaşarsın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Uzatmak dedin de…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Alobar diyor ki, bu iş sudan çıktıktan sonra yapılmalıymış.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Üzüldüm. Biliyor musun, babam da derdi ki, hayat zaten zor, bir de üstelik sonunda ölüyorsun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yanlış tutum,” dedi Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama sonra göz kırpar. ‘Bereket versin arada Mardi Gras var,’ derdi.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Baban kırıntıları yemekten zevk alıyormuş, ama pastanın tamamını istemiyormuş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama onun hayatı hem kısa, hem de zordu. Belki çoğu kimsenin öyle. Ben bir yerde okumuştum, tavuk yolma makinesi işini kırk saniyede bitiriyormuş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öyle. Ama unutma ki o işin sonunda tavuk çıplak kalmış olur, ölmüş olmaz.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Çıplak dedin de…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Peki hayatım, peki.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs, onu kızaran kalçalarından yakaladı, suyun da yardımıyla yukarı kaldırdı, yavaş yavaş organının üzerine oturttu. Priscilla, organ iyice içine girer girmez ilkel bir çığlık attı. Wiggs, onu tekrar yukarı çekti. Bütün bunlar, makinenin bir tavuk budunun tüylerini yolma süresi kadar kısa bir zaman dilimi içinde gerçekleşti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla tekrar soluk alabildiği zaman konuştu. “Eğer biz ölürsek… yani sen ve ben… belki sen ikinci seferinde zambak olarak doğarsın, ben de mutlu bir kurbağa olarak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Fena düzen sayılmaz, ama buna pek bel bağlama.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yeniden doğuşa inanmamana şaşıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neden? O da belki işi mantığa vurmanın diğer bir yolu. Yeniden doğma, ruhun başka bedene geçmesi… bunlar insanoğlunun kurduğu en katı sistemlerin birinde gelişmiş fikirler. Eski zamanın Hindu’su berbat durumdaydı. Hayatı boyunca gösterilen yerde oturmak, gösterilen aileyle yaşamak, gösterilen işi yapmak zorundaydı. Kıpırdama olanağı yoktu. Doğumda sana ne el dağıtmışlarsa, onunla oynuyordun. Her şey hazırlanmış bir yazgıydı. Bir noktasını bile değiştiremiyordun. Adamlar bu hayatta değişiklik yapamadıklarına göre de, değişikliği öteki yaşamda hayal ettiler. Yeniden doğuş yalnızca Hindular’ın, bu katılık kendilerini delirtmesin diye buldukları bir çare.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İşte Kudra bu yüzden bu kadar dikkate değer bir kişi oluyor.</p>

  <p class="Standard" dir="ltr" style="margin-left:0;margin-right:0;text-indent:18.859844px">Onuncu yüzyılda bir Hindu’nun, hele bir kadının, o kurallardan kaçmasını düşünebiliyor musun? İş Hindistan’ın özgürleştirilmesine gelip dayandığı zaman, Kudra’nın örneği, bir fıçı Gandhi örneğine bedeldir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunu kabul ediyorum. Ama yeniden doğmadığımızdan nasıl emin olabilirsin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Olamam. Öteki hayat konusunda hiçbir şeyden emin olamam. Tek kanıt yoktur o konuda.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya peki ameliyat masasında geçici bir süre için ölen insanlar? Onlar da benzer tecrübeler geçiriyorlarmış. Vücutlarını bir rahatlık duygusu içinde geride bırakıyor, bir sükûnet, bir sevgi duyuyor, ölmüş dostlarıyla, akrabalarıyla buluşuyorlarmış. Çoğu da bir ışık gördüklerini anlatıyorlar…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kim bilir? Belki de ilerimizin daha iyi olacağını gösterir bu. Bana göre hava hoş. Memnun olurum. Ama beri yandan, kesinlikle biliyoruz ki beyin, kalpten sonra bir yarım saat kadar elektrik olarak hayatta kalıyor. Diğer organlar o sıra ölmüş, çalışmaz durumda oluyor. Demek bu cennetsel tecrübeler belki de uzaklaşmakta olan bilincin sahnesinde sergilenen bir tiyatro. Güçlü mitolojik bir mecazın sahneye konmuşu. Beyin yarım saat sonra sermayeyi kediye yükleyince, perde tamamen kapanıyor, gösteri bitiyor, tekrar şansı kalmıyor. Nihai yalnızlık. Işığa gelince, eh, her madde, yoğunlaşmış ışıktır. Biz ışıktan geldik. Hepimiz. Ölümde de ışığa gidiyorsak, bunda şaşılacak ne var?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Demek sence ne yandan baksak işimiz bitik.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hiç de değil, Pris. Ben yalnızca öteki hayat nasıldır, bilemeyiz, diyorum. Asla bilemeyiz. O halde bilinceye kadar, yaşamı sürdürmeye çalışmamız gerek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama ne zaman, nasıl bilebiliriz?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eğer Alobar, Kudra’yla ilişki kurabilirse çok şey öğreniriz. Gerçi uzak bir ihtimal, ama bence hâlâ olabilir. Sırrın bir kısmı o parfümde gizli.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Küvetten kanlarını soğutmak üzere çıktılar. Çini taşlar tenlerine buzdan yapraklar gibi değdi. Vücutlarında ressamlara layık bir parıltı vardı. Ustalara layık bir parıltı. “<span style="font-style:italic">Haşlanmış Pancar Natürmortu!</span>”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şaşılacak şey, Wiggs.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neymiş o?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şaşılacak şey. O kadar konuştuğun halde hâlâ uyarı halindesin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben Gerry Ford değilim. Birden fazla şeyi aynı anda yapabilirim.” Priscilla sırıtıp ona sarıldı. Sırıtışı, kapı tokmağını kavrayan el gibi onu büsbütün sardı. Dudaklarıyla kapı tokmağını sağa, sola çevirdi, açtı, kapadı; sağa çevirdi, sola çevirdi, açtı, kapadı. Tokmak gıcırdamadı. Aksine, Wiggs alışılmamış bir biçimde sessiz kalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ritmini tutturan Priscilla, tokmağı yuvasından, yuvayı kapıdan, kapıyı da menteşelerinden söküp içine çekti. Temposu yükseldi, çimenlerin üzerindeki taşları, gül ağaçlarını, petunyaları, fıskiye hortumunu, araba yolunu, yolda park edili duran küçük Japon arabasını içine çekti: Oh, ne âlâ! Toyota! Çevre mahalle görünmez olunca Wiggs inledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kentin kuleleri sallanmaya başladı ve hemen sonra, gezegen, ekvatorda şişen, kutuplarda atan güce yenik düştü. Kendi ekseninde bir kere, iki kere şiddetle sarsıldı ve patladı. Sonunda Büyük Patlama teorisi kanıtlanmış oldu. Bir kara deliği taklit etmeye devam eden Priscilla her damlayı, her parçacığı içine çekti. Bir erkeğe hiç böylesine sahip olmamıştı. Son kasılma da gevşeyip evren huzura erdikten sonra Wiggs’i bıraktı, dudakları Samanyolu gibi parlıyordu. Kafasını kaldırdığında üçüncü bir kişinin bacaklarıyla karşı karşıya geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Ahhhh! Çok özür dilerim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wolfgang Morgenstern çırılçıplak, beline bir peştamal sarmış durumda, olduğu yerde döndü. Prusya askeri adımlarıyla hamamdan çıktı. Yüzü kırmızı, terli, soluk soluğaydı. Güya sıçramaktan bu hale gelmişti. O ölümsüzlük dansından… o solo jitterbug’dan. Hamamda rastladığı olağanüstü görüntüden değil.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“Tanrım, ölüyorum sandım. Öyle utandım ki, ölebilirdim.” Priscilla yüzünü elleriyle örttü.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ağzından çıkanı duydun mu sen? Ölüyorsun, ölecektin! Pris, böyle sözleri asla kullanma. Bunlar ölüm isteğinin bilinçdışı ifadeleridir. Evrene ölümü hoşça karşılayacağına dair işaret vermiş oluyorsun.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ah, Wiggs!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nobel ödüllü bilimcimize gelince, onun da hayattan zevk almaya başlama zamanı geldi de geçiyor. Gerçi biraz gençleşir hali var, ama hep odasına kapalı yaşadığına göre, bunun ona ne yararı olabileceğini anlayamıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs onun ellerini yüzünden çekip yanaklarını öptü. “Sevgilim, harikaydın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sahi mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sahi. Şimdi bana söz ver. Bir daha asla ‘utancımdan öleceğim’ gibi sözler kullanma. ‘Korkudan ölüyordum’ da deme.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Çalışırım. Ama adamın yüzüne nasıl bakacağım?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gururla,” dedi Wiggs. “Gururla bakacaksın.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tekrar jakuziye girdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Arzunun kattığı ek sıcaklık gidince, su, bu sefer onlara daha soğuk geldi. O tropik çorbanın, okyanusun durgun sularının kara sakinlerinin evcilleştirip küçülttüğü enlemin derinliklerine kadar batırdılar çenelerini. Kendilerini suyun gevşetici dalgalarına bıraktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biliyor musun, Wiggs,” diye fısıldadı Priscilla ancak duyulabilecek bir sesle. O sıcak iklim, sesini iyice yumuşatmıştı. “Seninle konuşurken sanki her şey dönüp dolaşıp ölüm konusuna dayanıyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Elbette. Sen bana yolunun sonu ölüme dayanmayan bir insan gösterebilir misin? Biz dikkatimizi başka yanlara yöneltmeye uğraşırız, durum böyle değilmiş gibi numara yaparız. Ama soluduğumuz hava bile akbaba soluğudur. Lütfen bana ölümün gölgesi altında biriymişim gibi bakma. Ben ölümü <span style="font-style:italic">yenebilmek</span> için hep ondan konuşuyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama ya ölüm de evrim için gerekliyse? Ya dünya düzeyinden daha yüksek bir düzeye geçebilmek için vücutlarımızı feda etmek zorundaysak? O zaman fiziksel vücutlarımıza sarılmak, budalalık ve geriye dönüş sayılır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Olabilir. Hoş soyut düzeydeki hayat benim gözümde pek çekici değildir. Ne viski var, ne kitap var, ne Hollywood var. Bir de sonunda öyle bir evrim olmadığı ortaya çıkarsa, cesedin ne olacak o zaman? Ben bu kumarı oynamak istemem.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayal gösteren bitkilerle, o bir yığın psikolojik ölümlerle, yeniden doğuşlarla giriştiğin onca kumardan sonra, normal ölümden nasıl korkabilirsin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yoo, ben ölümden korkmuyorum. Hiçbir zaman korkmadım. Ölüm bize hiçbir şey yapamaz, çünkü ölüm ölüdür. Ölü olan şeyden bir zarar gelemez. Mesele korku değil. Tıpkı Alobar gibi, benim için de mesele korkmak değil, karşı gelmek. Biz gerçek özgürlüğü, gerçek büyümeyi imkânsız kılan bir döngü sistemine kısılmış durumdayız. Sanatta klasik dönemi romantik dönem izlemiştir. Sonra tekrar klasiğe dönülmüştür. Bu iş bir sarkaç kadar basit ve bence sanatın tüm anlamını yok ediyor. Aynı şey toplum için de geçerli. Tutucu bir dönem, liberal bir dönem, sonra yine tutucu bir dönem. Etki, tepki, bir öyle, bir böyle. Tıpkı denizlerdeki gelgit gibi. Bu döngüye kısılmış olduğumuz sürece pek bir özgürleşme bekleyemeyiz. Her adımı milyonlarca yıl süren, o korkunç derecede yavaş değişiklik dışında. Tarihimizin büyük bir kısmında, bizler mevsim dönemlerine, hava şartlarına bağlı olageldik. Şimdi en azından, yazları kuzeye, kışları güneye gidebiliyoruz. Mevsimler yine kurallarını uyguluyor, ama biz onlara bağlı kalmak zorunda olmuyoruz. Benim tek istediğim, hayatın diğer cephelerinde de böyle bir hareketlilik. Doğum-ölüm çemberinin dışına çıkma fırsatı istiyorum. Anlıyor musun ne demek istediğimi? Bu iş bana zevkli gelmeyecek kadar katı ve ezberlenmiş bir şey. Bu döngüler hayatın anlamını kaçırıyor. Tıpkı sanatta olduğu gibi. Umudum şu: Bazı bireyler her zaman sanatsal veya sosyal döngünün dışına çıkabilmişlerdir. İşte bireye duyduğum sevgi ve saygının, genel olarak insanlığa duyduğum sevgi ve saygıdan daha büyük olmasının nedeni budur. Belki… belki bazı bireylerin doğum-ölüm çemberinden kurtulma zamanı da gelmiştir. Hem bunu söylerken Budist Nirvana’nın boşluğuna doğrudan buharlaşmaktan söz etmiyorum. Belki de Alobar’ın yaptığı oydu. Belki bunu ben de yapabilirim. Ve belki de… hazır belkilere girmişken… çemberkıran çıkagelir ve insanoğlunu ölümlülüğün o yüzeysel gelgitinden kurtarır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bugünlük ara vermeyi hak ettik mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet ettik.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölüm kötü bir alışkanlık mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, o alışkanlıktan kurtulmalıyız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“İyi şanslar Wiggs.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sağol. Biliyor musun, isteyerek ölmeyi tercih edeceğim bir tek durum var. Belki öyle bir durumda kendimi bile öldürebilirim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şaka ediyorsun, değil mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kafasını bir filin ağırbaşlılığıyla salladı. “Eğer Huxley Anne’e bir şey olursa, sanırım ölmeyi tercih ederim. Belki öte tarafta birlikte oluruz diye.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ya.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs bir süre sessiz kaldı. Tek gözünde tek bir hece gibi bir damla yaş belirdi, alt gözkapağında baş aşağı sallandı, sonunda yerçekimi onu yerinden kopardı, sessizce, tuzuyla, suyuyla birlikte küvetteki suyun buharlarına karıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölüm konusunda son bir şey daha,” dedi Wiggs.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nedir o?” Pris biraz keyifsizleşmişti. Gözyaşı damlasının suya karıştığı noktaya bakıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ölünce saçların ve tırnakların uzamaya devam ediyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onu duymuştum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, ama telefon bağlantın kesiliyor.”</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Soğumak üzere çinilerin üzerine bir kere daha çıktılar. Sonra üçüncü kere aynı şeyi uyguladılar, soğudular, kurulanıp külotlarını giydiler. Wiggs’inki tente bezi gibi dik, yemyeşil; Pris’inki solmuş, rengi belli olmayan, esnekliği gevşemiş bir külottu. Sonra pantolonlarını giydiler. Wiggs’inki tüvit, Pris’inki blucindi. En sonunda da mucize yaratır gibi, pantolonlarını toparlayıp birleştiren madeni mekanizmaları kapattılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs, Pris’in gece burada kalamayacağını belirtmişti. Görünüşte Huxley Anne’le ikisinin ertesi sabaha birtakım planları vardı. Pris onu kapıda kucakladı. Kendini biraz güvensiz, duyarlı hissediyordu. Eve kadar yürümek üzere güç kazanmaya çalışırken Wiggs, “Parfüm nasıl gidiyor?” diye sordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Pris’in parfümden söz etmemesinin nedeni, şişe konusunda ağzından bir şey kaçırmaktan korkmasıydı. Söylemek değil, göstermek istiyordu şişeyi ona. Kaldırıp tek gözünün karşısında tutmak, kafasındaki saçların bir robotun fırçasındaki kıllar gibi havaya dikilmesini seyretmek istiyordu. Ne kadar hevesle bekliyordu o anı!</p>

  <p class="Standard" dir="ltr" style="margin-left:0;margin-right:0;text-indent:18.859844px">“Vardığım sonuca göre pancar K23’ün temel notası olmalı. Haklı mıyım?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs cevap vermekte kararsızdı. Neden sonra kafasını evet anlamında salladı, bir yandan, herhalde şiir sanatının dokuz fındığıyla beslenen alabalık, periler ve eski karısının donu inşallah bir baş sallamasını yemin bozmak saymazlar diye umdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tahmin etmiştim. Ama nasıl kullanılıyor? Benim anlayamadığım…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Parfümcü sensin.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sefer baş sallama sırası Priscilla’ya gelmişti. Ama içinden, “Hah!” diye güldü. “Ben elinde tek damla yasemin esansı bile olmayan işsiz bir garsonum. Eğer şansım hızla yardım etmezse, haftaya bugün Gourmet de Tijuana gibi bir yerde yine servis yapıyor olurum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıdan arka arka çıkarken el sallıyordu. Kafası yine karışıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Aslında Priscilla küçük evine dönmek zorunda kaldığı için bozuluyordu. Son Gülüş Vakfı’nda onun da kalabileceği yeterince yer vardı. Aslında İsa’yla on iki havarisine bile yer vardı, Son Gülüş Vakfı’nda… tabii Judas balkonda uyumak zorunda kalırdı, o başka.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini paçavra gibi hissederek yürüdü. Bahçe kapısındaki posta kutusunun yanından geçerken, içinden kendi alnına bir posta pulu yapıştırıp, kendini Himalayalar’daki korkunç Kar Adam’a postalamak geldi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sokakta durum daha beterdi. Ölümsüzlüğü umut edenler, tedirgin ve öfkeliydi. Pris’e, taşra panayırındaki bir soyut tabloymuş gibi baktılar. Kiminde düşmanca bir alay, kiminde şaşkın bir gülüş…</p>

  <p class="Standard" dir="ltr" style="margin-left:0;margin-right:0;text-indent:18.859844px">Anlaşılan bunlara tayınları yeni getirilip dağıtılmıştı. Kuyruktakilerin çoğu hamburgerlerini yiyorlardı. Bu besinlerden bir hayır gelmeyeceğini bilecek yaştaydılar oysa. İçlerinden bazıları MacDonald’ın bir çiftliği olduğu günleri bile hatırlayacak yaştaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Eskiden insanları mikroplar öldürürdü. Şimdi ise kötü alışkanlıklar öldürüyordu. Doktor Dannyboy öyle söylemişti. Kalp hastalığı, kişisel kötü alışkanlıklardan doğuyordu. Kanser, sınai kötü alışkanlıklardan doğuyordu. Savaş da siyasi kötü alışkanlıklardan doğuyordu. Dannyboy’a göre ihtiyarlık bile bir alışkanlıktı. Ve alışkanlıklar değiştirilebilirdi. Priscilla kuyruktakilere alışkanlıklar konusunda bir nutuk çekip onları evlerine yollamayı isterdi ama tabii böyle bir şey yapmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kuyruğun ucuna doğru bir yerde duran koltuk değnekli, beyaz saçlı adamın, günlerden 7 Aralık olduğunu söylediğini duydu. Japonların Pearl Bailey’e saldırmalarının otuz beşinci yıldönümü yani. Ama adam yanılıyordu. O gün, günlerden 8 Aralık’tı.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Beş gün sonra, 13 Aralık’ta, Pris, Wiggs Dannyboy’a telefon etti. İlişkilerinin durumu onu çok kaygılandırıyordu. Beri yandan, tuttuğu dedektif de pek bir aşama yapamamıştı. Pris telefon etmek zorundaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pris, sevgilim, aradığına çok sevindim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sahi mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Gerçekten. Tanrı’yla şeytan mahkeme dışında anlaşmaya varsa, iyi ile kötü arasındaki o komik kavgayı bitirseler, dünyanın dindarlarına öldürmek ve yağmalamak için özür tanıyan o bitmez kavga son bulsa, nice güzel romanın konusunu mahveden bu ikilik ortadan kalksa, ancak bu kadar sevinebilirdim. Bir gözüm daha olsa, o yeni göz geceleri kurt gözü gibi parlasa, gereğinde kıvrılıp kızların eteğinin altından içeriye bakmayı becerse, ancak bu kadar sevinebilirdim, Alobar kodesten salıverilse ancak bu kadar sevinebilirdim… Zaten belki önümüzdeki ay salıverilecek… inşallah iş işten geçmemiş olur. İrlandalı olduğum ve böyle yalan bir şiirsellikle konuşabildiğim için ne kadar şanslıysam, sen beni aradığın için de bir o kadar şanslıyım. Ben de arardım, ama senin telefonun yok.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yaralıya vurma,” dedi Pris.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Uğrardım da. Ama sebze teslimi için New Orleans’a gidip gelmem gerekti. Ne demek istediğimi anlıyorsundur, değil mi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hem de nasıl.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama iyi haberlerim var. Marcel ‘Tavşan’ LeFever amcası Luc’ü başarıyla gömdü ve olağanüstü burnunu tekrar bizden yana uzatma fırsatını buldu. Doktor Morgenstern’le ben (ha, Morgenstern de sana selamlarını yolluyor), bir akşam yemeği daha düzenlemeyi planlıyoruz. Tabii üniversite hocalarını, CIA hesabına araştırma yapma işinden birkaç saatliğine koparabilirsek. Haftaya bugün, sanıyorum. Sen de gelmelisin. Ama bu sefer benim yanıma oturmalısın. Soluma oturman daha uygun olur. O zaman sağ elimle kadeh kaldırırken sol elimi senin oyluğuna dayayabilirim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Wiggs?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, sevgilim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Beni yemeğe daha önce davet ettin. Şimdi de Marcel LeFever geliyor. Ciciannemle V’lu’yu neden davet etmediğine şaşıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Onları da çağırdım. Hem bu sefer New Orleans’a gittiğimde, öğrendiğime göre, V’lu geçen yemek için de Seattle’a gelmiş. Yemeğe neden gelmediğini anlayamıyorum.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Dur bir dakika. O partinin gecesinde V’lu bu kentte miymiş?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet, gece yatmış, sonra ertesi gün dönmüş.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla’nın vücudunda adrenalin birden o kadar yükseldi ki, neredeyse tüm gözeneklerinden dışarı fışkıracaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Wiggs,” dedi. “Benim de New Orleans’a bir gidip gelmem gerek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne zaman?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hemen.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Partiye yetişir misin?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Umarım. Eğer yetişirsem, sana bir sürprizim olacak.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Nefis! Sürprizlere bayılırım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Allahaısmarladık öyleyse.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Güle güle, Pris. İyi yolculuklar. Arılara da dikkat et.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Telefonu kapadıktan sonra Pris’in aklı bu son söze takıldı. Arılara dikkat et de ne demek oluyordu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Neyse, yakında öğrenecekti nasılsa.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çinliler barutu, ömrü uzatacak birtakım simya deneyleri yaparken kaza sonucu keşfetmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çinlilerin spagettiyi icat ettiklerinde neyi keşfetmeye çalışıyor oldukları ise bilinememektedir. Belki spagetti makarnası da uzun ömür araştırmalarının bir yan ürünüdür. <span style="font-style:italic">Won won ton</span> bir ömür sürmenin çabaları sırasında ortaya çıkmıştır. Her zaman karşılarına dikilen bir sorudan kaçınma çabasıdır: “Ben gidince senin <span style="font-style:italic">suey</span>’lerini kim <span style="font-style:italic">çop</span> edecek?”<span class="Footnoteanchor"><a href="#ftn7" id="bodyftn7">*</a></span></p>

  <p class="Standard" dir="ltr" style="margin-left:0;margin-right:0;text-indent:18.859844px">Önemli değildi. Ama geleceğin ölümsüzleri için Çinlilerin deneylerini hatırlamak akıllıca olurdu. Uzun bir varoluşun peşine düşmüşken, barutu, ölüm iksirini, o tarihin sayısız trajik ölümlerine neden olan kurşunun ateşleyicisini bulmuşlardı. O kurşun ki, Gandhi’yi, John Lennon’ı, Bambi’nin anasını öldürmüş, Bingo Pijama’yı Rolay Caddesi’nin yerine çivilemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">New Orleans hem gerçek, hem de mecazi anlamda, vızıltılarla kaynıyordu. Öfkeli siyah vızıltılarla korku dolu beyaz vızıltılar bir arada yükselmekteydi. Kölelerin kendilerini Lincoln’den çok önce serbest bıraktırdığı bu kentte, Amerika’nın tek beyaz soyluluğuna karşı bir de siyah soyluluğu gelişmişti. Kara büyü kraliçesinin hükümranlığı, Rus Çariçesi Katerina’nınkinden daha az geçerli değildi. Afrika esrarengizliği, iri, organik, güçlü niteliğiyle, büyük kent yaşamına ilkel bir ritmle karşı çıkıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Köleyken bile siyahlar yönetiyordu meydanı. Gururla ve korkusuzca, görünmeyen güçlerle uyum içinde Congo Meydanı’nda en zarif danslardan birini uyguluyorlardı. Öyle ki, sonunda sahipleri bir isyana yol açmasın diye Afrika danslarını yasadışı ilan etmek zorunda kalmışlardı. Ama beyazlar bir yandan yasakları peşpeşe ilan ederken, bir yandan da beyaz parmaklarıyla tempo tutuyorlardı. Beyazlar New Orleans’ı parayla ve silahla kontrol ediyorlardı. Ama siyahlar burayı sihir ve müzikle egemenlikleri altında tutmaktaydılar. Buradaki karşılıklı hayranlık ve kültür kaynaşması, ne kuzeyde, ne güneyde, başka hiçbir Amerika kentinde görülmemiş türdeydi… Genelde neşeli bir hava olmasına rağmen, siyah öfkeyle beyaz korku hâlâ devam ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bazı New Orleans siyahları, fakirlikleri, öfkeleri ve ahlaki zorlanmaları nedeniyle bir soygun cazı yaratmışlardı. Bazı New Orleans beyazları da güvensizlikleri, korkuları ve dinsel felsefeleri nedeniyle, şiddet ilahileri bestelediler. Hırsızlar iskân bölgelerini talan ediyordu. Genç, atak ve kötümserdiler. Polisler de önlerine çıkanı hırpalıyordu. Katı, duygusuz, otoriter dogmalara kolayca kanan tiplerdi. Bir yanda gecekondu sarhoşları, şarlatanlar, ikinci sınıf resmigeçit dansçıları, yeni baştan servet dağılımına eğilim duyarken; öbür yandan rozetini ve devriye arabasını ele geçirene kadar kamış oltayla balık avlamış gençler, gece karanlığında birbirlerinin gırtlağını sıkıyordu. Çatışmalar elbette kaçınılmazdı, ama yasa da beyazlardan yanaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tam da burada ortalığı fazla sosyoloji kokuttuk. New Orleans’tı burası ne de olsa. Louis Armstrong’un, “Burada o şey var,” dediği kentti. O şeyin ne olduğu konusunda Louis, bir batılının ağzından çıkabilecek en Zen cevabı vermişti: “Sormak gereğini duyuyorsanız, hiçbir zaman anlayamayacaksınız demektir.” Şöyle kısa bir tema attıralım:</p>

  <p class="Standard" dir="ltr" style="margin-left:0;margin-right:0;text-indent:18.859844px">“New Orleans”</p>

  <p class="Standard" dir="ltr" style="margin-left:0;margin-right:0;text-indent:18.859844px">Timsah Hanım okuluna gitmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Orada geri geri yürümeyi, dişleriyle kedi derisi yüzmeyi öğrenmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Artık, ölü korsanların ganimetlerini giyebiliyor,</p>

  <p class="Standard" dir="ltr" style="margin-left:0;margin-right:0;text-indent:18.859844px">En güzel bamyayı pişirebiliyor,</p>

  <p class="Standard" dir="ltr" style="margin-left:0;margin-right:0;text-indent:18.859844px">Aya ödemeli telefon açabiliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama o yılanı öpüverince</p>

  <p class="Standard" dir="ltr" style="margin-left:0;margin-right:0;text-indent:18.859844px">Altmış altı doktor yetişti onu kendine getirmeye.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">New Orleans vızır vızırdı. Bingo Pijama adlı Jamaica’lı bir çiçek satıcısı ve sokak şarkıcısı sokağın ortasında, görevde olmayan iki polis tarafından vurulup öldürülmüş, polisler onu tutuklamaya çalıştıklarını ileri sürmüşlerdi. Pijama, bir polis memurunun garip ölümüne sebebiyet vermekten sanıktı. Polisler onun sokakta kuşku verici bir harekete kalkıştığını, bunun üzerine kendilerinin hemen özel 38’liklerini çekip onu mıhladıklarını söylüyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Siyah halk bu dolmaları yutmuyordu. Louisiana’da polis öldürmekten sanık siyahların, tutuklama peşindeki polislerce vurulması sık sık yer alan olaylardandı. İntikam cinayetine benzer bir şeydi bu daha çok. Alışmışlardı artık. Olayı izleyen duruşmada polislerin suçsuz görülmesine de alışmışlardı. Bu tür olaylar bir tür ırksal ayaklanmaya yol açabilecek atmosferi doğuruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçi Bingo Pijama buralı değildi. Komik aksanı olan bir yabancıydı. Kovansız arı besleyen bir serseriydi. Esrarengiz, soytarı havalı, kimsenin yakından tanımadığı biri. Ama kentin siyahları, onu ölümünden sonra hemen nüfuslarına geçirivermişlerdi. Hatta onu bir caz cenazesiyle yolcu edecek kadar ileri gitmişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Toplu konutlardan ağıtçılar çıkıp katılıyor, kahveler, kiliseler boşalıyor, önde üniformalı, ciddi bando, arkada Kongo dansları, bir kıyamettir gidiyordu. Yağmursuz bir hava olmasına rağmen şemsiyeler çevriliyor, parmaklar şaklatılıyor, kafile Fransız Mahallesi’nden geçiyor, tekrar kent merkezine yöneliyordu. Tabut bir at arabasına yüklenmişti. Ama içinde ceset yoktu. Polisler cesedi vermemişlerdi halka. Tabutun içinde bir demet yasemin vardı. Boyunlarını bükmüş, solmuşlardı, ama tatlı kokuları kortejin en arkalarına kadar varıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Cenaze herkesi hoşnut eden, neşeli bir olay oldu, ama altında bir öfke de gizliydi. Gelip geçen polis arabalarına kızgın küfürler savruluyor, yol boyu kara ifadeli döviz ve pankartlar göze çarpıyordu. O gece, kilitli panjurların gerisinde eskiden kalma yöntemlere başvuruldu. Kara mumlar yakıldı, acı tozlar üzerine serpildi, tahtadan, balmumundan bebekler yapıldı, üzerine iğneler batırıldı, tavuklara ise, Julia Child bir yana, Albar Sanders’ı bile şoka sürükleyecek şeyler yapıldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Resmi protesto gösterileri de oluyordu. Siyah toplum liderleri, sırayla polis müdürlüğüne ve belediyeye başvuruyor, adalet istiyorlardı. Bu durum karşısında belediye reisi duruşma tarihini hemen saptamak ve geciktirmemek zorunda kaldı. Siyahlarla beyaz liberallerin baskısı altında, soruşturmayı yönetecek özel bir komisyon atandı. Bu komisyona yalnızca bir tek polis seçilmiş olması, “yasa ve düzen” kanadının pek bozulmasına yol açtı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Raporlara göre, Jamaica’lının vurulmasının birkaç tanığı vardı. Bunlardan ikisi olayı pek yakından görmüşlerdi. İki kadındı bunlar, söylentilere göre. Biri siyah, biri beyazdı. Beyaz olanının siyahlarla arası çok iyi, denilmekteydi. Fransız Mahallesi’ndeki parfümcü Madam Devalier’den başkası değildi bu kadın. Kasırga damlalarının sırrını bildiği rivayet edilen kadın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Evet, New Orleans vızıldıyordu. Siyahlar vızıldıyor, beyazlar vızıldıyor, Bingo Pijama’nın arıları vızıldıyordu. Bunların arasında en rahatsız edici olanı da arıların vızıltısıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Küçük bir filo oluşturuyordu arılar. Sayıları kırk kadar vardı belki. Buralarda alışılmış bal arısı kafileleri gibi bin tane olsalar, onları kıstırıp imha etmek daha kolay olurdu. Ama kırk tanecik olunca, saatte on iki milden hızlı uçabilen, New Orleans’ın en yüksek binalarından da yükseğe çıkabilen bu arılar, entomolojik devriyelerden de, DDT barajlarından da kolaylıkla kurtulabiliyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bingo Pijama ölünce arıları onu terk etmişti. Gidişlerini kimse görmemişti. Gece karanlığında, ruhuyla birlikte uçuvermişti hayvanlar. Soruşturma görevlisinin yalnızca saç diplerinde bulduğu polenler tanıktı bir zamanlar başının çevresinde yaşayan arılara.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama ertesi sabah! Sokak ışıkları sönünce arılar parlayıverdiler. Kanatlarında gümüş varmış gibi ışık saçarak suç yerine döndüler. Öfkeli ses çıkaran bir hançer gibi, birden hayata dönmüş bir mızrak başı gibi, elektrikli bir ananas dikeni gibi, saldıran vahşi bir kalabalık gibi, yarı ateşle, yarı soğukla dolu bir havada ölüm yerinin çevresinde uçtular, bir dalıp bir yükseldiler, bunu defalarca tekrarladılar. Sanki çıldırmış bir kaktüs uçuyordu. Kafa tutarak hırlamakta, kırk minik vücuttan zehir ve acı damlamaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gün boyu gazeteciler, fotoğrafçılar, polis soruşturmacıları, olaya üzülenler ve meraklılar durumu seyretti. Arıların oradan uzaklaşmasını sağlamaya çalışanlar, suratlarında, boyunlarında minik kırmızı şişkinliklerle hemen ortalıktan çekilmek zorunda kalıyorlardı. Ara sıra yerdeki kan birikintisi üzerine konuyordu arılar. Bingo Pijama’nın kurumuş kanıydı o. Sanki o kandan besin alıyormuş gibi bir halleri vardı. Bir gazeteci ya da bir polis o anda cesaretlense… vızz! Füze yeniden yerinden fırlıyor, hedefe son hızla yöneliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akşama doğru arıcılar toplanıp olay yerine getirildi. Yüzü duvaklı gelinler gibi, sinsilikle baştan çıkarmaya çalıştılar o altın fallus’u. Ama o teslim olmuyordu. Onların tuzak olarak uzattığı ballı kovanlara hiç yüz vermedi. Kırk dil birden, o kurumuş kanları yalamayı tercih ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Küfürler, lanetler gırla gitmekteydi. Yakındaki bir telefon kulübesinden telefonlar edildi, Tarım Bakanlığı’ndan, üniversitelerden uzmanlar çağrıldı. Dürbünle bakan entomolog, “Bunlar bildiğimiz Kuzey Amerika balarıları değil,” diye yargısını bildirdi. Belki de hakkı vardı. Resmi el kitaplarına göre bir arının bir insanı sokmak için yirmi iki kasını kullanması gerekiyordu. Bu arılar belli ki yirmi üç kas kullanmaktaydılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karanlık bastırınca arılar uzaklaştı, ama ertesi sabah geri döndüler. Kalabalık da, medya da geri döndü. Barikatlar kuruldu, trafiğin yolu çevrildi. Uygar zekânın gururlu pragmatizmi, bir kere daha doğa tarafından garip biçimde tehdit ediliyordu. Kuvvet, harekete geçmeli, durumu toparlamalıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">İlaçlama birlikleri göreve yollandı. Bataklık ilaçlama uzmanları, sivrisinek imha uzmanları, jiplerinin ardına bağlanmış treylerleriyle, madeni fıçılar içindeki gaz halinde böcek öldürücüleriyle yollara döküldüler. Mahalledeki her serçeyi öldürüp her muhabbet kuşunun canına okudular, hepsinin soylarını yok ettiler. Ama arı kafilesi göklere doğru yükseldi, oldukça alçaktan geçen koyu renk bir kümülüs bulutunun içine daldı, görünmez oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Otuz dakika sonra, bir açık pencereden belediye binasına daldı. O odada polis müdürü, bir avukata, bu arıların bir polis memurunu sokup öldürmekten sanık olduğunu anlatıyordu. İki polis, öz savunma amacıyla vurmuşlardı Bingo Pijama’yı. Belediye başkanının yardımcılarından biri, “İşte iddianızın kanıtı, Şef!” diye haykırıp bir masanın altına, sipere girmeye çalıştı. İddianame, Kanıt 2.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kentin ileri gelenleri akşam altı haberlerinde elleri yüzleri şiş, kırmızı beneklerle dolu olarak gözüktüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Arılar ertesi gün öğleden sonraya kadar bir daha gözükmedi. Ancak o zaman ortaya çıkıp Bingo Pijama’nın cenazesini izlediler. Cenazeye katılanların hiçbirini sokmadılar. Tromboncunun bildirdiğine göre, arılar bando müziğine uyup tempolu ilerlemişlerdi cenazede.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ondan sonra arılar saklambaç oynamaya başladı. Garden yöresinde, İrlanda Kanalı’nda, kentin kuzeyinde, güneyinde, Audubon Parkı’nda, göl kıyısında, nehir boyunda, Metairie Tepesi’nde, Bayou St. John’ın çoktan unutulmuş <span style="font-style:italic">kara büyü</span> kovuklarında beklenmedik zamanda ortaya çıkıyorlardı. Bir sonraki sefer nereye saldıracaklarını kimse bilemiyordu. Görev başındaki polislerin başına bela oluyor, yargıçları metresleriyle yatarken rahatsız ediyor, mafyacıların işlerini engelliyor, turistleri Jackson Meydanı’ndan kovalıyorlardı. Kiminin yaptırdığı portre yarım kalıyor, kiminin önündeki tabakta yemeği yarım kalıyordu. Basın, arılar kafilesinden terörist bir grupmuş gibi söz etmeye başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Oyulmuş timsah gözlerinden yapılma bir gerdanlık gibi, sarı-yeşil ve tehlikeli, parlak ve eski… korkunç arı filosu New Orleans’ı fır dönüyordu. Yerinde durmasını bilmeyen mozaik bir albatrostu sanki.</p>

  <p class="Standard" dir="ltr" style="margin-left:0;margin-right:0;text-indent:18.859844px">İşte Priscilla kente vardığında durum böyleydi. Bir siyah öfke vızıltısı, bir beyaz korku vızıltısı, bir alaca renkli dedikodu vızıltısı, bir panik ve batıl inanç vızıltısı ve bir de arı vızıltısı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Başlangıçta pek farkına varamadı. İki gün ve üç gece süren otobüs yolculuğundan sonra (dedektif başarısızlığa uğradığı halde kızın verdiği parayı iade etmeyince, başka türlü yolculuğa gücü yetmemişti) kızcağızın yuvaya dönüşü pek bir sersemlik havası içinde yer aldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doğruca Fransız Mahallesi’ne, Royal Caddesi’ne, Parfümeri Devalier’ye yöneldi ama dükkân kapkaranlıktı. Kepenkleri kapalı, kilitliydi. Pris o geceyi YWCA’in ucuz ve rahatsız şiltesinde geçirdikten sonra dükkâna döndü. Sabah olunca dükkânın açılacağını umuyordu. Ama hâlâ kapalıydı. Noel’e bir hafta kalmış olduğu halde, vitrin süsü falan da hazırlanmamıştı. Priscilla kendini bildi bileli madam her yıl hazırlardı o süsleri oysa.</p>

  <p class="Standard" dir="ltr" style="margin-left:0;margin-right:0;text-indent:18.859844px">Morning Call kahvesinde bir sütlü kahve içerken, dükkânın kapalı olması herhalde K23’le ilgili olmalı, diye düşünüyordu. Oysa değildi. Vızıltıyla ilgiliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki de Paris’te ya da New York’ta bir anlaşma falan imzalıyorlar, diyordu Priscilla. Oysa Lily Devalier ile V’lu Jackson Paris’te falan değillerdi. Baton Rouge’daydılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bingo vurulduktan birkaç saat sonra tehdit telefonları yağmaya başlamıştı dükkâna. Kaba sesler madama ve yardımcısına Jamaica’lıyı vuran polislerin aleyhine tanıklık etmemelerini emrediyordu. “Ne yapacağız, <span style="font-style:italic">cherie</span>?” diye sordu Madam. “Bizi tehdit edenler belki polislerdir, belki de Klan’dır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Aralarında ne fark var ki?” diye sordu V’lu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Halkın öfkesi kabardıkça tehditler de sıklaştı. Madam bozuk çalmaya başladı, telefona cevap vermez oldu. Burnunu Kudra’nın şişesinin ağzına dayayıp oturuyor, “Biliyor musun, canım, bu aslında çok basit bir koku olabilir,” diyordu. “Ara notası yasemin, üst notası turunç ve bir tek de alt nota. Qui, bir tek. Yalnızca üç madde. Ama… ahhh, Tanrım… o temel nota…” Tam o sırada telefon çalıyor, madamın keyfi tekrar kaçıyordu. V’lu kulaklığı alıyor, madam odanın öbür ucundan adamın sesini duyabiliyordu. Pazu kasları gibiydi ses.</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu, “Kim demiş?” diye soruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Senin kara poponun derisini yüzecek olan adam demiş.” <span style="font-style:italic">Klik</span>.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs Dannyboy’un en son pancarı üst kata düşünce, V’lu da neredeyse madam da düşüp bayılacaktı. Atılanın bomba olduğundan ikisi de öyle emindiler ki, burunlarına benzin kokusu bile geliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Madam polise şikâyette bulunmaya alışık değildi. Ama sonunda basına şikâyette bulundu. Basın da, Louisiana’daki herkese haber verdi. Bu işi bitirince, yeni baştan haber verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu arada vali, belediye başkanına duruşmanın New Orleans dışında yapılmasının akıllıca bir hareket olacağını önerdi. Örneğin Baton Rouge’da. Belediye başkanı, valinin siyasal amaçları olacağından kuşkulandıysa da aldırış etmedi. Belediye başkanı korkuyordu o duruşmadan. Valiye kendisini korkutan şeyin gösteriler ve şiddet olayları olduğunu söyledi. Ama vali, belediye başkanının aynı zamanda arılardan da korktuğunu biliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Gerçi duruşma tatilden sonra başlayacaktı, ama vali, Madam Devalier ile V’lu Jackson’ı eyalet başkenti Baton Rouge’un yakınında bir motele gönderdi. İkisine ayrı odalar tutuldu, kapıları polisler tarafından sürekli gözlenmeye başladı. V’lu vaktini, Edgar Allan Poe’yu Fransızcasından okuyarak geçiriyordu. Madam şişeyi koklayıp Noel tebrikleri yazıyordu. Priscilla’nın Seattle adresine üç tane yazdı. Tatil yaklaşırken o şişe konusunda kendini giderek daha suçlu hissediyordu çünkü. “Bunda Pris’in de hakkı var,” diyordu. V’lu “Artık yok,” diye karşılık veriyordu ona.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla New Orleans’a geldiğinden bu yana, o da kendine birtakım suçluluk duyguları edinmekteydi. Ricki’ye uzun bir mektup yazdı, onu yok yere suçladığı için özür diledi. Ama mektubu postalamadı. Önce şişenin madamla V’lu’da olduğundan emin olmak istiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir gün, etrafında dönüp duran vızıltı dikkatini çekti. Kavgacı bir vızıltı, anlayışlı bir fısıltı, anlaşılmaz bir altın mırıltı, panik ve intikamın titreşimiydi bu. Kulağını sese iyice verip de nereden geldiğini, içindeki değişimleri, çatallanma ve iniş çıkışları anlayınca, madamla V’lu’nun Baton Rouge’da olduklarını çabucak öğrendi. Ama kaldıkları motelin adı sır gibi saklanıyordu. Telefonla aranamıyorlar, haklarında bir şey sormak pek tavsiye edilmiyordu. Burada birkaç hafta kalmak zorunda olduğunu aklı kesince, YWCA’ye yerleşti, kendine garson olarak yarım günlük bir iş aramaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Son Gülüş Vakfı’ndaki yemeği kaçırdı tabii. Parti onsuz yapıldı. Yeni bir grup bilim adamı, Doktor Wolfgang Morgenstern’e takdim edildi, bu toplantının vakfın prestijini biraz daha yükselteceği umuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Morgenstern masaya geldiğinde zıplamaktan öyle soluk soluğaydı ki, salatasını çiğnemeyi bile zorlukla başarıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Huxley Anne, lafını dinletebildiği herkese, evin arkasındaki serayı nasıl temizlediğini, nasıl orada çiçek yetiştirmeye niyetlendiğini anlatıyordu. “Babam Jamaica’dan kaçak olarak az bulunan bir yasemin türü getirtecek, onları büyütme işini de bana bırakacak.” İki yanında oturan biyologlar kaşlarını kaldırdı. “Yaseminmiş,” diye fısıldadı bir tanesi karısına. Jamaica marihuanasının hikâyelerini az dinlememişlerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Dannyboy masaya başkanlık ediyordu. Bol bol şarap içiyor, ikide bir ahkâm kesiyor, her bir sözden önce de elinde ne varsa onunla göz bandına pıt pıt vuruyordu. “Günümüz aydınlarının en büyük başarısızlığı, mizahı ciddiye almaktaki yetersizliği olmuştur,” gibi sözler sıralıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dannyboy bir ara, “Paris’i de dünyaya İrlandalılar kazandırmıştır,” diye duyuruda bulundu. “İsterseniz tarih kitaplarından bakın, baylar. <span style="font-style:italic">Parisii</span> adlı bir Kelt kabilesi orayı İsa’nın doğumundan birkaç yüzyıl önce kurmuş. İrlandalılardan Kurbağalara bir armağan.<span class="Footnoteanchor"><a href="#ftn8" id="bodyftn8">*</a></span> Kibirlerini haklı gösterecekleri bir dayanak sağlamak için.” Konuklardan bir kısmı bundan alındı, ama Marcel LeFever bu sözleri pek hoş buldu, Fransa’ya dönünce bundan yararlanmaya karar verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslında Marcel’le Wiggs pek iyi dost olmuşlardı. Priscilla’nın yapayalnız ve özlem dolu sesi Noel gecesi telefonda duyulduğunda Marcel hâlâ oradaydı. Wiggs, “Adam yılbaşından sonraya kadar kalıyor,” diye haber verdi. “Parfüm hastalığına tutulmuş. Parfümün hem efendisi hem de kölesi. Parfüm Marcel için bir güzellik, bir şeref… onun afyonu, <span style="font-style:italic">samandhi</span>’si, kahvaltıda salamı, gece yarısında şampanyası. Ah, insan bu adamın parfüme duyduğu o hem ihtiraslı, hem de uyumlu duyguları hissedebilse! İşte hayatın sırrı bu, sevgilim. Keşke ona doğrudan doğruya pancarlardan söz edebilseydim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla bir kıskançlık hissetti. “Ama ya ben?” diye ağlayacaktı az kalsın. Sonra birden şişeyi hatırladı. Hâlâ kullanabileceği bir kozdu o.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Mutlu Noeller Pris. Keşke yanında olsaydım da çorabına bir küçük armağan koysaydım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Büyük armağan. Hem çorabıma değil donumun içine koyardın.” Priscilla ter içindeydi. Kendini pek zayıf hissetmeye başlamıştı. Wiggs’e olan zaafı, istekli zaafların tümü gibi, pek beklenmedik biçimlerde başgösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha ha. Sahiden. Baksana, arıları gördün mü?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yo, kendi gözümle görmedim…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tam o anda köşeyi dönen filo yaklaşmaya başladı. Batan güneşe karşı, kesici bir alet gibi vınlayarak geliyorlardı. Onların birkaç adım önünde, takkesi vahşice uçuşarak, göbeğinden tüyler savrularak, elindeki teneke çanaktan bozuk paralar saçılarak, Noel Baba koşuyor, canını kurtarmak üzere kaçıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Eskiden kalma putperest bayram geldi geçti. Mevsime taviz vermeye ne Seattle, ne de New Orleans razı oldu. Seattle, uysal, yağmurlu ve Bing Crosby’nin kazancı kadar yeşildi. New Orleans da ılık, güneşli, muz ağaçlarında parıldayan ışıklara alışkın, yaşayıp gidiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Concord, Massachusetts’i kar ve buzlar dekore etmekteydi tabii. Ama Alobar’ın hücresinden tebrik kartı manzaraları falan görünmüyordu. Bir tek, ünlü Doğu Yıldızı görünüyordu. Yıldızın jelatin gibi donuk pırıltısı ona ömrünün ilk Noel’ini hatırlattı. Aelfric’te serf olarak yaşadığı yılda, idam edilmiş doğulu bir asinin balkabağına yontulmuş yüzünü şaşkınlıkla gördüğü o Noel’i.</p>

  <p class="Standard" dir="ltr" style="margin-left:0;margin-right:0;text-indent:18.859844px">Marcel’le Wiggs, her gece şöminenin karşısına oturup sohbet ediyorlardı. Bir gece önce bıraktıkları enkazdan her sefer yeni dünyalar kuruyor, yeni gerçekler yaratıyorlardı. Çok geç yatıyor, öğleden sonraları, serada Huxley Anne’e yardım ediyorlardı. Çocuk orada şefkat dolu bir beceriyle egzotik çiçekleri artırmaya, büyütmeye uğraşmaktaydı. Doktor Morgenstern hemen hemen sevince benzer bir duyguyla sıçrayıp duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla, New Orleans’ın Meksika lokantalarını dolaşmaktaydı. New Orleans’ta kusurlu tako’lardan bol şey yoktu, ama o iş bulmayı başaramadı. Yılbaşı gecesi sarhoş oldu. Biriyle yattı. Bu konu üzerinde durmak şimdi ayıp olur. Ama, Fransız Mahallesi’ndeki bir bardan insan ayartıp eve atmadan önce, o insanın cinsiyetine dikkat etmek gerektiği tavsiyesini vermekle yetinelim. Priscilla, bu olayı daha sonradan, pek de hayıflanmadan “Ricki’nin intikamı” diye anacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar cezaevindeki Noel partisine boş verdi, kendi hücresinde tek başına oturup soluk egzersizi yapmayı seçti. Hızla yaşlanmasından ötürü, hücre artık fare yuvası ya da patates ambarı gibi kokmaya başlamıştı, ama o bu duruma aldırmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yeni yıl ayaklarının ucuna basa basa girdi; derken 2 Ocak geldi. Batı dünyası burnunu sildi, iki aspirin aldı, putperest süsleri toplayıp tavan arasına kaldırdı, son masrafları telafi edecek gelirler kazanmaya yöneldi. Bing! Saat de sarhoşluğunu gidermiş, normal temposuna dönmüştü. Artık ölçülebilir olaylar ya da en azından normal olaylar yeni baştan başlayabilirdi. Alobar şartlı tahliyeyle cezaevinden salıverildi; Baton Rouge’da duruşma başladı; Wiggs (Tavşan LeFever’nin yardımıyla), nereye gidiyoruz ve neden etraf böyle kokuyor sorularına bir dereceye kadar yeni yanıtlar buldu; Huxley Anne de Orkide Yetiştirenler Derneği’nin en genç üyesi oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Alobar’ın serbest bırakıldığını duyar duymaz Wiggs’le Marcel, bir uçağa atlayıp onu karşılamak üzere Boston’a koştular. Lokantada karşılıklı borç çorbalarını içerken, Alobar onlarla birlikte Son Gülüş Vakfı’na gelmeyi kabul etti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs o gece telefonda Priscilla’ya, “Hemen hemen bin yaşında gösteriyor,” dedi. “Yüzü buruş buruş, saçları kar gibi, bedeni küçülmüş… dişçiler gibi iki büklüm yürüyor. Ama ruhu hâlâ güçlü. Canı isterse gençliğini tekrar kazanabileceğini söylüyor. Ona gizlice, pancarı Marcel’e anlatıp K23 yapımının formülünü vermek ister mi diye sordum. Düşünecek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla içinde yine bir kıskançlık hissetti. Duygularını saklamaya çalışarak, “Wiggs, sana bir sürprizim olduğunu söylemiştim,” dedi. “O sürpriz Alobar’ı da ilgilendiriyor. Çok büyük bir sürpriz. Senden çok Alobar’ı etkileyecek. Henüz tam hazır değil, ama bence önemli bir karar vermeden önce onu görmesi gerek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Pekâlâ, olur canım. Belki bir-iki haftaya kadar onu New Orleans’a getiririm. Marcel de oraya geliyor. V’lu’yu görmeye. İlişkilerini kesmemişler. Adam deli oluyor ona.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ha, ha,” dedi Pris. İçinden, <span style="font-style:italic">keşke sen de bana deli olsan</span>, diye düşünüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Baton Rouge’daki duruşma on gün sürdü. Her oturumda, iki sanık polis, Mr. Pijama’nın iki kadına uzattığı yasemin buketinin içinde bir silahın saklı olabileceğini defalarca hatırlattı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Jüri başkanı sonunda, “Evet, olabilir,” dedi. “Kör bir adamın değneğinde de kılıç saklı olabilir. Karınızın yaptığı köftelerin içinde de jilet kırıkları saklı olabilir. Okul çocuklarının beslenme çantalarında da saatli bombalar olabilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Jüri, sonunda polislerin yargılanmasına karar verdi. Yalnızca, suçlamanın kasıtlı cinayet değil, ölüme sebebiyet olması ödününü tanıdı. Bu ödünün haberi New Orleans’a vardığında Mississippi Nehri’ni pek de sakinleştirdiği söylenemez.</p>

  <p class="Standard" dir="ltr" style="margin-left:0;margin-right:0;text-indent:18.859844px">Horozlar gece yarısı kent merkezindeki dükkânların kapısında öttü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Parfümeri Devalier’nin kapısında tahtadan bir haç yakıldı, kapısı ve vitrini isle siyaha boyandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Arılar, her gün <span style="font-style:italic">Times-Picayune</span> gazetesi önünden geçmeleri dışında, son zamanlarda pek görülmüyorlardı. Bu haber duyulduğu gün, birkaç saat içinde altı polise, beş politikacıya, dört avukata, üç kullanılmış araba satıcısına, iki hızlı konuşan diskcokeye saldırdılar ve insanların içine korku tohumları ektiler.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Esas mahkemenin de Baton Rouge’da yapılması kararlaştırıldı. Yargıç tarihi şubat ortası olarak saptadı; haç yakılması olayını dikkate alarak, Madam Devalier ile V’lu Jackson’ın mahkeme sonrasına kadar göz altında tutulmasına karar verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla beklemeye razı oldu. Ama boş durmuyordu. İş bulabileceği Meksika lokantalarını bitirince, alışkanlığını bir kenara bırakıp yeni bir alana yöneldi. Seattle’daki buzdolabında bıraktığı peynirin kaderini paylaşmak istemiyordu. Tulane Üniversitesi yakınındaki bir kahvede bulduğu işe girdi. Buranın müşterileri satranç oynuyor, şiir yazıyor, kozmik konuları tartışıyorlardı. Bunlar, ruhsuz ve kuru olmaya yemin etmedikleri sürece, olgun entelektüellere yasak olan konulardı. Özellikle hayat ve ölüm konuları açıldığında kendi fikrini de sunmak isteyen Priscilla, dâhi garson unvanını çabucak yeni baştan kazandı. Bir gece müthiş bir söz söyleyip öğrencilerin gözünü kamaştırdı: “Olmak veya olmamak değil mesele. Esas mesele, olmayı nasıl uzatabileceğimizde.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Buna hemen hemen inanıyordu da.</p>

  <p class="Standard" dir="ltr" style="margin-left:0;margin-right:0;text-indent:18.859844px"><span style="font-style:italic">Neredeyse kahve kaşığıyla gözkapağıma da vuracağım</span>, diye düşündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wiggs Dannyboy’un ruhu sarmıştı onu. Oysa Wiggs, geleceği özlemenin, geçmişte yaşamak kadar cansız bir şey olduğunu söylüyordu. Özlem de, umut da, özgün yaşantıyı engelleyici şeylerdi. Priscilla bu yüzden parfüm şişesinin kendi hayatındaki önemini ve gelecekte ona getirebileceklerini biraz daha az vurgulamaya çalıştı. Fakat ilerde zengin olmak umudundan, buzdolabının dibine soktuğu sözde kusursuz tako gibi vazgeçmedi. Ne de olsa Wiggs bir seferinde, “Zenginlere bayılırım,” demişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Daha doğrusu, şöyleydi Wiggs’in sözleri:</p>

  <p class="Standard" dir="ltr" style="margin-left:0;margin-right:0;text-indent:18.859844px">“Zenginler dünyanın en çok dışlanan azınlığıdır. Herkes zenginlerden gizli veya açık biçimde nefret eder, çünkü herkes onlara gizli veya açık biçimde imrenir. Ben bayılırım zenginlere. Birilerinin onları sevmesi şart. Evet, gerçi zenginlerin çoğu eşektir, ama inan bana, fakirlerin de pek çoğu eşektir zaten. Parası olan bir eşek, en azından içtiği içkinin parasını kendi ödeyebilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Priscilla onun sözlerini özlediğini itiraf ediyordu kendi kendine. <span style="font-style:italic">Radyum dilli haydut bana da bulaştırdı hastalığı</span>, diye düşünüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Ona hastalık bulaştıran radyum dilli haydut, o fırtına zihinli tepegöz, hayatına hem kasırga, hem sükûnet getiren, hem sis hem mavi gökler sunan o unvanı alınmış antropolog, Priscilla dahil, herkes onu pek eğleniyor sanırken, aslında o anda ölüm ve trajediye karşı savaş vermekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Felaket geldiği zaman, Wiggs dünyadan ve sıkıntılarından çok yukarılarda, Boeing 747’de, Marcel LeFever ve Kral Alobar’la birlikteydi. Uçuş esnasında onlar huzur içinde altlarındaki karlı dorukları seyrederken, Son Gülüş Vakfı’nın kapısında bekleyen halk da çileden çıkıvermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birisi bira getirmişti onlara. Kasalar dolusu. Kuyruktakilerin çoğu da biraların etkisiyle çileden çıkmıştı. Saat yedi dolaylarında, Seattle halkının çoğu akşam yemeklerini bitirirken, sokağı yoğun, sıcak, kırsal bir koku süpürdü, kalabalık sanki bir tek burnu, bir tek zihni varmış gibi birden paniğe kapıldı. Bir şey çatlayıverdi kafalarında. Kapıya saldırdılar, menteşeleri kopardılar, muhafızları iki yana savurdular.</p>

  <p class="Standard" dir="ltr" style="margin-left:0;margin-right:0;text-indent:18.859844px">Peşlerinde o kokuyla, tedirgin ve kaygılı, bina kapısının peri tokmağını da kopardılar, kapıyı yıkıp içeriye girdiler, bir odadan bir odaya koşturup kendilerine verilmeyen o ilahi sihri aramaya başladılar. Bir şey bulamayınca, yani kabarcıklar çıkaran test tüpleri ya da ışık saçan iksirler, mekanik düğmeler, mor renkli sıvılar… en azından içinde gizli bilgilerin bulunduğu cilt cilt kitaplar göremeyince iyice paniğe kapıldılar. Karşılarında lüks döşenmiş modern bir ikametgâh vardı. İçinde de, sıçrayıp garip bir dans yapan kırmızı suratlı bir adamla, saksı bitkileriyle uğraşan küçük bir kız çocuğu buldular. İşte o zaman kapıldıkları panik daha da arttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mobilyaları parçaladılar, koltukları, sehpaları, lambaları kırdılar, beyaz ölümsüzlük duvarlarını pislettiler, Escher tablolarını camları kırarak dışarı attılar. Aynalar kırılır, yemekler havalarda uçuşurken bir kısmı iyice delirdi, içlerini bir korku ve nefret bürüdü, şöminenin üzerindeki Papua savaş sopalarını kapıp Wolfgang Morgenstern’le Huxley Anne Dannyboy’un kafalarını yardılar.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Doktor Morgenstern’in kafası, döllenmiş akbaba yumurtası gibi kan ve vaatle dolu olarak ikiye yarıldı. Adam anında öldü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Huxley Anne’in uğradığı zarar o kadar büyük değildi. Polis oraya vardığında kız gerçi hiç hayat belirtisi göstermiyordu; onu da profesör kadar ölü sanmışlardı, ama yine de oksijen ve CPR tedavisi uyguladılar. Cesaret kırıcı yirmi dakikadan sonra, doğum günü mumu gibi minik bir nabız belli belirsiz atmaya başladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Onu İsveç Hastanesi’ne götürdüler. Hastane birkaç blok ilerdeydi. Babası oraya vardığında doktorlar kızın yaşama şansının yüzde yirmi beş olduğunu söylüyorlardı. Ama kalıcı bir beyin hasarından kurtulma şansı yalnızca yüzde ondu. Küçük bir ihtimalle sağ kalsa bile, pancarları çok gücendirecek bir ifadeyle, bitkisel hayat yaşaması ihtimali büyüktü.</p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Haber elbette ki çabucak yayıldı. İşin içinde ünlü bir bilim adamıyla, adı kötüye çıkmış bir münkirin çocuğu vardı ne de olsa. Olay bir büyücülük falan ilham ediyordu insanlara. Ölümsüzlük araştırmalarının temelinde yatan herhalde bu olmalıydı. Cinayet vardı, kapısı muhafızlı bir malikâne vardı, muhtemelen uyuşturucu da vardı… kamuoyunu ilgilendirecek her şey vardı olayda. Basın bu fırsatı kaptı, koşmaya başladı. Bundan mümkün olduğu kadar para kazanma amacına yöneldi. Dolayısıyla Priscilla da olayı hemen hemen Wiggs’le aynı zamanda duydu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Duyduğunda işindeydi. Kelimelerin bir anlam ifade etmesi iki dakika kadar sürdü. Pris elindeki tepsiyi, hedefinden birkaç masa önce bıraktı, önlüğünü çıkardı, kahvenin kapısına yürüdü. Expresso Makinesi’nin başındaki adam, “Nereye gidiyorsun?” diye seslendiğinde Pris, “Seattle’a,” diye karşılık verdi.</p>
  <hr class="footnoterule"/>

  <p class="Footnote" dir="ltr"><a class="FootnoteSymbol" href="#bodyftn6" id="ftn6">*</a>  Baba.</p>

  <p class="Footnote" dir="ltr"><a class="FootnoteSymbol" href="#bodyftn0" id="ftn0">*</a>  Beetnik, “bitnik” diye okunup, İngilizcede pancar anlamına gelen beet kelimesi de “bit” diye okunur, (ç. n.)</p>

  <p class="Footnote" dir="ltr"><a class="FootnoteSymbol" href="#bodyftn7" id="ftn7">*</a>  Çop suey: En ünlü Çin yemeği (İtalyanların pizzası gibi), (ç. n.)</p>

  <p class="Footnote" dir="ltr"><a class="FootnoteSymbol" href="#bodyftn8" id="ftn8">*</a>  Kurbağalar: Fransızlar. (ç. n.)</p>
</body>
</html>