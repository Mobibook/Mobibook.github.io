<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <h2 dir="ltr" id="toc20" style="page-break-before:always">Paris</h2>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">“DOKSAN MİLYON YIL ÖNCE (hadi pazarlık payı olarak yirmi milyon yıl tanıyalım), büyük…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Neydi o? Tavşan’ın sesi miydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">“İki olay yer aldı. Bunların ikisi de tüm parfümcüler için önemlidir. O devirde…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Evet, Tavşan’ın sesiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tebeşir Devri’nde…”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tavşan’dan başka kim öyle geniş, derin, yumuşak, sıcak, boğuk ve Tebeşir Devri’nin bataklıklarında oluşmuş kömür gibi bir sesle konuşabilirdi ki?</p>

  <p class="Standard" dir="ltr" style="margin-left:0;margin-right:0;text-indent:18.859844px">“…Çiçekler, dinozorların soyunu tükettiler.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki de Tavşan’ın böyle konuşması, çoğu Fransız’ın aksine, burundan konuşmayı sevmeyişindendi. Burun denilen organın çok daha yüce görevleri olduğuna inanıyordu o. Ama Tavşan nasıl olur da şu anda Luc’ün odasında olurdu? Sabah uçağıyla Amerika’ya gitmiş olması gerekmiyor muydu?</p>

  <p class="Standard" dir="ltr" style="margin-left:0;margin-right:0;text-indent:18.859844px">Kuzeninin sesini duyduğu anda, Claude LeFever’nin eli, Medusa’nın göz doktorununki gibi kazık kesilmişti. İradesiyle onu tekrar harekete geçirmeyi başardı, parmaklarını kıpırdattı, kapının tokmağını çevirdi. Müdür masasının başında babası oturuyordu. Bereket versin yüzünde o balina maskesi yoktu. Yanıbaşındaki kasetçaları dinlemekteydi. Oğluna başını salladı, kasetçaların düğmesine bastı. Kaset durdu. Claude babasının tıkalı damarlarındaki kanın Titanik güvertesindeki bir koro gibi şarkı söylemekte olduğunu duyuyordu sanki.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Otur, oğlum. Otur da şunu dile. Umarım bu sabah karaciğerin yeterince güçlüdür.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eğer bu Tavşan’ın o toplantıda yaptığı konuşmaysa, bir kere dinledim, yeter de artar bile.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biliyorum,” dedi Luc. “Ama ben bir ipucu arıyorum. Bence Marcel’i Son Gülüş Vakfı’na davet ettiren şey bu budala konuşma oldu. Acaba o konuşmada ne buldular diye merak ediyorum.” Yeniden sarma düğmesine bastı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude ne Son Gülüş Vakfı’na, ne Tavşan’ın oraya davet edilmesine, ne de Luc’ün konuya gösterdiği ilgiye önem vermiyordu. Babasının odasına, ajan dosyasını konuşmak üzere gelmişti. V’lu Jackson’ın kendi şirketlerinin casusları arasında listeye alınması rahatsız ediyordu onu. Acaba Luc biliyor muydu Tavşan’ın ona deli olduğunu? Aralarındaki ilişkiyi o mu teşvik etmişti? V’lu’nun işe alınmasında Tavşan’ın payı var mıydı? Olamazdı. Arkasından dolap çevrildiği hissine kapılıp sinirlendi. Ama anlaşılan bu soruları sormadan önce o konuşmayı tekrar dinlemek zorundaydı. Sekizinci Uluslararası Aromatik Kongresi’nde (yılda iki kere yapılan parfümcüler toplantısı) Tavşan o konuşmayı, geçen haziran, New Orleans’ta yaptığı zaman hepsi utanç duymuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bunu dinlemek zorunda mıyım? Sana sorularımı sorsam…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şşş.” Luc purosunu ona lazer gibi uzattı, Claude’un ses tellerini susturduktan sonra kasetçaların çalma düğmesine bastı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kaset gereğinden fazla geriye sarılmıştı. Ses çıktığı zaman, New York’un büyük bir koku malzemesi şirketi yöneticisinin yaptığı konuşmanın son cümleleri duyuldu. Sanayinin geleceği üzerine konuşuyorlardı. “Güzel kokuların seçiminde parfümcü yeni bileşimlerle, mevcut potansiyel maddelerle ilgili geniş bilgilere sahiptir, ama benim şahsi kanıma göre, bu bilgileri doğru biçimde kullanabilmesi için gereken piyasa temasından ve tüketici hakkındaki bilgilerden yoksundur. İmalatçılar, koku seçimi sorumluluğunu giderek teknik elemanlara değil, pazarlama elemanlarına yüklemeye başlamışlardır. Bu eğilim son zamanlarda, hem ticareti artırmış, hem de daha başarılı kokuların piyasaya sunulmasını sağlamıştır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude kuzeninin bunları dinlerken nasıl ateş püskürdüğünü düşünerek gülümsedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“…Kokular da tıpkı giyim modası, otomobiller, sofra takımları ve benzerleri gibi tasarlanmalıdır. Koku stilleri de moda gibi dönemseldir, ama kimyasal maddelerdeki yeni gelişmeler, yeni kumaşlardaki gelişmeler gibi, bir fark yaratmayı sürdürürler. Teşekkür ederim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sözleri izleyen alkışlar arasında Tavşan’ın nasıl yumruklarını sıktığı geldi Claude’un gözünün önüne. Herhalde o dinleyici grubunda alkışlamayan tek kişi kendi kuzeni olmalıydı. Ama gerçek durum hiç de öyle değildi. Wiggs Dannyboy da alkışlamıyordu. Çünkü bu konuşmada onu şaşırtacak bir şey yoktu. Aslında, parfüm konusunda yaptığı giriş konuşmasına canı sıkılmıştı. V’lu Jackson’la Priscilla Partido da alkışlamıyorlardı. İkisi de, salonun ayrı ayrı yerlerinde, uyuklamaktaydılar. Usta parfümcü Marcel LeFever’nin giriş konuşmasında kafalarını uykulu uykulu salladılar, ancak “Tebeşir Devri’nin sonlarına doğru çiçekler, dinozorların soyunu tüketti,” cümlesini duyunca bilinçaltları bilinmeyen bir sebeple harekete geçti, ayılıverdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">İki güzel amatörü uykunun pençesinden kurtardığından, bir gözlemciyi de marihuana çekmek üzere erkekler tuvaletine giderken yoldan döndürdüğünden habersiz, Tavşan sözlerine devam etti: “Dinozorların yok olmasıyla çiçeklerin ortaya çıkmasının aynı zamana rastladığını bilim aslında bilmektedir, ama nedense bu iki olay arasında bir bağlantı kurmamıştır. Bu ihmali düzeltmek parfümcülere düşmektedir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Otobur dinozorlar çalıları, yüzen su bitkilerini, eğreltiotlarını yerlerdi. Pek zeki olmadıkları gibi, pek Fransız da sayılmazlardı. Kendilerine sınırlı, ihtisaslaşmış bir beslenme alışkanlığı edinmişlerdi. Tebeşir Devri’nde büyük dağlar oluşurken denizler çekildi, bataklıklar kurudu. Önce su bitkileri, sonra eğreltiotları teslim oldu. Yüzey suyu artık yeterli değildi. Onların yerine birtakım yeni bitkiler belirmekteydi. Bu yeniler, ilk bakışta pek kuşku uyandırmadılar. Dinozorlar da, bataklık bitkileri de aldırış etmedi onlara. Ama onların gelecek için kendilerine göre planları vardı. Kökleri giderek daha çok uzamaya başladı, daha derine, daha derine indi, o iplikli ve keşifçi organları sonunda yüzeyin altındaki su tabakalarını buldu. Bulunca da… BUM!” (Tavşan kürsüye bir yumruk patlattı, Vlu’yla Priscilla hâlâ uyuyorsa bile artık kesinlikle uyandılar.)</p>

  <p class="Standard" dir="ltr" style="margin-left:0;margin-right:0;text-indent:18.859844px">“BUM! Bitkiler skandal yaratacak bir cinsel davetle ortaya çıktılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Geçmiş çağın kasvetli, yağmacı, sürüngen, pençeli ve dişli dünyası ömründe böyle bir şey görmemişti. Coşkun renklerde, skandal ilham eden kokularıyla çiçek ardından çiçek açıyor, cinsel organlarını apaçık sergiliyor, hem göze, hem kokuya hitap ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Böcekler o deha düzeyindeki uyum yetenekleriyle hemen bu yeni coşkuya ayak uydurdular. Küçük kuşlar da öyle. Ama dinozorlara itici geldi bu. Gerçi üreme sistemleri çok güçlüydü… bir brontosaurus’un organı, otuz kademlik mavi balina organından olsa olsa iki kadem daha kısaydı, ama göze görünmez, pek sık da kullanılmazdı. Geri zekâlı, yavaş kanlı dinozor pek de ateşli bir âşık değildi. Onu Fransızlardan ayıran ikinci yönü de buydu.” Dinleyiciler arasında hafif gülüşmeler duyuldu. Pek hafif. “Dinozor baş ağrıları içinde yılda bir kere çiftleşirdi. Çiçekli bitkilerin seks dolu kokusu namus budalası dinozoru öyle sarstı ki, onları yiyeceğine, aç kalıp soyunun tükenmesine razı oldu.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude’u en çok konuşmanın bu kısmı rahatsız ediyordu. Balina penislerini, dinozor organlarını hatırlamaktan pek hoşlanmazdı Claude. O hantal hayvanların çiftleşmesini düşünmek bile kanını dondurmaya yeter, karısına soğuk davranmasına yol açardı. Claude zaten köpeklerin, kedilerin, tavukların da kendisine benzer biçimde çiftleşmesine, doğanın nasıl olup da izin verdiğini anlayamayan biriydi. Ona göre kusursuz bir dünyada çiftleşme insanoğluna özgü bir şey olmalıydı. İnsanların bile çoğunun hakkı yoktu bu kadar kutsal, bu kadar özel bir harekete katılmaya. Partilerde rastladığı, sokaklarda gördüğü çiftlerin çoğunu sevişirken gözünün önüne getirmekte güçlük çekerdi. Yalnız iğrenç değil, imkânsız gibi geliyordu ona. Bu insanların çocukları olmasa, platonik bir hayat sürdüklerine kolaylıkla inanırdı. Hele de şişmanların ve aptalların. Claude’a göre yalnız zeki ve çekici insanların hakkı vardı düzüşmeye. Kanıtlar tersini gösterdikçe rahatsız olurdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yüzüne çorapları kadar koyu renk bir duygu değişikliği yayılmıştı. Ama kaset neşeli konuşmasını sürdürüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Sizden, çiçeklerde, dinozorları silmek isteği gibi bilinçli bir niyet uyandığına inanmanızı isteyecek değilim. (Bu arada söyleyeyim, etobur dinozorlar da kısa zamanda otobur akrabalarına katılıp soylarını tükettiler, çünkü otoburlar kalmayınca, onlar da kendilerine yiyecek bulamaz oldular.) Gezegenimizin bu olaylardan bir ders alması gerektiğini de söyleyecek değilim. Küçük, renkli, seksi, kaygısız, barışçıl, yani çiçekler gibi olmak, iri, tutucu, çekingen, korku dolu, saldırgan olmaktan, yani dev kertenkeleler gibi olmaktan daha iyidir diye iddia edecek de değilim. Hoş dünyanın er geç onu da öğrenmek zorunda kalacağı bir gerçektir. Ama benim konum bu değil. Bu dünyada yaşamış en iri, en korkunç hayvanların soyunu, kokuların tüketmiş olması da benim konum dışında kalır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Hayır, benim söylemek istediğim, çiçeklerdeki kokuların, yani bize parfümlerimizi veren niteliklerin bir yandan çok güçlü oldukları halde, ta başlangıçtan beri niyetleri açısından son derece baştan çıkarıcı olduklarına işaret etmektir. Gül, gülden başka bir şey değildir demek, bir aldatmacadan ibarettir.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Parfüm temelde çiçeklerin ya da misk kedisi ve amberçiçeği söz konusuysa, hayvanların cinsel çekiciliğini sağlayan şeydir. Yaratıkların ya da bitkilerin üreme salgılarından çıkarılan parfüm yaratmanın kokusudur. Duyularımıza dünyanın yenilenme gücünü getirir. Bir umut ve zevk mesajıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Kilisenin parfümü günahla, pis kokuyu kutsallıkla bağdaştırması boşuna değildir. Hatta söylentilere göre bazı aziz ve ermişler normal sağlık kurallarını öylesine ihmal ederlermiş ki, şeytanın kendisi bile yaklaşamazmış yanlarına. Kutsallık ünlerini buna borçluymuşlar. Kilise zaman zaman tütsüleri, yağları kabullenmiştir. LeFever kuruluşu, ilk parfüm imalathanesini 1666 yılında Katolik rahiplerden satın almıştır. Kokular tören ve ibadetlerde uzun zamandan beri önemli olmuştur. Ama genel bir bakış, bize kilisenin parfüme karşı çıkmak zorunda olduğunu, çünkü parfümün yasak ilişkilerde açık bir davetiye olduğu görüşünü benimsediğini göstermektedir. Biz parfümcüler olarak bu gerçeği de kabullenmek zorundayız.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Vücuduna aslan yağı süren Zulu savaşçısıyla, pahalı kokular süren çağdaş kadın arasında pek az fark vardır. Biri, hayvanlar kralının cesaretini kendine mal etmeye çalışırken; diğeri, çiçeklerin o karşı konulmaz cinselliğini kendine mal etmek istemektedir. İkisinin de altında yatan ilke aynıdır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude ürperdi. Aslan yağı! Ööö! Bütün bunları Tavşan nereden buluyordu?</p>

  <p class="Standard" dir="ltr" style="margin-left:0;margin-right:0;text-indent:18.859844px">“O halde bizim gerçek konumuzu oluşturan şey; sihir, öyle değil mi? Antropoloji, homeopatik sihri şöyle açıklar: Parfüm, kadının çiçekte bulunan cinsel gücü gasp etme aracıdır. Aslan yağı sürünen savaşçı gibi, bunda da biraz hayal payı vardır. Sihirli aracın kullanımından doğan potansiyel sonuç (ayrıntılandırılmadan da olsa), kullanıcının bilincine yansıtılmaktadır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Parfümcü, cinsel sihirle uğraşan biri olduğuna göre, çalışma alanı romantik hayaller olduğuna göre, çok ilkel ve çok coşkun bir alanda faaliyet gösteriyor demektir. Bu alanın kendine göre bir ahengi, bir mantığı vardır. Korkarım, bu ahenk ve mantık piyasanınkinden farklıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu son espriyi irticalen savurmuştu. Claude ister istemez gurur duydu kuzeniyle. Luc’e döndü, başını iki yana sallayıp güldü. “Zeki çocuktur bizim Tavşan. Hiçbir şeyden de korkmaz.” Luc cevap vermedi. Onun kafasında başka şeyler vardı. Bütün gece uyuyamamıştı. Yatırım yapacak parası vardı. Şimdi Morgenstern de Son Gülüş Vakfı’na takıldığına göre… eh, bir soruşturmaya değerdi. Herhalde paraya ihtiyacı vardı vakfın. Belki karşılığını bir iyilikle öderlerdi, Luc purosunu çiğneyip dikkatle dinlemeyi sürdürdü. Kendini pek kötü hissediyordu. Gözlerinin altındaki halkalar iyice morarmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Evet,” diye devam etti Tavşan Marcel. “Dikkatlerinizi bir başka tarihöncesi olayına çekmek istiyorum. İki yüz bin yıl kadar önce, insan beyninin hacmi üç katına çıktı. Bilim bu ani büyümenin nedenini açıklayamıyor. Bilim adamlarının saptadığı gibi, beynin belli bir noktadan fazla, ki atalarımız iki yüz bin yıl önce o noktaya ulaşmıştı, büyümesi zekâya da etki yapmıyor. O halde beynimizin bu kadar büyümesinin ardında yatan evrimsel amaç neydi?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Tavşan, sözlerinin etki yapması için duraladı, sonra devam etti: “Bence beynin büyümesi, belleğe yer kazandırmak içindi. Son deneyler, bize belleğin, belli sinir merkezlerinde değil, yaygın olarak tüm beyinde bulunduğunu açıklıyor. İnsanoğlu daha uzun yaşamaya başlayınca, entelektüel faaliyetlerinin alanı genişleyince, hatırlayacak daha çok şeyi oldu. Yani evinde daha çok dolap bulundurması gerekti diyelim. Ama işin ilginç olan yönü, yeni dolap alanının, o sıra ihtiyaç duyulanın çok üstünde olmasıydı. Hatta bugün gerekenden bile fazladır. Oysa bizler, o çağın insanından üç kat uzun ömür sürüyoruz. Faaliyetlerimiz de geometrik dizi olarak artıyor. Yoksa evrim, bizi ilerde, şimdikinden çok daha uzun yaşayacağımız günlere mi hazırlıyordu? Bellek alanının genişlemesi, uzun vadeli bir uzun ömür planının parçası mıydı? Bir ölümsüzlük numarası mıydı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Luc homurdandı. “İşte, burası olmalı,” dedi. “Birinci sefer atlamışım.” Koltuğunda doğruldu, bu hareket başını döndürdü. (Beş ay önce bu söz üzerine Wiggs Dannyboy da koltuğunda doğruluvermişti. Toplantıya içgüdüsel bir sezgi sonucu katılmıştı Wiggs. Galiba sezgisi boşa çıkmayacaktı.)</p>

  <p class="Standard" dir="ltr" style="margin-left:0;margin-right:0;text-indent:18.859844px">Tavşan devam ediyordu: “Bu konularda ancak tahmin yürütülebilir. Ama bildiğimiz bir şey varsa, beş duyumuzdan belleğe en yakından bağlı olan, koku almadır. İnsanoğlu yönelimlerinde giderek görselleşmiş de olsa, koku alma organı çok küçülmüş de olsa, belleği uyandırmak konusunda göz, koku duyusuyla asla rekabet edemez. Kokunun çağrıştırdığı anılar, görsel imgelemin ve sesinkilerden çok daha çabuk ve canlı biçimde ortaya çıkar. Hatta psikiyatristler, hastada bastırılmış çocukluk anılarını canlandırmaya uğraşırken, parfümden ve kokulardan yararlanmaya başlamış bulunmaktadırlar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaşlı adam başını yana doğru eğdi. Tavşan İngilizce konuşuyordu. Luc’ün şakaklarının atışından belli olan tansiyon rakamı, her sözü kolayca anlamasına engeldi. Ona göre İngilizce denilen dil, ancak çizgi film kahramanlarını seslendirmekte ve spor karşılaşmalarında insanları coşturmakta kullanılabilecek bir dildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tavşan devam ediyordu: “Koku, ölmekte olan bir insanı en son terk eden duyudur. Görme, duyma ve hatta dokunma gittikten sonra, ölmek üzere olanlar koku duyularına tutunurlar. Böyle olması, biz parfümcülerin çalışma alanının ne kadar önemli olduğunu anlatmıyor mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Koku, en eski anılarımız için bir kanaldır. Beri yandan, gelecek yaşamımıza da bizimle birlikte girebilir. Bu arada da insanı keyiflendirir, hayal gücünü körükler, düşünceleri biçimlendirir, davranışı değiştirir. Geçmişle en güçlü bağımız, geleceğe olan yolculuğumuzda en sadık yol arkadaşımızdır. Tarihöncesi, tarih, sonraki yaşam, hep onun alanıdır. Koku pekâlâ ebediyetin simgesi olabilir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bu kadarı da biraz fazla,” diye yorumda bulundu Claude. Luc, katıldığını belirtmek için başını sallamak istedi, ama kafası sıcak, gürültülü bir kanla öyle doluydu ki, kendini hafta sonu gecesinde bir diskodaymış gibi hissediyordu. Oynatamadı kafasını.</p>

  <p class="Standard" dir="ltr" style="margin-left:0;margin-right:0;text-indent:18.859844px">Oysa kasetin sağlığı yerindeydi. Temposunu hiç bozmuyordu. “Parfümcülük bilim midir, yoksa sanat mıdır, diye sonu gelmez bir tartışma var. Bunun önemi yok. Çünkü yüksek düzeylerde, bilim de, sanat da aynı şeydir. Bir noktada, yüksek bilim artık teknolojiden kurtulur, şiirsel bir alana girer. Yüksek sanat da bir noktada teknikten kurtulup şiirsel alana girer.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Parfümcü elbette ki ne fizikçi, ne de ressamdır. Ama eğer amaçları yüksekse, hayal gücü özgürse, seçimleri ilham doluysa, o da şiirsel alana girecektir. O zaman eskilerin, ruh koku duyusuyla beslenir dedikleri zaman ne demek istediklerini de daha iyi anlayacaktır.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bugün sizlere şiirden ve cinsel sihirden söz ettim. Parfüm adlarının buna tanıklık ettiği günler pek de gerilerde kalmış değildir. Çok tutulan bir kokunun adı Tabu idi. Sonra, Büyü, Günahım, Vampir, Kara Büyü, Paris Gecesi, Vahşi Gardenya, Haydut, Çarpıcı, Mahrem, Aşk İksiri ve L’Heure Bleue, yani Mavi Saat gibi adlar taşıyan kokular vardı. Bugün ne çıkıyor karşımıza? Vanderbilt, Miss Dior, Lauren ve Armani. Yani büyük terzilerin isimleriyle anılan kokular…” Dinleyiciler arasında mırıltılar ve şaşkınlık solukları dolaştı. “Bu isimler ne şiirsel, ne erotik, ne sihir duyguları uyandırıyor. Bunların uyandırdığı yalnızca ekonomik, züppelik duygularıyla moda tasarımcılarının kasıntılıkları. Yaratma esansını para esansıyla karıştıran parfümler. Adı Bili Blass olan bir kokudan ruh ne kadar besin alabilir?</p>

  <p class="Standard" dir="ltr" style="margin-left:0;margin-right:0;text-indent:18.859844px">“Vanderbilt ve Bili Blass, pazarlamacıların bize sunduklarıdır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Marcel sustu, sanki öfkesini bastırmaya çalıştı. Claude pahalı gri pantolonunun ütü çizgisine bir tokat attı. “Oku canlarına, Tavşan!” dedi yarı sevgi, yarı alayla. Bu arada Luc puroyu elinden bırakmış patlamak üzere olan şakaklarına masaj yapıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Vanderbilt ve Bili Blass, evet. Ama sizler biliyorsunuz, parfümcüler… yüreğinizin derin katları arasında, kokunun bir otomobil, bir sofra takımı, bir sigorta poliçesi, bir H Karışımı olmadığını biliyorsunuz. Parfümü sonu belli bir mamul düzeyine indirgemek, muhasebecilerin onu güvenle ele almasını sağlar. Onu sahiplenme, denetleme, esrarengiz ruhun yokluğunda üretme çabaları, büyük ve bayağı bir başarısızlığa mahkûmdur.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Parfümcülük asla imalat sanayiine benzemez. Biz parfümcüler, büyüleyici, ruhun besleyicisi, kutsal pezevenk ve simyacı olan tarihsel rolümüzü üstlenmekten gurur duymalıyız. Pazarlamacılar diğer eşyaları satmakta başarılıdır, ama unutmayalım ki, insan ruhundaki arılarla kuşları etkileyebilen ancak parfümcüdür, çiçeklerin ustası Mavi Saat’in bekçisi odur. Dinozorları da yine o yok edecektir.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Dağınık alkışlar, şok içinde mırıltılar, sinirli gülüşler, sonra bitmiş kasetten gelen çıtırtı sesi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“İşte bu kadar,” dedi Claude. İlk dinleyişinden daha kötü olmadığına seviniyordu. “Oz Büyücüsü. Bana kalırsa Wiggs Dannyboy kendini Tavşan’la özdeşleştirmiş olmalı. Biri ona bu konuşmadan söz etmiş, o da işte bu herif de benim kadar iri bir tahtakurusu, demiş olmalı. Belki Tavşan’ı o kliniğe bu yüzden davet etti.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Luc hiçbir şey söylemedi. Kaset, diline kıvılcım konmuş kâğıttan bir yılan gibi tıslamayı sürdürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude gerindi, babasına bakmak üzere döndü. “Yoo, olamaz!” Babası masaya yığılmıştı. Yüzü mermer kül tablasının içindeydi. Puro yanağına değmiş, yanıyor, Tavşan’ın pancarlarının rengine dönüşmüş olan kafada kendine bir delik açıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Claude eğer tepki göstermekte yavaş davrandıysa, bunun nedeni, ortalıktaki kokunun ona eski bir yaz gecesini hatırlatmasındandı. Genç karısıyla ikisi, bir Cezayir kumsalında el ele yürürken burunlarına bir kuzu çevirme kokusu gelmişti. Kebap ocakları arasından geçerlerken, aralarındaki o yoğun aşk duygusu çok güçlü olmasına rağmen, çıkan dumanlar yüzünden yıldızları ve denizi görememişlerdi.</p>
</body>
</html>