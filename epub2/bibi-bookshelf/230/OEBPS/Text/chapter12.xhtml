<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css"/>
</head>

<body dir="ltr">
  <h2 dir="ltr" id="toc7" style="page-break-before:always">New Orleans</h2>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px"> </p>

  <p class="Standard" dir="ltr" style="margin-left:0;margin-right:0;text-indent:18.859844px">Eylül ayında Louisiana Eyaleti, doğadan gelen sapık bir telefona benziyordu. Hava nemli, boğucu ve ketumdu. Temiz olmaktan da pek uzaktı. Sanki insanın yüzüne soluyor gibiydi. Bazen sesi bile derin soluma sesine benziyordu. Kır çiçekleri, bataklık çiçekleri, manolyalar, bir de nehrin o esrarengiz kokusu havayı esir almış, organik gevşeme oranı çok fazla yükselmişti. Hem afrodizyak, hem iticiydi. Hem yumuşak, hem de şiddet doluydu. New Orleans’ta, Fransız Mahallesi’nde, timsahların böğürdüğü yerin kilometrelerce uzağında havada hâlâ aynı soluk etkisi vardı. Buralarda içine biraz da metalik nitelik karışıyordu. Onun da kaynağı, turist otobüslerinin ve Dixie birası taşıyan kamyonların çıkardığı egzoz dumanlarıyla, Decatur Sokağı’ndaki Arzu adlı tramvayın da işe katkıda bulunmasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sapık telefonu engellemenin tek yolu, klima taktırmaktı. Parfümeri Devalier’nin hiçbir zaman kliması olmamıştı. Şu andaki ekonomik krizden kurtulmazsa, pek olacağı da yoktu. Madam Lily Devalier’nin de, hizmetkârı ve yardımcısı V’lu Jackson’ın da ellerinde üzeri verniklenmiş eski kâğıt yelpazelerden vardı. Bunlarla Louisiana’nın, dükkânın içine doğru üflediği nemli soluğu kıpırdatıp duruyorlardı. Koyu yeşil kadife bir kanepede oturmaktaydılar. Kanepe, perakende satış bölümünün arka ucundaydı. Bir yandan televizyon seyrediyor, bir yandan yelpazeleniyorlardı. Saat altı haberlerinde, güneşin tam tutulmasının iki çekimi gösterildi. Biri Seattle’daki Uzay İğnesi’nin tepesinden, öteki de Paris’teki Eiffel Kulesi’nin tepesinden çekilmişti. Güneş tutulması yüz altmış yedi mil eninde bir alandan görülebildiği için, Seattle bu tutulmanın güney ucunu, Paris ise kuzey ucunu yakalayabiliyordu. New Orleans’ta güneş yine her zamanki gibi kasıp kavurmuştu ortalığı. Yalnız kısa bir süre, sağanak yağmur yağınca ortalık biraz kararmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu önce Seattle, sonra Paris’in birkaç saniye içinde pırıl pırıl bir gündüzden doğadışı bir karanlığa geçişini görünce, “Vay vaay!” diye bağırdı. “Vay vaay! Kasırga damlasını da yendi bu!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Madam Devalier, “Ben bunu bir işaret olarak yorumluyorum,” dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Neymiş?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bir işaret. Bir belirti, uğur, Paris kararıyor, New Orleans ışıl ışıl kalıyor. Devalier parfümleri hiçbir zaman Fransa’nın en iyi parfümlerinden geri kalmamıştır, şimdi artık daha iyi olacak. Parfümlerle Devalier zenginleşecek, Paris ise… o kibirli, küstah, şımarık Paris… ikinci keman durumuna düşecek.” Madam göğsünün heyelanına yelpazesiyle dokundu, başını üç kere salladı, gülümsedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu kıkır kıkır güldü. “Seattle da mı, madam?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne olmuş Seattle’a?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Orada da güneş tutuldu. Demek artık Seattle konusunda da kaygılanmamıza gerek kalmadı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben Seattle için zerre kadar kaygılanmıyorum ki! Dünyada başka yer kalmamış gibi ne diye Seattle’ı merak edeyim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu cevap vermeden önce bir kararsızlık geçirdi. Genç kadınla yaşlı kadın birbirlerine bakarak yelpazelerini hiç durmaksızın sallamayı sürdürdüler. “O Seattle’da, madam. Son duyduğumuzda oradaydı.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Eee? Onun nerede olduğu ne fark eder? Yoo, ona karşı duygusuz olduğumu sanma ama, nerede bulunduğu işimiz açısından zerre kadar fark etmez.”</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu yine duraksadı. Kahverengi gözleri yavru kuşların ağızları gibi iri iri açılmıştı. “Şişe onda,” dedi V’lu.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Şişe mi? Hah! Püf! Şişene de, sana da! Unut o şişeyi. Hiçbir anlamı yok onun. Rien. Bir değeri olsa bile, o ne yapabilir o şişeyle?” Madamın yelpazesi dikiş makinesi gibi çalışıyordu. Sanki durgun elektrik üretiyordu yelpaze. Çevresinde hale gibi bir yıldırım oluştu. “O şişe sahiden senin dediğin gibi olsa bile, bizim ona ihtiyacımız yok. Burada, kendi dükkânımızda, insan burnunun kokladığı gelmiş geçmiş en efsanevi yasemin esansı varken…”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bingo Pijama!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Özür dilerim ama senin kuşağının pespaye argolarından biri mi o da?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Bingo Pijama, madam. Adı öyle. Haftaya adadan tekrar dönecek. Yeni çiçekler getirecek.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Biz daha geçen sefer getirdiklerini bile işleyemedik! Mandalina sanıyorum üst nota olarak iyi gibi. Çabuk uçuyor, havaya çabuk karışıyor, ama yaseminin üzerinde kalıyor, içine pek gömülmüyor. Ara nota olarak Bingo Pijama’nın yasemininin kuvvetiyle… hay yarabbim, kızım… adamın adı öyle mi sahiden? Her neyse, bize şimdi artık bir temel nota gerek. Demir taban gibi bir şey. Ama oraya çöküp kalamaz. Sinsi sinsi yükselmeli, nasıl edip o mandalinayı yaseminle bağlamalı. Çok özel bir temel nota olmalı bulacağımız.” Madam Devalier’nin yelpazesi vahşice gidip geldi. V’lu ona ayak uydurabilmek için kendininkini hızlandırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama işlerin sırasını karıştırmayalım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim, madam?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Özgün bir temel nota gerek bize. Bulacağız da. Tüm bilgilerimi ortaya dökmem gerekse bile, kesinlikle bulacağız. Unutma ki ben kasırga damlasını bulduğum zaman, siyahlar onun formülü artık ebediyen kayboldu demişlerdi. Hatırladın mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Haklısınız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama daha önce aşırı pişirme konusunda sorunumuz var. Koku yeterli miktarda kuvvetli, ama tam anlamıyla kuvvetli değil henüz. Bu işte biz büyük oynuyoruz cherie. Elimizde Fransa’nın yarısında Dixie rüzgârı estirecek bir hammadde var. Paramız yok diye bu işi batıracak değiliz. Nasıl çözümleyeceğiz, biliyor musun? Babamın yağıyla!”</p>

  <p class="Standard" dir="ltr" style="margin-left:0;margin-right:0;text-indent:18.859844px">Madam durgun giden işlerini canlandırmaya kararlıydı. Eski itibarını yeniden kazanabilmek için yasemini yeni parfümünde ana tema olarak seçmişti. Kıymetli bir çiçek olduğunu biliyordu. Botanik bir platindi yasemin; çiçeklerin şampiyonuydu. Parfüm sanayimdeki performansının tek rakibi güldü. Ama bir primadonna gibi, bazı koşullarda şarkısını söylemeyi reddederdi. Yaseminin buhar damıtması sırasında çıkan ısıya asla toleransı yoktu. Kaynayan su bile yeterdi çiçeklerinin esans kokusunu öldürmeye. Yasemin yağının damıtılmadan özünün çıkarılması gerekiyordu. Bu iş de sallanan bir dişi, kapının tokmağına bağlamak kadar kolay bir şey değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Önce taçyaprakları bir eriyik içinde hafifçe süzdürmek gerekiyordu. O eriyik de saflaştırılmış heksandı. Madamla V’lu, Bingo Pijama’nın çiçeklerine bunu yapmış, iyi sonuç almışlardı. Ama sonra eriyiğin ortadan kaldırılması şarttı. Hiçbir kibar kadın, vücuduna sanayide kullanılan heksandan sürmek istemezdi. Ne kadar saflaştırılmış olursa olsun. Eğer Parfümeri Devalier’nin bir hızlı buharlaştırıcısı ya da vakumlu pompası olsa, o heksanı yasemin yağından öyle bir hızla ayırırlardı ki, Japon hızlı trenleri yanında hiç kalırdı. Ama ne yazık ki, Royal Caddesi’ndeki küçük dükkânın böyle teçhizata verecek parası yoktu artık. Üçüncü Dünya örümceklerinin fason ağlara, sineklerin mavi kurdelaya nasıl olanağı çıkışmazsa, bu dükkân da aynı durumdaydı. Böyle olunca Lily ve V’lu, elde ettikleri usareyi kaynama sıcaklığının altındaki suda demlendirip bir filtre tüpünden geçiriyor, alkolle damıtıyor, inşallah iyi olur diye ummak zorunda kalıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Lily Devalier cüce bir denizaltıya benzeyen burnunu esans çanağına yaklaştırdığında, ah; geceye özgü bir sıcaklık sarmıştı beynini! Kendini yıldızların suyunda banyo yapıyormuş gibi hissetmişti. Yarı saydam erkek meleklerin spermleri arasında yüzüyor, tropik gecelerin mavi şurubunu tadıyordu sanki. Yaseminin insanı esir eden etkisi kapıp sürüklüyordu onu. Ama aşırı pişme etkisini gözden kaçıracak kadar da sarhoş olmuş değildi elbette. Bir baygınlık vardı eriyikte. İşte tekrar çiçeklemeye, eski yönteme dönmeye o anda karar vermişti. Babasının kullandığı yöntemdi o. Çiçeklemede taçyapraklar, tepsilere konmuş yağa yatırılır, yağ kokunun büyük kısmını emene kadar bekletilirdi. Çiçekler tükenince, yenileri konurdu. Sonunda yağ artık çiçek kokularıyla doyma noktasına ulaşırdı. O zaman o biriken çiçek aroması, alkol banyosuyla yağdan ayrılırdı. Bunların hep elle yapılması şarttı. Zor, zaman isteyen bir işti. Yavaş olurdu. Paris ve New York şirketleri için fazla yavaş bir yöntemdi. Ama tam anlamıyla üstün bir öz elde edilirdi. Üretilen esans, o Jamaica’lının getirdiği hammaddeye de, madamın bulmaya ahdettiği temel notaya da layıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">“Zor olacak ama, babamın yanına dönüyoruz. Tamam mı?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Haklısınız.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Efendim?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Tamam, madam. Sonuna kadar yanınızdayım.”</p>

  <p class="Standard" dir="ltr" style="margin-left:0;margin-right:0;text-indent:18.859844px">Madam Devalier’nin yelpazesi durakladı. Bilezikli, şiş bilekleri sanki bir “dur” ıslığı duymuştu. Sonra, umutları yavaşlamış, hayalleri çoğalmış olarak yine gidip gelmeye başladı. “Gel, bir kâse soğuk domates çorbası içelim cherie. Sonra bir-iki saat kestiririz. Saat on olunca ortalık, laboratuvarda çalışılabilecek kadar serinlemiş olur.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Keşke üst kata klima taktırabilseydiniz.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ama, V’lu, senin gibi sapasağlam bir çiftçi kızı neden uyuyabilmek için klimaya ihtiyaç duysun!”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ben uykudan söz etmiyorum, madam. Ben o zerzavattan söz ediyorum. Pencereden içeriye uçup yatağıma konan sebzelerden.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Öff! Birisi senin dikkatini çekmeye çalışıyordur, gül gönderecek kadar da kibar değil besbelli. Belki de o deli Jamaicalıdır.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Yo, hayır, madam. Bingo Pijama güzel kokar.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Ne demek istiyorsun, cherie?”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Boş verin. Ben şu soğuk çorbayı yapıvereyim.”</p>

  <p class="Standard" dir="ltr" style="margin-left:0;margin-right:0;text-indent:18.859844px">“Merci. Teşekkür ederim. Burada, dükkânda yiyelim. Daha az sıkıntı verir burası.”</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu kalçalarını çingene arabasının duvarlarında asılı duran mandolinler gibi sallaya sallaya dar merdiveni tırmandı, hanımını New Orleans’ın sıcağıyla kendi başına boğuşmak üzere yalnız bıraktı. Madam saat yedi haberlerini bekliyordu. Paris’in kararışını bir kere daha seyredecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">V’lu merdivenin en üst basamağından seslendi. “Eğer Bayan Priscilla o şişeyle hiçbir şey yapmıyorsa ne diye parfümcüler toplantısına katılmış?”</p>

  <p class="Standard" dir="ltr" style="margin-left:0;margin-right:0;text-indent:18.859844px">Cevap gelmedi. Ama V’lu yelpaze sallanmasının kesilmiş olduğunu hissetti.</p>
</body>
</html>