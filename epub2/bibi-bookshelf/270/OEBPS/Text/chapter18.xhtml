<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">12</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">FERUSİ iki günlük yoldaydı. Yol döne kıvrıla ilerlese de güneşin sabahları hep solumda, kavuşurken de hep sağımda kalmasından çıkardığım kadarıyla hep güneye doğru yöneliyordu. Otlaklar ve söğütlükler arasında geçmem gereken bir sürü kanal vardı, bunları yükümü ve ayakkabılarımı bir sırığa bağlayıp suyun üzerinde tutmak suretiyle yürüyerek ya da yüzerek geçiyordum, ama onun dışında yürümesi kolaydı; üstelik kuru balık bazlamaları ve tuzlu peynirden oluşan tedarikim rahat rahat yetecek bolluktaydı. Zaman zaman orada burada bulunan bir kulübenin veya köyün dumanlarını, oraya doğru giden patikaları görüyordum ama ana yol devam ediyordu ve ben yoldan gidiyordum. Böylece ikinci günün sonlarında büyük bir gölün kumsalı boyunca sola doğru dönen yol beni bir köye çıkardı: birkaç ineği olan otlaklar, birkaç söğüt, sırıklar üzerinde birkaç küçük ev, iskelelerde birkaç kayık. Bataklıklardaki her şey hafif değişen bir aynılıkla kendini tekrarlıyordu, her şey son derece basitti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Köyün etrafında çocuk falan yoktu; bir adamın balık ağını sermekte olduğunu görünce evlerin arasına doğru yürüyerek seslendim: "Burası Ferusi mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağı dikkatle yere bıraktıktan sonra adam bana doğru döndü. "Burası Ferusi Doğu Gölü Köyü."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yapmakta olduğum araştırmayı anlatırken beni ciddiyetle dinledi. Otuz yaşlarındaydı, Rassiu arasında gördüğüm en uzun boylu adam, gözleri de griydi; daha sonra onun Etralı bir asker tarafından tecavüze uğrayan bir Bataklık kadınının oğlu olduğunu öğrendim. Ona adımı söylediğimde o da kendi adını söyledi: Rava Attiu Sidoy. Beni kibarca evine ve sofrasına davet etti. "Balıkçılar şimdi geri dönüyordur," dedi, "balık döşeğine gideriz. Bizimle gel, kadınlara soru sorabilirsin. Bilecek olanlar kadınlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kayıklar iskelelere geliyor, avlarını boşaltıyorlardı: insana yarasa kanatlarını hatırlatan küçük yelkenleri olan bir düzine kadar ya da biraz daha fazla hafif kayık. Erkeklerin ve köpeklerin sesleriyle köy hareketlenmeye başlamıştı. Köpekler kayıklardan dışarı sıçrayıp sığ sulardan kasıla kasıla kıyıya yürüyorlardı; sık kıvırcık tüyleri ve parlak gözleri olan ince kara köpeklerdi bunlar. Hal ve hareketleri oldukça merasimliydi: Birbirlerini tek bir "hav"la selamlıyor, her biri tüm gücüyle kuyruğunu sallarken diğerinin arka tarafını kokladıktan sonra biri eğilerek selam veriyor, diğeri de bu selamı kabul ediyor, sonra birbirlerinden ayrılarak her biri kendi sahibini takip ediyordu. Köpeklerden biri büyük bir kuş ölüsü taşıyordu, belki de bir kuğuydu; o diğer köpeklerle hiçbir merasime katılmadan kuşla birlikte kendini beğenmiş bir edayla kumsal boyunca yürüyüp gitti. Çok geçmeden bütün adamlar yakaladıkları avlarını ağlar ve sepetlerle taşıyarak köpeğin peşinden gittiler. Rava beni de yanına katıp onlara katıldı. Küçük bir koyda bulunan otluk bir burunda Doğu Gölü'nün kadın köyüne vardık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir çayırlıkta yere serilmiş geniş bir hasırkumaş başında birkaç kadın bekleşiyordu. Kumaşın etrafında bir sürü çocuk koşuşturup duruyordu ama kumaşa basmama konusunda çok dikkatliydiler. Pişmiş yemek dolu çanaklar ve hasırkumaştan kutular pazardaymışçasına sergilenmişti. Erkekler de aynı şekilde avlarını kumaşın üzerine serdiler; köpek de kuşu yere bırakıp kuyruğunu sallayarak geri çekildi. Bir sürü konuşma, şakalaşma almış başını gidiyordu ama bunun resmi bir münasebet, bir merasim olduğuna kuşku yoktu; ne zaman adamlardan biri yemek dolu bir kutu veya çanak almak için ilerlese ya da bir kadın bir file balık alsa minnettarlıklarını ifade eden törensel bir şey söylüyorlardı. Yaşlı bir kadın kuğuya atılarak "Kora'nın oku!" diye bağırınca şakalaşmalar ve takılmalar fazlalaştı. Kadınlar hangi avın hangi kadın tarafından alınacağını gayet iyi biliyor gibiydi; erkekler kimin ne alacağı konusunda biraz daha fazla tartışıyordu ama kadınlar genellikle işi çözüyordu; ne zaman iki genç adam bir kap börek için kapışacak olsa kadınlardan biri rakiplerden birini başıyla işaret ediyordu. Börekleri alamayan somurtarak ayrılıyordu. Her şey alınınca Rava beni öne çıkartarak bütün kadınlara hitaben, "Bu adam bugün köye geldi, ailesini arıyor. Küçük bir çocukken askerler tarafından Ettera'ya götürülmüş. Adını sadece Gavir olarak biliyor. Kuzeydekiler onun Sidoyu olabileceğini düşünmüş," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunun üzerine bütün kadınlar bana bakmak için yaklaştılar; kırk yaşlarında keskin gözlü, sivri burunlu, kara tenli bir kadın, "Kaç yıl önce?" diye sordu bana.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"On beş yıl kadar ana-io," dedim. "Ablam Sallo'yla birlikte alınmışım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaşlı bir kadın haykırdı: "Tano'nun çocukları!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sallo'yla Gavir!" dedi kucağında bebek olan bir kadın; ölü kuğuyu kocaman kara ayaklarından tutmuş taşıyan kadın beni incelemek için iyice yanaştı ve "Evet. Onun çocukları, Tano'nun çocukları. Ennu Amba, Ennu Me!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tano kara eğreltiotu toplamak için Uzun Kanal'dan gitmişti," dedi kadınlardan biri bana. "Tano'yla çocukları. Geri dönmediler. Kimse kayığı bulamadı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kimi boğulduğunu söyledi," dedi başka bir kadın; bir başkası da, "Ben hep köle toplayanlar olduğunu söylemiştim," dedi. Yaşlı kadın beni daha iyi incelemek, bende tanıdıkları kadını görmek amacıyla bana yaklaştıkça yaklaşıyordu. Genç kadınlarsa beni başka bir gözle süzerek uzak duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benimle ilk konuşan esmer kadın hiçbir şey söylemedi, öne çıkmadı. Kuğulu yaşlı kadın gidip onunla konuştu, sonra esmer olan bana, "Tana Aytano Sidoy benim kız kardeşimdi. Ben Gegemer Aytano Sidoy'um," diyecek kadar yaklaştı. Yüzü asıktı ve sertçe konuşmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Cesaretim kırılmıştı ama bir dakika kadar sonra, "Bana adımı söyleyebilir misin Teyze?" diyebildim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir Aytana Sidoy," dedi, neredeyse tahammülsüzce. "Annen, ablan – seninle döndüler mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Annemi hiç tanımadım. Etra'da köleydik. İki yıl önce ablamı öldürdüler. Ben de ayrılıp Daneran Ormanı'na gittim." Özetle konuşuyordum ve "kaçmak" ya da "firar etmek" yerine "ayrılmak" sözünü kullanmıştım, zira bu karga suratlı ve karga gözlü kadın karşısında bir adam gibi konuşmak istiyordum, kaçak bir çocuk gibi değil.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana şöyle kısaca, dikkatle baktı ama bakışlarıma karşılık vermedi. Sonunda, "Aytanu erkekleri sana bakar," diyerek sırtını döndü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğer kadınların beni seyretmeye, benim hakkımda konuşmaya devam etmek istedikleri belliydi ama teyzemin peşinden gittiler. Erkekler de toparlanıp köylerine yollanmaya başlamışlardı. O yüzden ben de dönüp onları izledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Rava ile birkaç yaşlı adam tartışıyorlardı. Bütün söylediklerini takip edemiyordum; Sidoyu lehçesi kulaklarıma yabancı geliyordu ve bilmediğim bir sürü kelime vardı. Benim nereye ait olduğumu tartışıyor gibiydiler ve sonunda içlerinden biri dönerek bana "Gel," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İskeleti tahtadan, tahta zeminli, hasırkumaştan duvarları ve damı olan kulübesine doğru onu takip ettim. Duvarların hepsi olduğu gibi yukarı doğru toplanarak açılabildiği için evin kapısı ve penceresi yoktu. Kadınlardan almış olduğu kabı ve yemek dolu güveci yerine koyduktan sonra göle bakan duvarı kaldırarak sırıklara bağladı, böylece çatının uzantısı halini alan duvar kulübenin önünü akşam güneşinden korumaya başladı. Sıkı dokunmuş hasırkumaştan bir şilte üzerine oturup deniz kabuğundan yarı yarıya bitmiş bir oltanın yapımını bitirmeye koyuldu. Başını kaldırıp bana bakmadan başıyla evi işaret ederek, "Ne istersen alabilirsin," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kendimi zorla kabul ettirmiş gibi hissettim, rahatsızdım, hiçbir şey almak içimden gelmedi. Bu insanları anlamıyordum. Eğer gerçekten köyün kaybolmuş bir çocuğu idiysem, beni böyle mi karşılayacaklardı yani? Gerçekten hayal kırıklığına uğramıştım ama bu katı yürekli yabancılara hayal kırıklığına uğradığımı göstermeye niyetim yoktu, onlara karşı hiçbir zayıflık göstermeyecektim. Saygınlığımı muhafaza ederek en az onlar kadar soğuk davranacaktım. Ben şehirli bir adamdım, eğitimli bir adam; onlar bataklıkları içinde kaybolmuş barbarlardı. Kendi kendime buraya gelmek için uzun bir yol kat ettiğimi, en azından bir gece kalabileceğimi söylüyordum. Görünüşe göre hiçbir yere ait olmadığım bir dünyada nereye gidebileceğime karar verecek kadar kalabilirdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başka bir şilte bularak kulübe zemininin en uç kıyısına oturdum. Ayaklarım göl kıyısının çamurunun birkaç santim üzerinde sallanıyordu. Bir süre sonra, "Ev sahibimin ismini öğrenebilir miyim?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Metter Aytana Sidoy," dedi. Sesi çok yumuşaktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Babam olabilir misiniz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben onun, teyzenin erkek kardeşiyim," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Konuşma tarzı, yüzünü yerden kaldırmayışı onun soğuk biri olmaktan çok utangaç olduğundan kuşkulanmama neden olmuştu. Bana bakmadığına göre benim de ona öyle uzun uzun bakmamam gerektiğini düşündüm, ama gözümün ucuyla karga kadına, yani teyzeme veya bana pek benzemediğini görebiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ve annemin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı. Tek bir ağır hareket.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunu yapınca ona bakmak zorunda kaldım. Gegemer'den oldukça gençti Metter, ne onun kadar esmer ne de yüz hatları onunki kadar keskindi; aslında biraz Sallo'ya benziyordu, parlak kahverengi tenli, dolgun yanaklıydı. Belki de annem Tano da böyleydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ablası iki çocuğuyla ortadan kaybolduğunda o da şu anda benim olduğum yaşlarda olmalıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzun bir süre sonra, "Dayı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ao."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda mı yaşayacağım?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ao."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Seninle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ao."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda nasıl yaşanacağını öğrenmem lazım. Sizin nasıl yaşadığınızı bilmiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Anh," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kısa bir süre sonra bu homurdanılan veya mırıldanılan cevaplara alışmıştım: evet yerine <span style="font-style:italic">ao</span>, hayır yerine <span style="font-style:italic">eng</span>, evet ile hayır arasında, genel olarak da duydum seni manasında <span style="font-style:italic">anh</span>.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başka bir ses daha kendini duyurdu: <span style="font-style:italic">miyav</span>! Kulübenin karanlığındaki bir yığından minik kara bir kedi çıkageldi, verandayı geçti, kuyruğunu ön patilerinin etrafına ağırbaşlı bir edayla dolayarak yanıma oturdu. Sırtını ihtiyatlı bir şekilde hafifçe okşadım. Elime yaslanınca okşamaya devam ettim. Kediyle birlikte gölü seyrediyorduk. Nehir kıyısından birkaç siyah balıkçı köpeği koşup geçti; kedi bunları umursamadı bile. Dayım Metter'in, büyük bir şevkle yaptığı işini bırakmış, kediye bakmakta olduğu dikkatimi çekti. Yüzü rahatlamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Prut iyi bir fare avcısıdır," dedi dayım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kedinin ensesini yoğuruyordum. Prut mırlıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre sonra Metter, "Bu yıl etraf fare kaynıyor," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Prut'un kulaklarının arkasını kaşırken dayıma hayatımın bir yazı boyunca ana besin kaynağımın fareler olduğunu söylesem mi diye düşündüm. Pek akıllıca olmaz gibi geldi. Daha kimse bana nereden geldiğim konusunda bir şey sormamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ferusi'deki hiç kimse bana bu konuda bir şey sormayacaktı. "Ettera"da idim – köle toplayıcılarının, çalan, tecavüz eden, cinayet işleyen, çocuk kaçıran askerlerin geldiği yerde. Bunu bilmek onlara yetiyordu. Başka bir yerdeydim. Başka bir yer hakkında bir şey öğrenmek istemiyorlardı. İnsanlar pek istemezler bunu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onlara Ferusi hakkında sorular sormam çok kolay olmamıştı; bu konuda bir şey bilmediklerinden veya konuşmak istemediklerinden değil, sadece bütün evrenleri burasıydı ve bunu sorgulamıyorlardı. Benim sorduğum soruları anlamıyorlardı. Bir insan nasıl olur da gölün adını bilemezdi? Niye kadınlarla erkeklerin neden ayrı yaşadıklarını sorardı – tabii ki kimse herkesin utanmadan aynı köyde, aynı evde bir arada yaşamasını bekleyemezdi. Bir insan akşam ibadetinden nasıl habersiz olabilir ya da yiyecek alır veya verirken söylenmesi gereken sözleri bilmezdi? Nasıl olur da bir adam saz kesmeyi, bir kadın da bunları döverek hasırkumaş yapmayı bilemezdi? Çok geçmeden burada, ormandaki ilk kışımda olduğumdan bile daha cahil olduğumu öğrendim, çünkü burada bilinecek çok daha fazla konu vardı. Şehir insanları Sidoyuların basit yaşamları olan basit insanlar olduğunu söyleyebilir ama bence ancak Cuga'nınki gibi yalnız, fakir ve kaba bir yaşam basit sayılabilir, hatta o durumda bile kelime yanıltıcıdır. Sidoyuların köylerinde hayat dolu dolu, zengin, incelikliydi, emek isteyen, ilişkilerden, seçimlerden, yükümlülüklerden ve kurallardan ibaret bir dokumaydı. Bir Sidoy olarak yaşamak bir Etralı olarak yaşamaktan daha karmaşık ve ince bir işti; her ikisinde de hakkıyla yaşamak belki de eşit ölçüde zordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dayım Metter beni evine alırken bana kucak falan açmamıştı ama gönülsüz de davranmamıştı; uzun zamandır kayıp olan yeğenini sevmeye oldukça hazırdı. Kovandaki bir arı veya koloni halindeki çamurdan yuvalardaki bir kırlangıç misali köyün görevler, alışkanlıklar ve ilişkiler ağına gömülmekten hoşnut yumuşak başlı, alçakgönüllü, nazik bir adamdı. Diğer adamlar tarafından pek önemsenmiyordu ama huzursuz veya rekabeti seven biri olmadığı için bunu umursamıyordu. Birkaç karısı vardı ve bu da ona saygınlık kazandırıyordu, ama tabii kadınlarla olan ilişkiler bir erkeğin yaşantısının geri kalan kısmından tamamen ayrı tutuluyordu... Ne ki size bir Sidoy olarak nasıl yaşandığını kendi öğrendiğim gibi –yani yavaşça, parça parça, tahmini olarak– anlatmaya kalkışırsam hikâyem çok uzar. Olanları anlatırken, sırası geldikçe neyin ne olduğunu da izah edeceğim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Olanlar şuydu: Dayım, kedisi Prut ve tam yemek vakti ortaya çıkan iyi huylu yaşlı bir kancık olan köpeği Minki'yle birlikte lezzetli soğuk balık börekleri yiyor, pirinçotu şarabı içiyordum. Minki aklaşmaya başlamış burnunu avucumun içine kibarca dayamıştı. Dayımın alacakaranlıkta, kulübesinin verandasında dansını yapıp Sular İlahı'na kısa duasını söyleyişini seyrettim, tıpkı alacakaranlıkta diğer adamların kendi kulübelerinde yaptıkları gibi; sonra yatak olarak kullandığı şiltesini açıp minder olarak kullandığımız şiltelerden kendime yatak yapmama yardım etti. Kedi kulübenin altında fare avına gitti, köpeği ise serilir serilmez sahibinin şiltesinin üzerine kıvrıldı. Yataklarımıza yattık, birbirimize iyi geceler diledik, günün son ışıltıları gölün sularında solarken uykuya daldık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gün doğmadan köyün erkekleri, her kayıkta bir-iki kişi ve bir-iki köpek olmak üzere göle açıldılar. Metter bana, bu mevsimde deniz tarafındaki kanallardan tuta isimli bir balığın sürüler halinde göle geldiğini söyledi; o sabah da balıkların akınının başlamış olmasını umuyorlardı. Dedikleri çıkarsa bir ay kadar her iki köyde de işlerin yoğun olacağını anladım: Erkekler balıkları avlayacak, kadınlar kurutacaktı. Onunla birlikte balık avlamayı öğrenmeye gidip gidemeyeceğimi sordum. Dayım hayır demeyi hiç beceremeyen adamlardandı. Bir şeyler eveleyip geveledi. Bütün anladığım konuşmam gereken birinin oraya gelecek olduğuydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gelecek olan kişi babam mı?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Baban mı? Metter Sodia mı yani? Tano kaybolduktan sonra kuzeye gitti o," dedi Metter duyulur duyulmaz bir sesle. Bir şeyler sormaya çalıştım ama onun bütün söylediği, "Kimse bir daha ondan haber almadı," oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İlk fırsatta ayrıldı ve köyde beni kedilerle yalnız bıraktı. Her evde bir veya birkaç kara kedi vardı. Erkekler ve köpekler gittiğinde kediler hüküm sürüyor, verandalarda yatıyor, damlarda dolaşıyor, evler arasında tıslama yarışına girişiyor, yavrularını güneşte oynamaya çıkartıyorlardı. Oturup kedileri seyrettim, kedi yavruları beni güldürse de içim çok sıkılıyordu. Artık Metter'in kaba olmaya çalışmadığını biliyordum. Ama yurduma, kendi insanlarımın yanına gelmiş olmama rağmen birbirimize tamamen yabancıydık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gölün üzerinde uzaktaki kayıkları, ipeksi mavi su üzerindeki yelkenden minik kanatları görebiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Köye doğru bir kayık geliyordu. Büyük bir kanoydu bu, birkaç adam büyük bir gayretle kürek çekiyordu. Kano çamurlu kıyıdan kaydı, adamlar kayıktan dışarı atladı, kayığı biraz daha çektikten sonra bana doğru ilerlediler. Yüzlerini boyamışlar, diye düşündüm ama sonra bunların dövme olduğunu gördüm: Hepsinde şakaklarından ağızlarına çizilmiş çizgiler vardı, daha yaşlı bir adamın ise hem burnunun tepesi hem de bütün alnı kaşlarına kadar diklemesine siyah çizgilerle doluydu; o yüzden de başının üstü kara, altı açık renk olan bir balıkçıla benziyordu. Hepsi de soylu bir ağırbaşlılıkla yürüyordu. İçlerinden biri ucuna küçük beyaz balıkçılların ak tüyleri tutturulmuş bir sırık taşıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Metter'in kulübesinin geniş balkonunun önünde durdular ve yaşlı adam, "Gavir Aytana Sidoy," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ayağa kalkarak onları selamladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaşlı adam, tek kelimesini bile anlamadığım uzun bir nutuk çekti. Bir süre beklediler; sonra yaşlı adam elinde sırık olan genç adama, "Hiç eğitim almamış," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre birbirlerine danıştıktan sonra elinde sırık olan adam bana döndü. "Kabul töreni için bizimle geleceksin," dedi. Herhalde yüzümde hiçbir ifade yoktu. "Biz senin klanının, Aytanu Sidoyu'nun ihtiyarlarıyız," dedi. "Erkek işleri yapabilesin diye seni ancak biz erkek yapabiliriz. Hiç eğitilmemişsin ama elinden geleni yap, biz de sana ne yapılması gerektiğini göstereceğiz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu halinle burda kalamazsın," dedi yaşlı adam. "Aramızda kalamazsın. Kabul edilmemiş bir adam köyü için bir tehlike, klanı içinse bir utançtır. Ennu-Amba'nın pençesi ona karşıdır, Sua sürüleri ondan kaçar. Hadi. Gel." Döndü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Verandadan aralarına indiğimde elinde sırık olan adam beyaz balıkçıl tüyüyle başıma dokundu. Gülümsememesine rağmen adamın iyi niyetini hissettim. Diğerleri soğuk, sert ve resmiydi. Hepsi sıkıca etrafımı sardı, birlikte kanoya gidip bindik ve iterek suya açıldık. "Yat," diye mırıldandı Akbalıkçıl Tüyü. Kürekleri çekenlerin ayaklarının dibine uzandım; kanonun dibinden başka bir şey göremiyordum. Kanonun da hasırkumaştan yapılmış olduğunu fark ettim: Ağır şeritler birbiri üzerine yapıştırılmış, sonunda metal kadar pürüzsüz ve sert oluncaya kadar yarısaydam cilayla katılaştırılmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gölün ortasında kürek çekenler küreklerini havaya kaldırdılar. Kano suyun sessizliğinde asılı kaldı. Bu sessizlikte bir adam bir şeyler mırıldanmaya başladı. Yine sözler tamamen anlaşılmazdı. Şimdi bunların Arit dilinde, yani Bataklık ahalisinin merasimlerinde yüzyıllar boyunca korunmuş olan kadim lisanımızda olabileceğini düşünüyorum ama emin değilim. Bu mırıltılar uzun bir süre devam etti, ben bir ceset kadar kıpırtısız yatarken bazen tek bir ses, bazen birkaç ses birden duyuluyordu. Akbalıkçıl Tüyü bana, "Yüzme bilir misin?" diye fısıldadığında yarı yarıya transa geçmiştim bile. Başımla onayladım. "Diğer tarafa gel," diye fısıldadı. Ve sonra sanki gerçekten bir cesetmişim gibi birkaç adam tarafından havaya kaldırılıp balıklama dalacak şekilde suya atılıverdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O kadar ani olmuştu ki ne olduğunu anlayamadım. Suyun yüzeyine çıkıp gözlerimdeki sudan kurtulduğumda kanonun yan tarafının tepemde yükseldiğini gördüm. Birisi "Diğer taraftan çık," deyince ben de dalıp kanonun dev gölgesinin altından yüzerek sudaki gölgesinin hemen yanından nefes nefese yüzeye çıktım. Akbalıkçıl Tüyü tüylü sırığını sallayıp "Hiyi! Hiyi!" diye bağırıyordu. Sırığı ters çevirerek tüysüz kısmını bana uzattı. Ben sırığı yakalayınca beni kanonun yan tarafına doğru çekti, orada da birkaç el beni kanoya aldı. Oturduğum anda kafamdan aşağıya bir şey geçirildi – tahta bir kutu muydu? İçinde başımı kıpırdatamıyordum ve tam omuzlarıma kadar iniyordu. Çenemin altından gelen ışıktan başka bir şey görmüyordum. Akbalıkçıl Tüyü yine "Hiyi!" diye bağırmaya başlamıştı ama diğerleri arasında gülüşmeler, tebrikler duyuluyordu. Her ne olduysa belli ki olması gerektiği gibi olmuştu. Başım kutunun içinde, kürekçilerin oturduğu tahtaya oturmuş, olup bitenlere bir anlam vermeye bile çalışmıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kabul töreninin bu kadarını anlattım çünkü bu kadarı sır değil, herkes bunu görebilir: Göldeki balıkçılar seyretmek için savaş kanosunun etrafına toplanmışlardı. Ama bir kez kutuyu başıma giydikten sonra doğrudan gizli törenlerin yapıldığı köye döndürdük dümenimizi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ferusi beş köyden oluşuyordu: benim doğduğum Doğu Gölü ile Feru Gölü kıyısı boyunca birkaç mil arayla sıralanan diğer dördü. Kabul töreni için beni en büyük köy olan Güney Kıyısı'na götürdüler; kutsal eşyalar burada saklanıyordu. Büyük kanolara savaş kanosu denmesinin nedeni Bataklık halkının birbirleriyle ya da başkalarıyla savaşa girmeleri değil, erkeklerin kendilerini savaşçı olarak görmekten mutlu olmalarıydı; bu büyük kanolarda kürekleri sadece erkekler çekiyordu. Kafamdaki kutu bir masktı. Mask kafamdayken bana Ennu'nun Çocuğu diyorlardı. Rassiu için Ennu-Me aynı zamanda Bataklıkların kara aslanı Ennu-Amba'ydı. Kabul töreninin detaylarını size anlatamam ama her şey olup bittiğinde şakaklarımın hemen üzerindeki saçlardan çeneme kadar ince siyah birer çizgi halinde uzanan iki dövmem vardı. Gerçi o kadar kara deriliyim ki çizgileri görmek zor oluyor. Kabul edildikten sonra Doğu Gölü'ne döndüğümde bütün erkeklerin yüzlerinin yan kısmında benzer çizgiler olduğunu fark ettim, çoğunun iki veya daha fazla çizgisi vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kabul törenini geçip de Doğu Gölü'ne döndüğümde, artık onlardan biriydim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama tabii son derece cahil olduğum için biraz tuhaf biriydim. Yine de köyümün erkekleri benim tamamen aptal olmadığımı düşündüklerini bana belli ediyorlardı, kim bilir belki de balıkçı olarak ümit vadettiğim içindir.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Genellikle bana da diğer oğlanlara davrandıktan gibi davranıyorlardı. Normal şartlarda bir oğlan çocuğu on üç yaşında kabul töreninden sonra kadınlar köyünden geliyor, birkaç yıl boyunca daha büyük bir erkek akrabasıyla yaşıyordu – bu akraba dayısı, ağabeyi, bazen de babası olabiliyordu. Babalık, insanın annesinin ailesiyle, yani klanıyla olan ilişkisinden daha önemsiz sayılıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Burada, erkeklerin köyünde oğlan çocukları erkek işlerini öğreniyordu: balık avlamak, kayık yapımı, kuş avlamak, pirinç ekip toplamak, sazları kesmek gibi. Kadınlar kümes hayvanı ve büyükbaş hayvan yetiştiriyor, bahçecilik yapıyor, hasırkumaş dokuyor, yiyecekleri saklayıp pişiriyordu. Kadınlar köyünde yaşayan yedi sekiz yaşından büyük oğlan çocuklarından kadın işlerini yapmaları beklenmediği, hatta buna izin verilmediği için erkeklerin köyüne tembel, cahil, işe yaramaz, elinden iş gelmez bir halde geliyorlardı – en azından adamlar (her fırsatta) böyle söylüyordu. Oğlan çocukları dövülmezdi –ben bir Rassiu'nun başka bir insana, bir köpeğe veya bir kediye bile elini kaldırdığını görmedim– ama yine de bir-iki zanaat öğreninceye kadar çocuklar azarlanır, başının eti yenir, emirler verilir, amansızca eleştirilirdi. Ondan sonra oğlan çocuklarının ikinci kabul töreni olur, kendi başlarına veya birkaç arkadaşlarıyla istedikleri kulübeye geçebilirlerdi. Büyükler oğlanın en azından bir konuda tam manasıyla ustalık kazandığı hususunda fikir birliğine varıncaya kadar ikinci kabul törenine izin verilmezdi. Bana anlatıldığına göre bazen bir oğlan ikinci kabul törenini istemez, kadınların köyüne geri dönerek ömrünün kalanını orada bir kadın gibi yaşayarak geçirirmiş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dayımın birkaç karısı vardı. Bazı Rassui kadınlarının da birkaç kocası. Evlilik merasimi iki kişinin günlük yemek değiştokuşu sırasında "Evlendik" açıklamasını yapmasından ibaretti. İki yarım köy arasında dağınık halde, ancak bir döşeğin sığacağı büyüklükte hasırkumaştan birkaç kulübe bulunuyor, bunları birlikte uyumak isteyen kadınlar ve erkekler kullanıyordu. Yemek değiştokuşunda veya patikalar ya da tarlalar arasındaki gizli buluşmalarında randevulaşıyorlardı. Bir çift evlenmeye karar verdiğinde erkek bir düğün kulübesi inşa ediyor, eşi veya eşleri kararlaştırılan zamanda bu kulübeye geliyordu. Bir akşam tam kulübeden ayrılırken dayıma o akşam hangi eşine gittiğini sordum, mahcup mahcup gülümseyerek, "Eh, ona onlar karar veriyor," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gençlerin birbirlerine kur yapıp cilveleşmelerini seyrederken, evliliğin büyük ölçüde balıkçılık ve yemek pişirme kabiliyetiyle alakalı olduğunu fark ettim: Zira kocalar karılarına balık veriyor, onlar da bu balıkları kocaları için pişiriyorlardı. Her gün verilen çiğ yiyeceklere karşılık pişmiş olanlarla yapılan alışverişe "balık döşeği" diyorlardı. Kadınlar kümes hayvanları, süt ürünleri ve bahçecilikle aslında erkeklerin balık avlamakla elde ettiklerinden oldukça fazla yiyecek üretiyorlardı ama onların tereyağlarının, peynirlerinin, yumurtalarının ve sebzelerinin kıymetini kimse takdir etmezken erkeklerin tedarik ettikleri hakkında bir yaygaradır gidiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şimdi Ammeda'nın benim tuttuğum balığı pişirmekten neden o kadar utanmış olduğunu anlıyordum. Köy erkekleri hiç yemek pişirmezdi. Oğlanlar ve bekâr erkekler yemekleri için pazarlık etmek, dil dökmek ya da balık döşeğinde kalanla idare etmek zorundaydılar. Dayımın eşleri ve aşçıları konusundaki zevki mükemmeldi. Onunla yaşarken güzel yiyip içtim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Rassiuların Aytan Sidoy'u olarak törenle kabul edildikten sonraki bir yılı halkımın erkeklerinin yaptıklarını –balık tutmak, pirinç ekip toplamak, sazları kesip saklamak– öğrenmekle geçirdim. Ok ve yayla bir işe yaramadığım için beni diğer oğlanlar gibi kayıklarla kuş avına götürmüyorlardı. Ben dayımın ağ atıcısı olmuştum. Bir yandan ağı peşimiz sıra sürüklerken bir yandan da ben oltamla avlanıyordum. Bu konudaki ustalığım hemen fark edilmiş ve takdir kazanmama neden olmuştu. Genellikle yanımıza avlanması için bir oğlan alıyorduk; Minki'nin en büyük zevki oğlan ördek veya kazları havadan düşürünce gidip bunları kayığa getirmek, büyük bir gururla kuyruğunu sallaya sallaya sahile taşımaktı. Kuşları her zaman dayımın en büyük eşi Pumo'ya veriyor, Pumo da ona ciddiyetle teşekkür ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bence pirinç ekip hasadını toplamak dünyanın en kolay işi. Sonbaharda kayığımıza atlayıp ipek gibi mavi suların üzerinden pirinç adacıklarının birbirine yakın durduğu gölün kuzey ucuna doğru minik kanallar içinden yavaş yavaş sırıkla ilerlerken, bir yandan da avuç avuç küçük, kara, tatlı kokulu tanecikleri sağa sola savurursunuz. Sonra bahar sonlarında geri dönüp sağınızdaki solunuzdaki yüksek otları kayığın içine eğerek, sonunda kayık yarısına kadar doluncaya dek minik tahta bir tırmıkla vurmak suretiyle bitkilerden tohumları dökersiniz. Erkeklerin pirinç yetiştirip hasat toplama konusunda, hani sanki bu işte bir hüner varmış gibi kopardıkları yaygaraya kadınların kıs kıs güldüklerini biliyorum; ama yine de her seferinde bizim pirinç torbalarımızı balık döşeği değiştokuşunda övgülerle ve saygıyla karşılarlardı. "Sana bununla bir kaz doldurayım!" derlerdi. Bu yemekler de neredeyse Etra tahıl lapası kadar lezzetli oluyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Saz kesmeye gelince, o zor bir işti. Sonbahar sonlarında ve kış başlarında, havanın genellikle gri, soğuk ve yağmurlu olduğu zamanlarda onu da bol bol yapıyorduk. Bir kere bütün gün boyunca yarım metre ila bir metre suyun içinde durmaya, eğri tırpanın açısına, biçme-toplama-uzatma işleminin üçlü ritmine (zira sazları ayrılıp suda sürüklenmeye başlamadan önce toplayıp bu uzun ve ağır desteyi kayığa uzatmak zorunda kalıyordunuz) alıştıktan sonra işten hoşlanmaya bile başlamıştım. Birlikte işe çıktığım gençler iyi arkadaşlardı; kesicilikteki hünerleri konusunda birbirleriyle rekabet içinde olsalar da bir çırak olarak bana karşı iyiydiler; ayrıca koca saz yataklarında rüzgâr ve yağmurda bağıra bağıra bir sürü fıkralar anlatıyor, dedikodu yapıyor, şarkılar söylüyorlardı. Yaşları kemale ermiş erkeklerden saz kesmeye pek giden olmazdı; gençliklerinde bu işi yaparken kaptıkları romatizmaları artık onları işten alıkoyuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sanırım sıkıcı bir hayattı bu, ama o anda ihtiyacım olan tam da buydu. Bana kendimi onaracak zaman verdi. Düşünecek ve doğal hızımda büyüyecek zaman verdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kışın son günleri hoş ve tembel günlerdi. Sazlar kesilmiş ve hasırkumaş yapmaları için kadınlara verilmiş, kayık yapımcıları hariç erkeklerin pek yapacak bir şeyi kalmamış olurdu. Nemli, sisli soğuk dışında hiçbir şey beni rahatsız etmiyordu: Tek ısı kaynağımız seramik bir çanaktaki minik kömür ateşiydi. Bu ateş kulübede küçücük bir ısı küreciği oluşturuyordu. Güneş çıktığında sahile inip çalışmakta olan kayık yapımcılarını seyrederdim. İnce ve çok emek, sabır isteyen bir sanattı bu; Rassiuların en güzel sanat eserleri kayıklarıdır. Savaş kanoları gerçek bir şiir mısraı gibidir, kayıkta gerekli olmayan tek bir şey bulunmaz, safi güzelliktir. Ateş çanağının kenarına büzüşüp hayallere dalmamışsam, kayıkların meydana çıkmasını seyrederdim. Ayrıca kendime güzel bir olta takımı yapmıştım, yağmur çok şiddetli olmazsa balık avlıyor, gençler arasından edindiğim arkadaşlarla sohbet ediyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kadınlar erkeklerin köyüne, erkekler de kadınların köyüne adım bile atmıyordu ama neticede geri kalan her yerde görüşebilirdik. Kadınlarla erkekler balık döşeğinde, gölde kayıktan kayığa (zira kadınlar da balık avlıyordu, özellikle de yılanbalığı) ve köylerden daha içerlerdeki otlaklarda sohbete koyuluyorlardı. Balık avlamadaki şansım kızlar arasından arkadaş edinmeme neden olmuştu, pişirdiklerini benim balıklarımla değiştokuş etmeye can atıyorlardı. Bana takılıyor, kibarca kur yapıyor, göl kıyısında veya iç taraflardaki patikalarda birlikte yürümekten mutlu oluyorlardı – tabii yalnız değil, bizden birkaç delikanlı ve onlardan birkaç genç kızla birlikte. İkinci kabul töreninden önce gerçek anlamda eşleşmek yasaktı. Bu kuralı ihlal eden oğlanlar ömür boyu köyden kovuluyordu. O yüzden biz gençler grup halinde oluyorduk. Kızlar arasındaki gözdem, sıska vücudu ve bir damlacık suratı yüzünden Cırcırböceği denilen Tisso Betu'ydu; akıllı, iyi kalpli bir kızdı, gülmeyi çok seviyordu, ayrıca suratıma bakıp, "Ama Gavir herkes bunu bilir!" demektense sorularıma cevap vermeye çalışıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tisso'ya sorduğum sorulardan biri hiç hikâye anlatan olup olmadığıydı. Yağmurlu günler ve kış geceleri uzun ve sıkıcıydı, ben de bir masal, bir şarkı duyarım diye kulağımı dört açıyordum ama erkekler ve delikanlılar arasındaki sohbet konuları sınırlı ve basmakalıptı: günün olayları, ertesi gün için yapılan planlar, yiyecek, kadınlar, nadiren de gölde veya otluklarda karşılaşılmış başka köyden bir adamdan alınan haberler. Brigin'in takımı veya Barna'nın adamları arasında yaptığım gibi onları ve kendimi bir hikâyeyle eğlendirmek isterdim. Ama burada hiç kimse bu tarz bir şey yapmıyordu. Yabancı âdetlerin, işlerin yapılış düzenini değiştirme girişimlerinin Bataklık ahalisi arasında hoş karşılanmadığını bildiğim için teklif bile etmemiştim. Ama Tisso'nun yanında yanlış adım atmaktan o kadar korkmuyordum, o yüzden ona masallar anlatan veya hikâyeli şarkılar söyleyen olup olmadığını sordum. Güldü. "Anlatırız," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kadınlar mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ao."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Erkekler anlatmaz mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eng." Kıkırdadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Niye?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bilmiyordu. Eğer orada yaşamış olsaydım küçük bir oğlanken kadınların köyünde duymuş olabileceğim hikâyelerden birini anlatmasını istediğimde bu onu hayrete düşürmüştü. "Ay, Gavir, yapamam," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki ben de sana kendi öğrendiğim hikâyelerden hiç anlatamam mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eng, eng, eng," diye mırıldandı. Yo, yo, yo.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana annemi anlatabileceği için teyzem Gegemer'le konuşmak istiyordum ama o hâlâ benden uzak duruyordu. Nedenini bilmiyordum. Kızlara teyzemi soruyordum. Sorularımdan sakınıyorlardı. Anladığım kadarıyla Gegemer Aytano köyde güçlü ama pek de sevilmeyen bir kadındı. Sonunda bir kış günü Tisso Betu'yla çayırlarda grubun arkasından yürürken ona teyzemin neden beni hiç istemediğini sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şey, o bir ambamer," dedi Tisso. Kelime bataklık aslanının kızı anlamına geliyordu, ama bunun ne anlama geldiğini ona sormam gerekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tisso bir düşündü. "Yani dünyanın iç yüzünü görebiliyor demek. Ayrıca uzaktaki sesleri duyuyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Neden söz ettiğini bilip bilmediğimi anlamak için bana baktı. Ben biraz tereddütle başımı salladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gegemer bazen ölmüş insanların konuştuklarını duyar. Ya da daha doğmamış insanların. Yaşlı kadınlar evinde, şarkı zamanı Ennu-Amba'nın Kendisi ona gelir, o zaman Gegemer bütün dünyada yürüyüp neler olduğunu ve olacak olanları görür. Bilirsin kimimiz çocukken bu tip şeyler görür, duyarız ama anlamayız. Ama eğer Amba birini kendi kızı olarak seçerse o kişi bütün hayatı boyunca görmeye ve duymaya devam eder. Bu da onu biraz tuhaf yapar, bilirsin ya." Tisso bir süre düşündü. "Gördüğü şeyleri insanlara anlatmaya çalışmak zorundadır. Erkekler dinlemezler bile. Onlar sadece erkeklerde görme gücü olduğunu, ambamerlerin sadece deli kadınlar olduğunu söylerler. Ama annem Gegemer Aytano'nun Batı Bataklıklarındaki midyeleri yiyen insanların hastalanıp öldükleri zehir dalgasını olmadan çok önce, daha bir çocukken gördüğünü söylüyor... Ayrıca köydeki insanların ne zaman öleceklerini biliyor. Bu da herkesin ondan korkmasına neden oluyor. Belki onun da diğerlerinden korkmasına neden oluyordur... Ama bazen kızlardan birinin ne zaman bebeği olacağını da biliyor. Yani, daha kız hamile bile kalmadan. 'Yenni bebeğinin güldüğünü gördüm,' deyince Yenni uzun uzun ağladı, o kadar mutlu olmuştu ki, çünkü çok istediği halde hiç bebeği olmamıştı. Bir yıl sonra da bebeği oldu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün bunlar bana düşünecek bir sürü şey vermişti. Ama yine de soruma cevap değillerdi. "Teyzemin beni neden sevmediğini bilmiyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Diğer adamlara bir şey söylemezsen sana annemin söylediklerini anlatabilirim," dedi Tisso ciddiyetle. Ben söylemeyeceğime dair söz verince o da anlattı. "Gegemer ablası Tano'yla çocuklarına neler olduğunu görmeye çalışıp durmuş. Yıllarca bunu denemiş. Onun için şarkılar söylemiş durmadan. Hatta ilaç bile kullanmış, üstelik ambamerlerin ilaç kullanmaması gerekir. Ama Amba ona ablasını ve çocuklarını göstermemiş. Sonra – sonra sen kalktın köye geldin, halbuki o seni hâlâ görememişti. Sen ismini söyleyinceye kadar senin kim olduğunu görememişti. Sonra herkes gördü. O zaman utandı. Yanlış bir şey yaptığını düşünüyor. Tano'nun o kadar güneye tek başına gitmesine izin verdiği için Amba'nın onu cezalandırdığını düşünüyor. Askerlerin Tano'ya tecavüz etmiş, seni ve ablanı satmış olmasının kendi kabahati olduğunu düşünüyor. Senin de bunu bildiğini düşünüyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben tam itiraz edecektim ki Tisso bana engel oldu: "Ruhun bunu biliyor – aklın değil. Eğer ruhun biliyorsa aklının ne bilmediği önemli değil. O yüzden sen Gegemer için bir yüzkarasısın. Onun gönlünü karartıyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre sonra, "Bu durum da benim gönlümü karartıyor," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Biliyorum," dedi Tisso hüzünle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tisso'nun bana Sotur'u hatırlatması çok garipti. Her konuda tamamen farklı olmalarına rağmen herhangi bir şeye hemen acımaları, hüznü anlamaları ve bu konuda fazla konuşmamaları konusunda birbirlerine benziyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Suçluluk zırhını aşarak teyzeme yaklaşmaya çalışmaktan vazgeçmiştim. Onun güçleri hakkında bir şeyler daha öğrenmeye can atıyordum, ayrıca Tisso'nun "kimimiz çocukken böyle şeyler görürüz," demesi ilgimi çekmişti. Fakat erkeklerin ve kadınların bilgileri etrafına çekilmiş sınırlar neredeyse yarım köyleri birbirinden ayıran çizgi kadar belirgindi. Tisso bana bu kadar çok şey anlatmış olmaktan huzursuzdu, onu daha fazla sıkıştıramazdım. Diğer kızların hiçbiri "kutsal şeyleri" sormama izin vermiyordu: Hepsi ya baykuşlar gibi bağırır ya da sesimi boğmak için yalıçapkınları gibi kuru gürültü yaparlardı – biraz benim sınırı aşmamdan telaşlanıyor, biraz da kendi deyimleriyle böyle cahil bir kurbağacık olmama gülüyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaşıtlarıma bu görme gücüyle ilgili neler bildiklerini sormaya gönülsüzdüm. Zaten yeterince farklıydım, böyle şeylerden söz etmek beni biraz daha yabancılaştıracaktı. Dayım gizemlerle falan hiç ilgilenmiyor, rahatı ve kolayı tercih ediyordu. Daha yaşlı adamların hiçbirini iyi tanımıyordum. İçlerinde en iyileri Rava'ydı ama o bir ihtiyardı, klanının en bilgilisiydi ve zamanın çoğunu Güney Kıyısı'nda geçiriyordu. Sorumu hoş karşılayabilecek tek bir adam tanıyordum: Peroc. Peroc yaşlıydı, gür saçları epey beyazlaşmış, kırışıklarla dolu yüzü çökmüştü; romatizma nedeniyle topallıyor ve sanırım büyük acılar içinde yaşıyordu. Kireçlenmiş elleri pek bir işe yaramıyordu ama o yine de zahmetle balık ağlarını düğümlüyor, onarıyordu; eli yavaş da olsa her zaman için işini mükemmel bir biçimde tamamlıyordu. Minik bir evde birkaç kediyle birlikte yaşıyordu. Az konuşuyordu ama kibar bir tavrı vardı. Bacakları yüzünden genellikle balık takasına gidemiyordu. Tisso'nun annesi ona yiyecek yolluyordu; yemeği ona götürmeye gönüllü olmuştum. Annesinin yemeği bana vermesi, benim de yemeği alıp yaşlı adamın kulübesine bırakarak, "Lali Betu'dan Peroc Amca," demem alışkanlık halini almıştı. Biz delikanlılar yaşlı adamlara amca diyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Güneş olursa güneşte oturur, ağı üzerinde çalışır ya da bir şeyler mırıldanarak otluklara bakardı. Bana teşekkür eder ve ben döner dönmez yumuşak mırıltısı yeniden başlardı. Kısa bir süre sonra bu mırıltıya yarı anlaşılır kelimeler de katılırdı, bataklık aslanıyla, balıkların ilahı, balıkçılların kralıyla ilgili garip şarkı sözleri... Bunlar Ferusi'de duyduğum tek hatırı sayılır şarkılardı, arkalarında bir öykü olduğunu ima eden tek şarkılar. Bir gün hasır kutu içindeki yemeğini yere bırakıp, "Lali Betu'dan Peroc Amca," dedim; bana teşekkür etti ama ben gitmek için dönmedim, kulübesinin yanında durarak, "Söylediğin şarkılarla ilgili bir şeyler sorabilir miyim amca?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Önce başını kaldırıp bana, sonra yeniden işine baktı; ardından ağı yere bırakarak gözlerini ayırmadan bana bakmaya başladı. "İkinci kabul töreninden sonra," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de bundan korkuyordum. Kutsalın kuralları tartışılmazdı. "Anh," dedim. Ama benim bir sorum daha olduğunu görerek soruyu beklemeye başladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bütün hikâyeler kutsal mıdır?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre düşünerek bana baktı, sonunda başıyla onayladı." Ao."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O halde senin şarkı söylemeni dinleyemem, öyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eng," dedi, yumuşak olumsuz cevapla. "Daha sonra. Kralın sarayına gittikten sonra." Bana şefkatla baktı. "Sen de benim gibi şarkıları orda öğreneceksin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Balıkçıl kral mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı ama daha fazla soru sormamı engellemek için "Eng, eng" diye mırıldandı. "Sonra," dedi. "Az kaldı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kutsal olmayan hiç hikâye yok mu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kadınların ve çocukların anlattıkları var. Onlar erkek işi değil."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama kahramanların hikâyeleri var – bütün Batı Kıyısı'nı dolaşmış büyük kahraman Hamneda gibi..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Peroc bir süre daha bana baktıktan sonra başını salladı. "Buraya Bataklıklar'a gelmemiş," deyip yeniden işine koyuldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece bütün masallarım ve şiirlerim zihnimde kapalı kaldı, sessizce, tıpkı dayımın evinde hasırkumaşa sarıp kaldırmış olduğum Caspro'nun şiirlerinin kopyası gibi, Ferusi'deki o tek okunmayan kitap gibi.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Baharda bir gün tek başıma balık avlıyordum; dayım başka bir adamla ağ atmaya gitmişti. Yaşlı Minki kayığa gayet tabii bir hareketle sıçradı, kıvırcık kulaklı oyma bir süs gibi pruvaya kuruldu. Rüzgâr bizi yavaşça göle taşısın diye yelkenleri biraz açarak bıraktım. Ben ağ atmıyor, sırık ve misinayla dipte yaşayan tatlı ve dolgun bir balık olan ritta avlıyordum. Rittalar tembel hayvanlardı, benim gibi. Bir süre sonra pes edip sürüklenmekte olan kayık içinde öylece oturmaya başladım. Etrafımda sadece ipek gibi mavi sular, uzakta birkaç saz adası, onların gerisinde alçak yeşil sahil vardı ve iyice gerilerde de mavi bir dağ...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece dönüp dolaşıp hatırladıklarımın ya da gördüğüm görüntülerin ilkine gelmiştim ve artık hatıranın, görüntünün içindeydim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunu hatırlayınca aynı anda diğer şeyleri de hatırlamaya başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şehirlerin caddelerini hatırladım, bir kanalın üzerine sıralanmış evlerdeki ışıkları, kış rüzgârına maruz dik bir caddedeki kara kaldırım taşlarını –Arkamand'ın önünde bir çeşme, gemilerle dolu bir limanın üzerinde yükselen bir kule, sonra yağmurlarla lekelenmiş kırmızı badanalı yüksek bir ev vardı– hepsi bir görüntü kargaşası halinde zihnime üşüşmüştü, birbiri içine sıkışmış onlarca görüntü, sonra kayıp gidiyorlardı, onları tutmak mümkün değildi, geriye bütün hayatım boyunca bulunmuş olduğum ve şimdi yine bulunduğum, o sırada, o anda bulunduğum yerden, mavi gök ve mavi su ile alçak yeşil kıyı ve uzaktaki dağdan başka bir şey bırakmadan yok olup gidiyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Görüntüler azaldı, silindi. Minki etrafına, eve doğru bakındı. Yavaşça köye doğru yelken açtım. İnsanlar balık döşeğinin etrafına toplanmaya başlamışlardı bile. Takas için verebileceğim sadece birkaç minik rittam vardı ama Tisso'yla annesinin benim için pişirdiği bir şeyler hep olurdu. Hem kendi payıma hem de Peroc'un payına düşeni aldıktan sonra erkeklerin köyüne, Peroc'un evine geri döndüm; Peroc oturmuş ince bir ağı tamir ediyordu. Onun payını yere bırakarak, "Lali Betu'dan. Sana bir soru sorabilir miyim amca?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Anh."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayatım boyunca dünyanın iç yüzünü gördüm. Henüz görmemiş olduğum şeyleri hatırladım, hiç gitmemiş olduğum yerlerde bulundum." Başını kaldırmış bana ciddiyetle bakıyordu. Devam ettim: "Bu bizim halkımıza ait bir güç mü – yani Rassiu'ya ait? Bu bir ihsan mı, yoksa bir lanet mi? Gördüğüm görüntülerin ne olduğunu bana anlatabilecek biri var mı burda?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Var," dedi. "Güney Sahili'nde. Bence oraya gitmen gerek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Zorla ayağa kalktı, verandadan indi. Benimle birlikte Metter'in kulübesine geldi. Dayım bir tarafında kuyruğunu veranda zeminine pat pat vuran Minki, diğer tarafında kuyruğu patilerinin etrafına dolanmış Prut'la oturmuş akşam yemeğini yiyordu. Peroc'u selamlayarak akşam yemeğini paylaşmak istedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir Aytana büyük bir iyilik yaparak bana balık döşeğinden yemek getirdi," dedi yaşlı adam. Çok resmi konuşuyordu. "Sizin klanda büyük kâhinler olduğu bilinir Metter Aytana. Öyle değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ao," dedi dayım, sabit bakışlarla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir Aytana'da da bu güçten olması muhtemel. Kutsal şeylerin muhafızlarına söylense iyi olur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Anh," dedi dayım, o zaman bana bakarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ağın yarına hazır olur," dedi yaşlı adam farklı bir ses tonuyla, sonra döndü ve aksayarak kulübesinin yolunu tuttu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dayımın yanına oturup kendi akşam yemeğimi yemeye başladım. Tisso'nun annesi marul yapraklarına sarılmış, üzerinde birer damla acı biber sosu olan harika balık çörekleri yapmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Galiba Güney Kıyısı'na gitsem iyi olacak," dedi dayım. "Yoksa önce Gegemer'e mi gitsem acaba. Ama o... Galiba Güney Kıyısı'na gitmek daha iyi. Bilmiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben de seninle gelebilir miyim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Minki kuyruğunu pat pat vurmaya başladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İyi olur," dedi dayım, rahatlayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece ertesi gün, kabul törenimin yapılmış olduğu Güney Sahili Köyü'ne yelken açtık. Oraya vardığımız zaman ne yapmamız gerektiği hakkında Metter'in bir fikri yok gibiydi, o yüzden ben kutsal şeylerin saklandığı ve kabul törenlerinin yapıldığı Büyük Ev'e yollandım. Bataklıklarda gördüğüm en büyük ev burasıydı; duvarları savaş kanolarının yapımında kullanılan cilalı sert hasırlardandı, ayrıca yüksek bir saz çatısı vardı. Binanın önündeki etrafı çitli, ortasında minik bir havuz ve havuzun yanında yaşlı kocaman bir salkım söğüt olan avlu çıplak topraktı. Binanın içi çok karanlık ve kabul törenlerinin hatıralarıyla korku vericiydi; içeri girmedik, hatta konuşmadık bile. Bir adam avluya girinceye kadar havuzun yanında bekledik. Kendi klanımızdan, Aytanulardan birkaç kişi bulup onlardan yardım veya nasihat almayı önerecektim ki dayım adamın yanına giderek doğrudan, bazı görüntüler görme gücüne sahip yeğeniyle oraya gelmiş olduğunu anlatmaya başladı. Adam tek gözlüydü ve elinde ince bir tırmık tutuyordu, belli ki avluyu süpürmeye gelmişti. Metter'in hademe olduğu belli bir adam karşısında boşboğazlık etmesine engel olmaya çalıştım ama o gevezeliğe devam etti. Adam başını sallıyor ve gittikçe daha önemli biri gibi görünüyordu. Sonunda, "Saz Adaları'nda bakıcı rehberi olan kuzenim Dorod Aytana'ya söylerim, belki o yeğeninin eğitime müsait olup olmadığına bakar. Ennu-Amba adımlarınızı buraya yönlendirmiş. Me'yle gidin!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Me'yle," dedi Metter minnettarlıkla. "Hadi gel Gavir. Her şey halloldu." Açık kapısıyla o karanlık evden uzaklaşmak için can atıyordu. Doğrudan iskelelere döndük, kıç tarafında kıvrılmış uyumakta olan Minki'nin koruduğu kayığımıza binip eve yelken açtık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tek gözlü adamın atıp tutmaları beni pek ikna etmemişti. Gördüğüm görüntüler hakkında bir şey öğrenmek istiyorsam bunu kendi başıma yapmam gerektiğine karar vermiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O yüzden o akşam balık döşeğinde bütün cesaretimi toplayarak Gegemer teyzeme yaklaştım. Güzel bir ritta hasılatını Kora'nın vurduğu, dikkatlice temizleyip tüylerini yolduğum şişman güzel bir kazla değişmiştim. Erkeklerin kur yaparken kadınlara böyle ikramlarda bulunduklarını görmüştüm, ben de Gegemer'e ikramda bulundum. "Nasihate ve rehberliğe ihtiyacım var teyze," dedim hiç niyetim olmadığı kadar damdan düşercesine. Konuşması zor, ürkütücü bir kadındı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İlk başta ne cevap verdi ne de kazı aldı. İrkildiğini, reddetmek istediğini hissedebiliyordum. Ama sonunda elini hediyeye uzattı ve başıyla bahçeleri işaret etti, kadınlarla erkeklerin genellikle buluşup konuştukları dışarıdaki yeri. Oraya sessizce yürüdük. Kafamda neler söyleyeceğimi tasarlamıştım, en azından söze nasıl başlayacağımı; sonunda yaşlı bir dizi cüce kiraz ağacının yanında durup bana döndüğünde söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Senin bir güce sahip olduğunu biliyorum teyze. Bazen dünyanın iç yüzünü gördüğünü, Ennu-Amba'yla yürüdüğünü biliyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni hayrete düşürerek gülmeye başladı; şaşkın, küçümseyen bir kahkahaydı bu. "Hah! Böyle bir şeyi bir erkekten duyacağımı hiç sanmazdım!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu beni şaşırtmıştı, tereddüt ettim ama söylemeyi tasarladığım şeyi söylemeye devam ettim. "Ben çok cahil bir insanım," dedim, "ama sanırım benim iki çeşit gücüm var. Duyduğum ve gördüğüm şeyleri bütün netlikleriyle hatırlayabiliyorum. Ve bazen henüz duymadığım ve görmediğim şeyleri de hatırlayabiliyorum." Burada durdum. Onun konuşmasını bekledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz yan dönerek elini minik bir ağacın boğum boğum, kabuk kabuk olmuş gövdesine koydu. "Peki ben güç sahibi bir erkek için ne yapabilirim?" diye sordu sonunda, aynı düşmanca küçümsemeyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bana görüntülerin ne olduklarını söyleyebilirsin. Onları nasıl kullanabileceğimi, nasıl anlayabileceğimi. Daha önce bulunduğum yerlerde, şehirde, ormanda kimsenin böyle bir gücü yoktu. Eğer halkımın arasına dönersem belki bana bilmem gerekeni söylerler diye düşünmüştüm. Ama galiba burdaki kimse söyleyemiyor ya da söylemiyor, sen hariç."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunun üzerine kısmen sırtını döndü ve uzun bir süre sessiz kaldı. Sonunda tekrar bana dönüp, "Eğer çocukluğunda burda, köyümüzde olmuş olsaydın sana öğretirdim Gavir," dedi; o zaman titrememesi için dudaklarını sıktığını gördüm. "Artık çok geç. Çok geç. Bir kadın bir erkeğe hiçbir şey öğretemez. Nerde yaşamış olursan ol, bunu mutlaka öğrenmişsindir!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir şey söylemedim ama yüzümdeki itirazı ve beni incitmiş olduğunu görmüş olmalı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sana ne diyeyim kız kardeşimin oğlu? Tano bir kez duyduğu hikâyeleri olduğu gibi anlatabilir, yıllar önce duyduğu sözleri tekrarlayabilirdi. Ben de senin de söylediğin gibi aslanla yürüdüm – gerçi bana ne faydası olduğu tartışılır. Geçmişi hatırada canlandırmak büyük bir güçtür. Henüz olmamış olan bir şeyi hatırlamak da büyük bir güçtür. Bunun ne işe yaradığını soruyorsun bana. Bilmiyorum. Hiç bilmedim. Belki erkekler biliyordur, kadınların görüntülerini anlamsız aptallıklar olarak hor gören erkekler. Onlara sor! Ben sana söyleyemem. Sana tek söyleyebileceğim diğer gücüne, annen Tano'nun sahip olduğu güce sarıl, çünkü o seni delirtmez."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana sürekli bakamıyordu. Bakışları kargalarınki kadar hiddetli ve karaydı. Sesinin nasıl benim sesime benzediğini fark etmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Erkeklerin hikâye anlatmasına veya dinlemesine izin yoksa duyduğum bütün hikâyeleri hatırlamanın faydası ne?" dedim, engellemeye çalıştığım kızgınlığım onunkine karşılık yükselmeye başlamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hiç faydası yok," dedi. "Kadın olmalıymışsın Gavir Aytana. O zaman güçlerinden biri sana bir fayda sağlayabilirdi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama kadın değilim Gegemer Aytano," dedim acı acı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dönüp yeniden bana baktı, yüzündeki ifade değişmişti. "Değilsin," dedi. "Daha tam bir adam da olmadın. Ama iyi yol kat ediyorsun." Duraksadı, derin bir nefes aldı ve sonunda, "Dinlemeyeceğini bildiğim halde sana elimden gelen öğüdü vereyim. Kendini hatırladığın sürece güvendesin demektir. Daha ilersini hatırlamaya başladığında kendini kaybediyorsundur – kaybolmaya başlıyorsundur. Kendini kaybetme Tano Aytano'nun oğlu. Kendini sıkı tut. Kendini hatırla. Kimse bana bunu yapmamı söylememişti. Sana benden başka kimse bunu söylemez. Yani gözünü karart. Eğer bir gün aslanla yürürken seni görürsem, sana ne gördüğümü söylerim. Bu sana verebileceğim tek armağan olacaktır. Buna karşılık," deyip ölü kazı perdeli kırmızı ayaklarından salladı, kaşlarını çattı ve yürüyerek uzaklaştı.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Baharın sonlarına doğru, havanın biraz daha ısındığı zamanlarda bir akşamüzeri dayım ve Minki'yle birlikte balık avından döndüğümüzde iki yabancının verandada oturduğunu gördük. Biri Rassiulara göre uzun ve cüsseliydi, üzerinde neredeyse beyazlaşmış ince hasırkumaştan uzun dar bir cüppe vardı; onun bir tür rahip veya resmi görevli olduğunu düşündüm. Diğer adam utangaç ve sessizdi. Cüppe içindeki adam kendisini Dorod Aytana olarak tanıtıp klan ilişkilerimizi sıralamaya koyuldu. Dorod konuşmaya geldikleri kişinin ben olduğumu söyleyince Metter yakaladığımız avla balık döşeğine seğirtti; yabancılardan uzaklaştığı için çok mutluydu. O gidince Dorod gülümseyerek ama belli bir otoriteyle, "Güney Sahili'ne beni aramaya gelmişsin," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilmeden yapmış olabilirim," dedim; doğrudan olumsuz konuşmaktan ve gereksiz vaatlerden kaçınan Bataklık halkı arasında oldukça sık kullanılan bir deyimdi bu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Zihninde beliren görüntüler içinde beni görmedin mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sanırım görmedim," dedim alçakgönüllülükle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Uzun zamandır yollarımız birbirine yaklaşıyordu," dedi Dorod. Derin yumuşak bir sesi, etkileyici bir tavrı vardı. "Senin yabancılar arasında yetiştirilmiş olduğunu ve sadece bir yıldır Ferusi'de bulunduğunu biliyorum. Güney Sahili'ndeki Büyük Ev'de bulunan akrabamız sonunda gelmiş olduğun haberini yolladı. Bir hoca arıyormuşsun, buldun. Ben de bir bakıcı arıyordum, buldum. Benimle birlikte köyüme, Saz Adaları'na gel, orada eğitimine başlayayım. Çünkü çok, çok geç oldu. Görüntülerin tabiatını öğrenmeye yıllar önce başlaman lazımdı. Ama kaybettiğimiz zamanı kazanırız – çünkü zaman hiç kaybolmaz, öyle değil mi? Eğer bütün ruhunu bu işe verebilirsen sana belki bir-iki yıl içinde gücünü kazandırabiliriz. Böylece ikinci kabul törenin bir balıkçı veya saz toplayıcısı olarak değil, klanının bir bakıcısı olarak yapılır. Artık hiç Aytanu bakıcısı yok. Yıllardır yok. Sen uzun zamandır aranıyorsun, uzun zamandır bekleniyorsun Gavir Aytana!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün söyledikleri içinde içime en dokunan o son sözleri olmuştu. O güne kadar kim yolumu gözlemişti? Çalınmış bir çocuk, bir köle, bir kaçak, kendi halkım için bir hayalet, geri kalan herkes için bir yabancı – beni kim ister, kim beklerdi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Seninle geleceğim," dedim.</p>
</body>
</html>
