<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">9</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">BANA ANİDEN bu kadar rağbet edilmesi Eter'le Brigin'i kızdırmış olsa bile akşam toplantılarını kaldırmaya teşebbüs etmenin gerçek bir muhalefetle karşılaşacağını görmüş olmalılar. Benimle ve dostum oldukları için Chamry ve Venne'yle alay etmekle yetindiler, diğer adamları rahat bıraktılar. Böylece karanlık kış günleri yavaşça ilkbahara dönerken ateşli dinleyicilerimle birlikte <span style="font-style:italic">Sentas'ın Muhasarası ve Zaptı</span>'na devam ettik. Gün tün eşitliğine yaklaşırken hikâyenin sonuna geldik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bazı adamlar için hikâyenin bittiğini ve neden bitmesi gerektiğini anlamak biraz zor oldu. Sentas zapt edilmiş, surlar ve büyük kapılar yıkılmış, kale temellerine kadar yakılmış, şehirdeki adamlar katledilmiş, kadınlar ve çocuklar köle edilmiş, kahraman Rurec ordusuyla birlikte muzaffer bir şekilde Pagadi'yi yağmalamak için yola koyulmuştu – eee, sonra ne olacaktı?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Trebs dağlarına mı gidecek şimdi?" diye sordu Bacoc. "Üstelik cadının söylediklerinden sonra?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Trebs'den geçmek zorunda olduğu kesin, bugün olmasa yarın geçecek," dedi Chamry. "İnsan kâhin gözünün gördüğü yere gitmekten kurtulamaz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eee, o zaman Gav niye anlatmıyor madem?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hikâye şehrin düşmesiyle bitiyor Bacoc," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nasıl yani – yoksa hepsi öldü mü? Ama sadece bazıları ölmüştü!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Chamry ona hikâyelerin özelliğini anlatmaya çalıştı ama Bacoc hiç tatmin olmadı; üstelik hepsini bir hüzündür almıştı. "Off... çok sıkıcı olacak!" dedi Taffa. "O kılıç çatışmalarını özleyeceğim. İçinde olmak korkunç bir şey ama dinlemek harika."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Chamry sırıttı. "Belki de hayattaki birçok şey için öyledir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunun gibi daha başka masallar da var mı Gav?" diye sordu biri.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir sürü masal vardır tabii," dedim ihtiyatla. Başka bir destana başlamaya pek hevesli değildim. Kendimi dinleyicilerimin esiri olmuş gibi hissetmeye başlamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu dinlediğimizi bir daha anlatabilirsin aslında," dedi bir adam, birkaç tanesi de heyecanla ona katıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Önümüzdeki kış," dedim. "Geceler yeniden uzadığında."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu kararımı bir rahibin merasim kuralıymış gibi hiç tartışmadan kabul ettiler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama Bulec özlemle, "Keşke kısa geceler için kısa hikâyeler olsaydı," dedi. Destanı neredeyse ıstıraplı bir dikkatle, öksürüğünü elinden geldiğince bastırmaya çalışarak dinlemişti; savaş sahnelerindense saraylardaki odaların tasvirlerini, evle ilgili dokunaklı bölümleri, Alira'yla Ruoco'nun aşk hikâyesini tercih etmişti. Bulec'i seviyordum; günler uzamaya ve ısınmaya başladığı halde bu genç adamın gün be gün daha çok hastalandığını ve zayıfladığını görmek acıydı. Onun ricasına karşı koyamadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ha, bazı kısa hikâyeler var," dedim. "Bir tanesini anlatayım." İlk önce <span style="font-style:italic">Nisas Üzerindeki Köprü</span> gelmişti aklıma ama onu okuyamadım. Zihnimde bütün netlikleriyle dursalar da bu kelimeler kaldıramayacağım bir yük taşıyordu. Onları söyleyemedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Zihnimde kendimi okula götürüp koydum, bir güzel yazı defterini açtım ve Hodis Baderi'nin fabllarından birini gördüm: "Ay'ı Yiyen Adam." Bu hikâyeyi onlara kelimesi kelimesine anlattım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her zamanki dikkatleriyle dinlediler. Fabl karışık bir tepki almıştı. Kimisi gülerek, "Bak bu hepsinden güzeldi! Hayvanlar falan!" dedi, ama diğerleri bunun aptalca olduğunu düşünmüştü. "Soytarılık," dedi Taffa.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama içinde bir ders var," dedi masalı büyük bir zevkle dinleyen Chamry. Sonra da Ay'ı yiyen adamın bir yalancı olup olmadığını tartışmaya koyuldular. Bana bu tartışmaları çözmem veya bu tartışmalara girmem yolunda bir teklif getirmemişlerdi hiç. Ben deyiş yerindeyse onların kitaplarıydım, metni temin ediyordum. Metin üzerindeki hükümler onlara aitti. Bilge insanlardan duyup duyabileceğim kadar güçlü ahlaki tartışmalar duyuyordum onlardan.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bundan sonra sık sık akşamları benden bir fabl veya bir şiir dinledikleri oldu, ama artık yağmurdan kaçıp kulübelerimize sığınmak zorunda kalmadığımız, vaktimizi daha hareketli bir şekilde dışarıda geçirebildiğimiz için talepleri eskisi kadar ısrarlı değildi. Av, kapan kurma ve balık avlama tüm hızıyla devam ediyordu, zira kış sonu ve bahar başında hepimiz çok zayıflamıştık. Sadece eti değil, adamların bazılarının ormanda bulabildikleri yabani soğan ve diğer yabani otları da çok özlemiştik. Ben şehirdeyken soframızda önemli bir yeri olan tahıl lapasını da çok özlüyordum ama burada öyle bir şey yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Orman Kardeşleri'nin zengin çiftliklerden tahıl çaldıklarını duymuştum," demiştim bir keresinde Chamry'ye yabanturpu için toprağı eşerken.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çalarlar – çalabilenler tabii," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kim onlar?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kuzeydeki grup, Barna'nın takımı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İsim zihnimde garip bir şekilde çınlayarak gözümün önüne bir sürü anlık, yarım yamalak görüntü getirmişti ama bu tür görüntülere alışık olduğumdan onları görmezden geldim. Güvenle hatırlayabileceğim tek şey kelimelerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yani Barna isminde bir adam var mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tabii ki. Gerçi Brigin'in yakınında ondan söz etmesen iyi olur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağzından biraz daha laf almaya çalıştım, söz konusu olan hikâye anlatmak olunca Chamry kendini tutamazdı. Böylece bizim grubun, pek de iyi geçinemediği daha büyük bir gruptan kopmuş olduğunu öğrendim; zaten bundan kuşkulanıyordum. O grubun reisi Barna'ymış. Eter'le Brigin onun liderliğine karşı gelerek birkaç adamı buraya, ormanın güney kısmına getirmişler; burası yerleşim yerlerinden en uzakta olan, o yüzden de kaçan köleler için en güvenli ama aynı zamanda Chamry'nin deyimiyle çatal boynuzlu büyükbaşlar hariç kaynakları açısından en fakir yermiş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yukarda gerçek hayvan yakalıyorlar," dedi. "Şişman boğalar. Koyunlar! Ah şöyle bir koyun eti yemek için neler vermezdim! Koyunlardan iliklerime kadar nefret ederim – kıvır kıvır, kurnaz, kaypak hayvanlar. Ama içlerinden biri şöyle yatıp da, kızarmış bir koyun eti olunca, çiğnemeden bütün bütün yutabilirim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Barna'nın adamları hayvancılık mı yapıyor?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Genellikle diğer insanların onlar adına yapmasına ses çıkarmıyorlar diyelim. Sonra birkaçını seçmece alıyorlar. Kimisi buna hırsızlık diyor ama bu çok hassas ve yasal bir kelime. Biz buna aşar vergisi diyorduk. Çiftçilerin sürülerinden vergi alıyorduk."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yani sen orda Barna'nın takımıyla yaşadın, öyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir süre. İyi de yaşadım." Chamry oturdu. "Aslında var ya, bence senin orda olman lazım, bu kaya gibi sert odun kafalarla burda değil." Yabanturpunun üzerindeki toprakları silkeleyip yemişi gömleğine sildikten sonra ısırdı. "Venne'yle sen. Sizin gitmeniz lazım. Ona avcılığı, sana da altın dilin yüzünden kucak açarlar..." Yüzünü buruştura buruştura, gözleri yaşara yaşara çiğ yabanturpunu bir süre daha yedi. "Dilin burda başını derde sokacak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sen de bizimle gelir misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yabanturpunun lifli kısımlarını tükürüp ağzını sildi. "Taş adına! Amma acıymış meret! Bilmiyorum. Buraya arkadaşım oldukları için Brigin ve diğerleriyle gelmiştim. Bir de yerimde duramadığım için... Bilmiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yerinde duramayan bir adamdı Chamry. Gitmeye karar verdiğimiz zaman onu bizimle gelmeye ikna etmek Venne'yle benim için zor olmayacaktı. Kısa bir süre içinde de kararımızı verdik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aramızdaki hoşnutsuzluğu hisseden Brigin'le Eter öncekilerden bile sert isteklerde bulunuyor, bize emirler yağdırıyordu. Eter, ölüm döşeğinde sayılacak kadar hastalanmış olan Bulec'e, kamp kazanına et temin etmek için avlanmaya gitmezse, yiyecek bir şey alamayacağını söylemişti. Belki Eter sadece kabadayılık ediyor veya tehditlerinin işe yarayacağını düşünüyordu, zira zorlu bir hayat süren ve sıhhatleri yerinde olan bazı adamlar hastalık veya zayıflığın tembellikten, numaradan başka bir şey olmadığına inanırlar. Sonuç olarak Bulec ya korktuğundan ya da utandığından ava giden bir grubun kendisini de götürmesini ısrarla istemişti. Onlarla birlikte kamptan biraz ayrıldıktan sonra yere yığılarak kan kusmaya başlamış. Onu geri taşıdıklarında Venne, Eter'in karşısına dikilerek yüzüne, Bulec'i tıpkı bir köle çalıştırıcısı gibi öldürdüğünü haykırmış. Sonra da büyük bir sıkıntı ve hiddetle uzaklaşmış. Beni nehir yukarı bir yerlerde bir su birikintisinde balık avlarken buldu. "Kamptan uzaklaşır uzaklaşmaz oturup bizi beklemesi için Bulec'e bir yer bulacaktık ama o oraya kadar bile yürüyemedi. Ölüyor. Burada kalamam Gav. Onların emirlerine boyun eğemem! Kendilerini efendi, bizi de köle sanıyorlar. O kahrolasıca Eter'i gebertmek istiyorum! Gitmem lazım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hadi Chamry'yle konuşalım," dedim. Konuştuk; ilk başta beklememizi salık verdi ama sonra Venne'nin hiddetinin ne kadar tehlikeli boyutta olduğunu görünce o gece gitmeyi kabul etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğerleriyle birlikte yemek yedik. Kimse konuşmadı. Zar zor nefes almaya çalışan Bulec kulübelerden birinde yatıyordu. Venne ve Chamry'yle birlikte şafaktan önceki karanlıkta bize ait olduğunu düşündüğümüz şeylerle, yani üzerimize giydiklerimiz, kişi başı bir battaniye, bıçaklarımız, Venne'nin okları ve yayı, benim balık oltalarım ve tavşan tuzaklarım, Chamry'nin ayakkabı yapım takımlarına ilaveten tütsülenmiş bir parça et ile kamptan sessizce uzaklaşırken Bulec'in daralmış, ağır nefesinin sıkıntısını hâlâ duyabiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gün tün eşitliğinden birkaç ay sonraydı, belki de mayısın son günleri, tatlı karanlık bir gece, ağır ve puslu bir şafak, kuş şakımalarıyla dolu bir sabah. Serbestçe hareket etmek, kamptaki rekabeti ve kabalığı arkada bırakmak hoştu. Kendi kendime bu kadar uzun zamandır neden Eter ve Brigin'in bize efelenmesine izin verdiğimizi sorarak gün boyunca kuş gibi hafiflemiş, kaygısız bir halde yürüdüm. Fakat akşam, belki bizi izleyen vardır diye ateş yakmadan gizlendiğimizde benim de moralim bozuldu. Aklıma durmadan Bulec geliyordu – ve diğerleri: bir firari olan, dolayısıyla çok sevdiği karısı ve çocuklarını da terk etmek zorunda kalan ve bir daha onların yanma hiç dönemeyecek Taffa; bir köle olarak doğmuş olduğu köyün adını bile bilmeyen, oraya sadece "köy" dendiğini bilen saf yürekli Bacoc... Bana karşı iyi olmuşlardı. Ve birlikte bir yemin etmiştik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sıkıntın nedir Gav?" dedi Chamry,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sanki onları çiğneyip kaçmışım gibi geliyor," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İsteseler onlar da kaçardı," dedi Venne; öylesine çabuk cevap vermişti ki onun da benimle aynı şeyleri düşünüyor, ayrılmamızı kendi kendine haklı göstermeye çalışıyor olduğunu fark ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bulec kaçamazdı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O şimdiden bizden daha uzaklara gitmiştir," dedi Chamry. "Onun için hiç sıkılma. O kendi yurdunda... Sen fazla sadıksın Gav, senin kusurun da bu. Arkana bakma. Şöyle bir dokunup geçmek en güzeli."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu bana tuhaf gelmişti. Ne demek istemişti? Ben hiç dönüp geriye bakmıyordum ki. Sadakat göstereceğim, tutunabileceğim bir şey yoktu. Talihin beni sürüklediği yere gidiyordum. Nehirle döne döne akıp giden bir kumaş parçasına benziyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi gün ormanın, benim daha önce hiç gitmediğim bir yerine vardık. O noktadan sonra artık arazimizin dışındaydık. Ağaçlar yapraklarını dökmeyen ağaçlardandı, köknar ve benzeri ağaçlar. Devrilmiş ağaç gövdeleri ve bunlardan süren genç fidanlar geçit vermez duvarlar, labirentler oluşturuyordu. Nehir yataklarından gitmemiz gerekiyordu, bu da tepemizdeki devasa ağaçların yarı karanlığında suların içinden, kayaların üzerinden, ivinti yerlerinin etrafından dolaşıp tırmanmayı gerektiren zor bir işti. Chamry durmadan biraz sonra buradan çıkacağımızı söylüyordu ve sonunda ikinci günün akşamüzeri bir ırmağı kaynağına doğru takip ederek açık, otlu bir bayıra ulaştık. Yumuşak otlar ve berrak bir alacakaranlıkta keyifle yere oturmuştuk ki on metre aşağımızdan bir dizi geyik geçti; bize ilgisiz, endişesiz bakarak sessizce yollarına devam ettiler, birbirleri ardı sıra, koca kulaklarını ileri geri kıpırdatarak. Venne yavaşça yayını alıp bir ok yerleştirdi. Yayın kirişinin koca bir böceğin kanat çırpışını andıran sesinden başka bir ses duyulmadı. Sıradaki son geyik irkildi, dizleri üzerine çöktü, yere yattı – hep o huzur dolu sessizlik içinde. Diğerleri dönmediler bile, ormana doğru yollarına devam ettiler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hay allah, niye yaptım ki bunu," dedi Venne. "Şimdi temizlememiz icap edecek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama temizleme işini çok geçmeden bitirmiştik bile, ayrıca hem o akşama hem de ertesi güne taze etimiz olduğu için de memnunduk. Ateşimizin korları yanında tıka basa doymuş bir halde otururken Chamry, "Eğer burası Dağlar olsaydı, o geyikleri çağırdığını düşünürdüm," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çağırmak mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu bir marifettir – hayvanları yanına çağırmak. Bir brantor ava çıkarken yanına bir çağrıcı alır, eğer kendisinin böyle bir marifeti yoksa yani. Yaban domuzları, rengeyikleri, geyikler, avcı neyin peşindeyse o hayvanlar çağrıcıya gelir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben böyle bir şey yapamam," dedi Venne bir süre sonra alçak sesiyle. "Ama nasıl olabileceğini anlıyorum. Eğer araziyi çok iyi tanıyorsam genellikle geyiklerin nerede olabileceklerini bilirim. Onlar nasıl benim nerde olduğumu biliyorlarsa. Korkacak olurlarsa onları hiç görmem. Ama eğer korkmazlarsa, gelirler. Kendilerini gösterirler – 'İşte burdayım, beni istemiştin.' Kendilerini sunarlar. Bunu bilmeyen bir adamın avcılıkla alakası yoktur. Ona kasap denir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzanıp giden açık ormanlarda iki gün daha yolumuza devam ettikten sonra büyücek bir akarsuya vardık. "Bunun öte yanı Barna'nın ülkesidir," dedi Chamry. "Casusluk etmek için gizlice geldiğimizi düşünmesinler diye yoldan ayrılmayıp gürültü yapmakta, burda olduğumuzu onlara duyurmakta fayda var." Böylece Barna'nın ülkesine, Venne'nin tabiriyle yabani domuz sürüsü gibi gürültüyle daldık. Kısa bir süre sonra birileri "Durun!" diye bağırdı. Öyle yaptık. Bizi karşılamak için yoldan iki adam gelmeye başladı. Biri uzun boylu ve ince, biri de kısa ve göbekliydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nerde olduğunuzu biliyor musunuz?" dedi kısa olanı yapmacık bir neşeyle, pek tehditkâr bir hali yok gibiydi. Uzun boylu olansa yayını germiş ama nişan almamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ormanın Kalbi'ndeyiz," dedi Chamry. "Bize kucak açılmasını umuyoruz Toma. Beni hatırlamadın mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yokeden adına! Kalp para dönüp dolaşıp sahibini bulurmuş!" Toma, Chamry'yi omzundan tutup abartılı bir kucaklamayla ileri geri sallamaya başlamıştı. "Seni Dağlı sıçan," dedi. "Seni haşere. O gece Brigin ve diğerleriyle birlikte sıyrılıp gidiverdin. Ne diye onlarla gittin ki?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir hatadır yaptık işte Toma," dedi Chamry, Toma onu sallamaya devam edebilsin diye ayaklarını yere daha bir sağlam basarak. "Bir hata yapmış deyip affediver, olmaz mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Neden olmasın! Zaten bana başka affetme fırsatları da sunarsın eminim, Chamry Bern." Sonunda onu bıraktı. "Yanında neler getirdin böyle? Yavru sıçanlar mı bunlar?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Giderken yanıma bir tek o Brigin'le kardeşini, o inatçı domuzları almıştım," dedi Chamry, "ama şimdi yanımda iki tane inci getirdim, altına kakılmış iki inci, tam Barna'nın kulaklarına layık. Burdaki bu Venne var ya, bir geyiği bin adım öteden yere yıkar, şurdaki Gav da insanı bir güldürüp bir ağlatan masallar anlatıp şiirler söyler. Bizi Ormanın Kalbi'ne götür Toma!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece meşe ve akçaağaçlardan bir orman içinde bir mil kadar gittikten sonra o garip yere vardık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ormanın Kalbi, kazıklardan yapılmış surları dışında mutfak avluları, ahırları, ağılları olan, surlarının içinde ise evleri, salonları, sokakları ve meydanları bulunan bir kasabaydı – her şeyi ahşap olan bir kasaba. Ben kasaba ve şehirlerin taş ve tuğladan inşa edildiklerini zannederdim; sadece büyükbaş hayvanların ahırları ve kölelerin kulübeleri ahşap olurdu. Ama burası ahşaptan bir şehirdi. İnsan kaynıyordu: erkekler, kadınlar ve çocuklar – her yerde, bahçelerde, sokaklarda. Kadınlara ve çocuklara hayretle baktım. Kirişli, sivri çatılı evleri huşu içinde seyrettim. İnsan kaynayan geniş meydana bakınca korkarak durdum. Venne tam yanımdan, cesaret almak için omzuma yapışmış halde yürüyordu. "Hayatımda böyle şey görmedim Gav," dedi boğuk bir sesle. Dişi bir keçinin peşinden giden iki keçi yavrusu gibi Chamry'yi mümkün olduğu kadar yakından izliyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Chamry bile etrafına biraz hayretle bakıyordu. "Ayrıldığımda yarısı kadar bile değildi," dedi. "Baksanıza nasıl inşa etmişler!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şanslısınız," dedi Toma, şişman olan mihmandarımız. "İşte kendisi de orda."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Meydanın karşısından bize doğru iriyarı, sakallı bir adam geliyordu. Çok uzun boylu, geniş omuzlu, kalın belli, bütün yanaklarını, çenesini ve göğsünü kaplayan koyu kızıl kıvırcık saç ve sakalları olan, pırıl pırıl iri gözlü, kendine has dimdik bir yürüyüşle, sanki yerden biraz yukarıda taşınıyormuşçasına yürüyen biri – insan onu görür görmez, Toma'nın da dediği gibi, kendisi olduğunu anlıyordu. Bize hoş, yoğun bir merakla bakıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Barna!" dedi Chamry. "Sana bir çift seçkin üye getirirsem beni geri kabul eder misin?" Chamry Barna'ya öyle eğilerek falan selam vermemişti ama kaygısız ses tonuna rağmen genel olarak duruşu saygılıydı. "Benim ben, birkaç yıl önce güneye gitme hatasında bulunan Bermantlı Chamry Bern."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Dağlı," dedi Barna ve gülümsedi. Sakalını aydınlatan kocaman bir tebessümü vardı ve sesi görkemli bir derinliğe sahipti. Tek başına olsan da başımızın üstünde yerin var. Buraya gelmekte ve burdan gitmekte özgürüz hepimiz!" Chamry'nin elini sıktı. "Ya bu çocuklar?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Chamry becerilerimiz hakkında birkaç kelime ederek bizi tanıştırdı. Barna Venne'nin omzunu sıvazlayarak Ormanın Kalbi'nde her zaman avcılara yer olduğunu söyledi; bana bir dakika kadar dikkatle baktıktan sonra, "İstersen bugün bir ara gel beni gör Gav," dedi. "Toma, sen onlara kalacak bir yer bulur musun? Güzel, güzel, güzel! Hürriyete hoş geldiniz çocuklar!" Sonra herkesten bir baş daha uzun cüssesiyle yürüyüp uzaklaştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Chamry'nin gülleri açmıştı. "Taş adına!" dedi. "Tek bir kırıcı söz bile söylemedi, kucak açıp her şeyi affetti! Muazzam bir yüreği olan, muazzam bir adam bu!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Orman kampındaki eğreti, dumanlı kulübemizden sonra barakalardaki yerlerimizi pek konforlu bulduk ve gün boyunca gelene geçene açık olan yemekhaneden karnımızı doyurduk. Burada Chamry muradına erdi: Birkaç tane koyun kızartmışlardı, o da koyun etinin yağlarına bulanmış yanaklarının üzerindeki gözleri keyifli bir doygunlukla parlayıncaya kadar yedi. Ondan sonra beni Barna'nın, meydana tepeden bakan evine götürdü ama kendisi içeri girmedi. "Şansımı fazla zorlamaya gerek yok," dedi. "Senin gelmeni söyledi, benim değil. Şu şarkını, hani o 'Hürriyet'i söyle ona, tamam mı? Bu onu tavlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Elimden geldiğince gözüm korkmamış gibi davranmaya çalışarak içeri girdim ve içeridekilere Barna'nın beni çağırmış olduğunu söyledim. İçeridekilerin hepsi erkekti ama evin iç kısımlarından kadın sesleri de duyuyordum. Bu ses, büyük bir evin başka odalarındaki kadın sesleri, zihnimi garip bir şekilde harekete geçirmişti. Durup dinlemek istiyordum. Duymak istediğim bir ses vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama bana eşlik eden adamları izlemek zorundaydım; beni bir salona götürdüler, ortada büyük ama yanmayan bir şömine vardı. Burada Barna tam kendine göre büyük bir koltuğa, tıpkı tahta benzeyen bir koltuğa oturmuş, hem kadınlar hem de erkeklerle konuşuyor, gülüşüyordu. Kadınlar uzun aylardır çiçekler veya şafak vakti gökyüzü dışında görmediğim renklerde çok güzel giysiler giymişlerdi. Belki güleceksiniz ama benim o anda bakakaldığım şey renklerdi, kadınlar değil. Adamların bazıları da şık giyinmişlerdi; temiz adamların, şık giysiler içersinde yüksek sesle konuşup gülüştüklerini görmek hoştu. Tanıdıktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gel buraya oğul," dedi Barna derin, görkemli sesiyle. "Gav'dı değil mi? Kasikar'dan mı yoksa Asion'dan mısın Gav?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Brigin'in kampında insana nereden olduğu sorulmazdı. Kaçak köleler, asker kaçakları, aranan hırsızlar arasında bu soru hoş karşılanmaz. Aramızda nereden kaçtığını rahatça söyleyip duran bir tek Chamry vardı, o da muhtemelen artık hakkındaki herhangi bir söylentinin geri gidemeyeceği kadar uzaklarda olmasından kaynaklanıyordu. Kısa bir süre önce ormana yapılan akınları, kaçakları arayan köle takipçilerini duymuştuk. Birçoğumuz için bir geçmişimizin olmaması daha iyiydi, ki bu da benim için son derece uygun bir durumdu. Barna'nın sorusuyla öyle gafil avlanmıştım ki tutuk bir edayla, huzursuzca cevap verdim, kendi kulağıma bile yalan söylüyormuşum gibi gelmişti. "Etra'danım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Etra, öyle mi? Eh, şehirli adamı gözünden tanırım. Ben de Asion'da doğmuştum, kölelerin köle evladı olarak. Gördüğün gibi şehri ormana soktum. Fakirsen, açsan, kirliysen, üşümüşsen hürriyetin ne anlamı var? Böyle bir hürriyet için uğraşmaya değmez! İnsanlar yaylarıyla veya ellerinin emeğiyle yaşamak istiyorlarsa seçim kendilerine ait olmalı, ama burda, bizim diyarımızda hiçbir adam köle olarak veya muhtaç bir halde yaşamayacak. Barna Yasaları'nın başı sonu budur işte. Öyle değil mi?" diye sordu etrafındaki insanlara kahkahalarla, onlar da "Öyle!" diye haykırdılar cevaben.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Adamın enerjisi ve iyi niyeti, kendi varoluşundan duyduğu katıksız haz çok kuvvetliydi. Hepimizi sıcaklığı ve gücüyle sarıyordu. Dikkatliydi de, keskin gözleri hızla ve derinlemesine görüyordu. Bana bakarak, "Sen gayet iyi muamele görmüş bir ev kölesiydin değil mi? Ben de öyle. Efendilerinin o koca evinde ne görev için yetiştirilmiştin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ev'in çocuklarına öğretmenlik yapmak için eğitilmiştim." Yavaşça konuşuyordum. Tıpkı zihnimdeki bir hikâyeyi okur gibi. Bir başkası hakkında konuşuyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna son derece ilgilenerek ileri doğru abandı. "Eğitimli!" dedi. "Okuma yazma falan mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Chamry senin bir şarkıcı olduğunu söylemişti."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir konuşmacı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Konuşmacı. Ne konuşuyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Okuduğum her şeyi," dedim; bunu böbürlenmek için değil, doğru olduğu için söylemiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ne okudun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tarihçileri, filozofları, şairleri."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir bilgin. Sağır Olan adına! Bir âlim! Talih Efendimiz bana aradığım adamı yolladı, ihtiyacım olan adamı!" Barna bana hayret dolu bir zevkle bakıyordu, sonra devasa koltuğundan kalkıp yanıma geldi ve bana yavrusuna sarılan bir ayı gibi sarıldı. Yüzüm kıvırcık sakalına yapışmıştı. Öyle bir sıktı ki nefesim kesildi, sonra beni bir kol boyu uzaklaştırıp öylece tuttu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda yaşayacaksın," dedi. "Tamam mı? Ona bir oda ver Diero! Peki ya bu gece, bu gece bize bir şeyler anlatacak mısın? Bize bilginden bir parça söyleyecek misin Bilgin Gav-di? Ha?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Söyleyebileceğimi söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda senin için hiç kitabımız yok," dedi bir yandan omuzlarımı tutmaya devam ederek; sesi neredeyse tedirgin çıkmıştı. "Bir adamın ihtiyacı olan başka ne varsa hepsi var burda, ama kitap – kitap adamlarımın çoğunun buraya getireceği cinsten bir şey değil, onlar cahil, okuması olmayan kaba herifler, ayrıca kitaplar da ağır nesnelerdir." Başını geriye atarak güldü. "Ah ama şimdi, bundan böyle bunu telafi edeceğiz. İcabına bakacağız. İyi öyleyse, bu gece görüşürüz!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni bıraktı. Siyah ve menekşe rengi zarif elbiseler içinde bir kadın elimden tutarak beni götürdü. Yaşlı olduğunu düşündüm, kırkının üzerinde olduğu kesindi; ciddi bir yüzü vardı ve gülümsemiyordu; ama hali tavrı, sesi kibar, elbisesi çok güzeldi ve hareketlerinin, yürüyüşünün, konuşmasının erkeklerden farkı hayret vericiydi. Beni tavan arasında bir odaya götürerek, üst katta ve küçük olmasından dolayı özür diledi. Bense arkadaşlarımla barakalarda kalmakla ilgili bir şeyler geveledim. "İstersen orada kalabilirsin tabii, ama Barna evine şeref vereceğini umuyor." Bu zarif ve narin insanı hayal kırıklığına uğratamazdım. Görünüşe göre herkes benim bilgime çok güveniyordu ama ben pek emin değildim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni tavan arasındaki minik odada bıraktı. Küçük kare bir penceresi, döşeği ve çarşafları olan bir yatağı, bir masası ve sandalyesi, bir de gaz lambası vardı. Gözüme cennet gibi görünmüştü. Barakalara geri döndüm ama hem Chamry, hem de Venne çıkmıştı. Orada ranzası üzerinde oturan bir adama, onlara Barna'nın evinde kaldığımı söylemesini söyledim. Bana önce gözlerine inanamayarak, sonra da bilmiş bir sırıtışla baktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Lüks yaşıyoruz ha?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bende olan birkaç ufak tefek şeyi de Chamry'ye bıraktım çünkü artık ne oltalara ne de kirli eski battaniyeme ihtiyacım olacaktı; ama buradaki erkeklerin çoğunda gördüğüm için bıçağımı kınıyla kemerime taktım. Barna'nın evine döndüm. Artık o kadar dehşet içinde olmadığım için etrafıma daha iyi bakabiliyordum. Güçlü direkleri ve derin üçgen tepelikleri olan binanın ana meydana bakan ön yüzü geniş ve yüksekti; bina ahşaptı ve küçük pervazlı pencerelerinde cam yoktu ama etkileyici bir evdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Odamda –kendi odamda!– yatağıma oturdum ve çılgın heyecanımın her yanımı sarmasına izin verdim. Bu cana yakın, kafasının dikine giden, sağı soluna uymayan dev ile yanındaki kalabalığa şiirlerimi okuma konusunda çok gergindim. Beklediği bilgin olduğumu kuşku uyandırmayacak şekilde hemen ona kanıtlamam gerektiğini hissediyordum. Yapmak zorunda kaldığım şey tuhaf bir şeydi. Bu kadar uzun zamandır yaşadığım sessizlikten, ormanın sessizliğinden, unutkanlığın dilsizliğinden çıkmak... Ama <span style="font-style:italic">Sentas</span>'ın tümünü ormanın sessizliği içindeyken arkadaşlarıma okumuştum, değil mi? Onu çağırınca, gelmişti. Sınıfta öğrendiğim her şeyi hatırlamıştım, sınıfta birlikte öğrendiğimiz...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Duvara çok yaklaşmıştım. Zihnim uyuştu. Boşaldı, bomboş oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonunda minik, derin pervazlı penceremdeki ışık kızıllaşmaya başlayıncaya kadar sırtüstü yatarak biraz kestirdim sanırım. Sonra kalkıp saçlarımı parmaklarımla yapabildiğim kadar tarayarak bir misinayla yeniden arkadan bağladım, zira saçlarım bir yıldır kesilmemişti. Kendime çekidüzen verebilmek için yapabileceğim tek şey buydu. Merdivenlerden inerek otuz-kırk kişinin toplanmış, bir sığırcık sürüsü gibi gevezelik ettiği büyük salona gittim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Salonda hoş karşılandım; siyah ve menekşe renkli giysiler içindeki tatlı tavırlı ciddi kadın Diero bana, kana kana içtiğim bir kadeh şarap ikram etti. Şarap başımı döndürdü. Kadehimi bir kez daha doldurmasına mani olacak cesaretim yoktu, ama daha fazla içmeyecek kadar aklım başımdaydı. Kadehe baktım: Zeytin dallarının dolandığı ince gümüş bir kadeh, en az orada gördüğüm... yani en az şimdiye kadar gördüğüm en zarif kadehler kadar güzel. Ormanın Kalbi'nde gümüş ustası olup olmadığını, gümüşün nereden geldiğini merak ettim. Sonra Barna o gümbürdeyen gür sesiyle tepemde bitiverdi. Kolunu omzuma attı. Beni insanların önüne götürdü, susmalarını, konuklarına hoş bir sürprizi olduğunu söyleyip, bana gülümseyerek başıyla işaret etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Keşke gezgin anlatıcılar gibi, okudukları şiirlerin tarzını ve ruh halini ayarlamalarını sağlayan bir lirim olsaydı. Oysa ben sessizlikle başlamak zorundaydım, ki bu da zordu. Ama eğitimim iyiydi. Dik dur Gavir, ellerini hareketsiz tut, sesin içinden yükselsin, göğsünden çıksın...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onlara <span style="font-style:italic">Asion Gemicileri</span> adlı eski bir şiiri okudum. Aklıma o gece, Barna o şehirden olduğunu söylediği için gelmişti bu. Şiirin, içinde bulunduğum insanlara uyacağını umuyordum. Kıyı boyunca Ansul'dan Asion'a hazine taşıyan bir geminin hikâyesidir bu. Gemiye çıkan korsanlar subayları öldürüp, kölelere korsanların limanı olan Şova Adası'na kürek çekmelerini emrederler. Kürekçiler boyun eğerler ama gece olunca bir isyan planlarlar, zincirlerini çözerek korsanları öldürürler. Sonra gemiyi tüm hâzinesiyle birlikte Asian şehrine götürürler; burada Şehrin Beyleri onları birer kahraman gibi karşılar, onlara hâzineden pay ve hürriyetlerini verirler. Şiirin, tıpkı denizin dalgaları gibi bir salınımı vardı; güzel giyimli dinleyicilerimin hikâyeyi tıpkı o dumanlı kulübedeki hırpani kardeşlerim gibi açılmış ağızları ve gözleriyle takip ettiklerini görebiliyordum. Kelimeler ve onların ilgileri beni yükseklere çıkarmıştı. Hepimiz birlikte boz renkli koca denizin üzerindeki gemideydik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece bitti, bittiğinde oluşan kısa sessizlikten sonra Barna gürleyerek ayağa kalktı. "Hürriyetlerini vermişler! Yok Eden ve Yaratan Sampa adına, onlara hürriyetlerini vermişler! Bak şimdi bu masalı çok sevdim!" Bana yine ayı gibi sarıldıktan sonra kendi usulünce omuzlarımdan tutup şöyle bir uzaklaştırarak, "Gerçi bunun gerçek bir hikâye olduğunu zannetmem. Kadırga kölelerine minnettarlık ha? Olacak şey değil! Sana daha güzel bir son söyleyeyim Bilgin: Asion'a hiç geri dönmediler, onun yerine güneye, iyice güneye, paranın geldiği yer olan Ansul'a kürek çektiler, orda parayı bölüştüler ve hayatlarının geri kalanında zengin ve hür adamlar olarak yaşadılar! Buna ne dersin? Ama güzel bir şiirdi ve bu muhteşem şiir de hakkıyla okundu!" dedi. Sırtıma vurarak beni diğerleriyle, beni öven ve benimle tatlı tatlı konuşan kadın ve adamlarla tanıştırmaya götürdü. Şarabımı içince başım yine döndü. Çok hoştu ama bittiğinde oradan uzaklaştığıma memnun oldum; bu uzun gün boyunca olan şeylerin hayreti içinde tavan arasındaki odama giderek kendimi yumuşak yatağıma atıp uyudum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İşte Ormanın Kalbi'ndeki hayatım, kurucusu ve yönetici ruhuyla tanışıklığım böyle başladı. Bütün düşünebildiğim Talih'in hâlâ yanımda olduğuydu ve ondan ne isteyeceğimi bilemediğim için o bana ihtiyacım olanı veriyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna'nın bana kucak açması sadece şen şakrak bir yaygaradan ibaret değildi; gerçi onun her söylediği ve yaptığı şeyde bundan bir parça oluyordu ama onun altında bir tür itici güdü vardı. Hür insanların olduğu şehrinde bilgili adamlar olmasını istiyordu ve burada hiç yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kısa sürede bana açıldı. O da benim gibi efendilerin ve bazı kölelerin eğitildikleri ve okunacak kitapların bulunduğu büyük bir evde köle olarak büyümüşmüş. Dahası, Asion'a gelen bilginler bu evin okumuş adamlarını ziyaret ederek onlarla konuşurmuş; şairler orada kalırmış, filozof Denneter bir yıl orada yaşamış. Bütün bunlar bu oğlanı etkilemiş, büyülemiş; o da efendilerini ve misafirlerini felsefe başta olmak üzere öğrenme konusundaki hızıyla etkilemiş. Denneter ona çok değer veriyormuş, onu çırağı yapmak istemiş; Denneter'in öğrencisi olarak bütün dünyayı onunla birlikte gezecekmiş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama on beş yaşındayken Asion'un belediye barakalarındaki köleler isyan çıkartmış. Şehir muhafızlarının cephaneliğine girerek burayı kale gibi kullanmışlar ve onlara hücum eden muhafızlarla diğerlerini öldürmüşler. Kendilerini hür ilan etmişler ve şehrin de onların hürriyetini tanımasını ve bütün kölelerin kendilerine katılmasını istemişler. Birçok ev kölesi sözlerine uymuş; birkaç gün boyunca Asion panik ve kargaşa içinde kalmış. Asion ordusunun bir alayı şehre yollanmış, cephanelik kuşatılıp alınmış ve isyancılar katledilmiş. Bundan sonra neredeyse bütün erkek kölelerden kuşkulanmışlar. Birçoğu hür olmadıklarını gösteren damgalarla silinmeyecek şekilde dağlanmış. On beş yaşında bir oğlan olan Barna dağlanmaktan kaçmış ama artık felsefe ve seyahat söz konusu değilmiş. Belediye barakalarındaki boşluğu doldurmak için yollanmış ve ağır işe koşulmuş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Böylece bütün eğitimim o zaman, oracıkta bitti. O günden beri elime tek bir kitap bile almadım. Ama kısa da olsa o birkaç yıllık eğitim var, gerçek irfan sahibi adamların sohbetlerini duymuşluğum var; dünyada her şeyin üzerinde olan bir düşünce hayatı olduğunu biliyorum. O yüzden burda neyin eksik olduğunun farkındayım. Hür adamlardan oluşan şehrimi kurabildim ama hürriyetin cahillere faydası ne? Zihnin ihtiyaç duyduğunu öğrenme ve istediğini düşünme gücünden başka nedir ki hürriyet? İnsanın bedeni zincirlenmiş bile olsa zihninde filozofların düşünceleri ve şairlerin kelimeleri varsa zincirlerinden kurtulabilir, ulular arasında yürüyebilir!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Eğitim hakkındaki övgüleri beni çok duygulandırmıştı. O kadar yoksul insanlar arasında yaşamıştım ki yoksulluklarının ötesindeki herhangi bir şeyin bilgisi onlara hiçbir anlam ifade etmiyordu, o yüzden bunların gereksiz olduğuna kanaat getirmişlerdi. Onların bu kanaatini kabullenmiştim çünkü onların fakirliklerini kabullenmiştim. Yaratıcıların kelimelerinin hiç aklıma gelmediği çok uzun bir zaman olmuştu; bunlar aklıma geldiğinde, yani Brigin'in kampındaysa, benim iradem veya niyetimle hiçbir ilgisi olmayan mucizevi bir marifet gibiydi bu. Kendim o kadar yoksul, o kadar cahil olunca, cehaletin bilgiyi yargılayamayacağını söylemeye cüret edememiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama şimdi karşımda zekâsını, enerjisini, cesaretini kanıtlamış, kendini yoksulluk ve kölelikten bir çeşit krallığa yükseltmiş, koca bir insan topluluğunu özgürlüğe ulaştırmış bir adam vardı; bu adam bilgiyi, öğrenmeyi ve şiiri bu başarıların dahi üzerinde tutuyordu. Kendi zayıflığımdan utanç, onun gücündense kıvanç duyuyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tanıdıkça daha çok takdir ettiğim Barna'ya bir faydam olsun istiyordum. Ama şimdilik benden bütün istediği onun bir nevi müridi olmam, şehirde onun yanında dolaşıp onun düşüncelerini dinlemem (ki bunu yapmaktan son derece memnundum), akşamları da konuklarına ve ev halkına istediğim şiiri veya hikâyeyi aktarmamdı sanki. Arkadaşlarının bazılarına okuma yazma öğretmeyi önerdim ama öğretmek için hiç kitap olmadığını söyledi ve teklif etmeme rağmen bir güzel yazı defteri hazırlamakla zaman harcamama izin vermeyeceğini belirtti. Önce kitap ve bana yardım edecek öğretmenler bulunacağını, ondan sonra isteyen herkesin eğitim alabileceği düzenli okullarımızın olacağını söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu arada Barna'nın etrafındakilerden bazıları, onun evinde yaşayıp yeni bir eğlence arayan genç hanımlar kendilerine bir şeyler öğretmem için beni ikna ettiler; onun da izniyle birkaçı için küçük bir sınıf açtım. Barna hem bana, hem kızlara güldü. "Seni kandırmalarına izin verme Bilgin. Onlar edebiyat peşinde değil! Bütün dertleri yakışıklı bir oğlanın yakınında olmak," dedi. Hem o, hem de yanındaki erkekler kitap kurdu oldular diye kızlarla alay ettiler ve çok geçmeden de kızlar pes etti. Birkaç kereden fazla gelen tek kişi Diero olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diero hoş ve nazik, güzel bir kadındı. Kızlığından itibaren "kelebek kadın" olarak eğitilmişti. Merasimleri, lüksü ve kadınlarıyla meşhur kadim bir şehir olan Asion'un "kelebekleri", Şehir Devletleri'nde bilinenden çok daha zarif ve incelikli bir zevk sanatının eğitimini alır.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Fakat Diero'nun bana söylediğine göre okuma, "kelebekler"e öğretilen sanatlardan biri değildi. Söylediğim şiirleri özlem dolu bir dikkatle dinliyordu; şiire karşı ürkek ama büyük bir merakı vardı. Harfleri yazmasını, kelimeleri biçimlendirmesini öğretmeme izin vermesi için onu yüreklendirdim. Alçakgönüllü, kendine güvenmeyen biriydi ama çabuk öğreniyordu ve onun öğrenmekten aldığı haz benim için en büyük haz oluyordu. Barna bizim derslerimize nazik bir alayla bakıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hepsi de yıllardır onun yanında bulunan, yaşları daha büyük olan yoldaşları tam anlamıyla onun adamlarıydı. Yıllar süren köleliklerinden, emirleri olduğu gibi kabul etme ve yönetim için yarışmama alışkanlıklarını da birlikte getirmişlerdi, ki bu da beraberliklerini kolaylaştırıyordu. Beni bir rakip değil bir oğlan çocuğu gibi görüyor, bilmem gerekenleri söylüyor, zaman zaman da beni uyarıyorlardı. Barna sırtındaki paltoyu bile çıkartır sana verir, dediler bana, ama eğer kızlarını tavladığını düşünürse vay haline! Diero'nun, Barna ilk kaçtığında onunla birlikte Arion'dan geldiğini ve uzun yıllar boyunca onun hanımı olduğunu anlattılar. Artık öyle değilmiş ama Barna'nın Evi'nin hanımıymış, Diero'ya sevgi dolu bir saygıyla yaklaşmayanlar bu evde hoş karşılanmazlarmış.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir gün Ormanın Kalbi'nin nöbetçi kulesinde oturmuşken Barna bana kadınla erkeğin birbirlerini, yeminli sadakatin onları zincirleyen yalancı bağlarından kurtulmuş özgür bir aşkla sevmeleri gerektiğini anlatmıştı. Bu kulağıma gayet hoş gelmişti. Benim evlilikten bütün bildiğim evliliğin benim türümden olanlar için değil efendiler için olduğuydu; o yüzden bu konuda öyle veya böyle pek düşünmemiştim. Ama Barna bu tür şeyleri düşünür, bir sonuca varır ve bunu Ormanın Kalbi'nde yasalaştırırdı. Çocuklar hakkında da birtakım düşünceleri vardı; ona göre çocuklar tamamen hür bırakılmalı, hiç cezalandırılmamalı, canlarının dilediği gibi etrafta koşuşturabilmeli, kendilerine en uygun şeyi kendileri bulabilmeliydi. Bu takdire değer bir şey gibi gelmişti bana. Bütün fikirleri öyle geliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben iyi bir dinleyiciydim: Bazen bir soru soruyordum ama genellikle Barna'nın zihninden çıkan sonsuz icatları ve cömert hayalleri takip etmekle yetiniyordum. Kendisinin de söylediği gibi, en iyi yüksek sesle düşünebiliyordu. Çok geçmeden beni kendisi için bir ihtiyaç bellemişti. "Gav-di nerde? Bilgin nerde? Düşünmem gerekiyor!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna'nın evinde yaşıyordum ama sık sık Chamry'yi görmeye gidiyordum. Son derece rahat yaşadığı, kadın ve kızarmış koyun eti azlığından başka bir şeyden yakınmadığı ayakkabı tamircileri loncasına girmişti. "Haraççıları koyun bulmaya yollamaları lazım!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ormanın Kalbi yakınındaki avlar çoktan tükenmiş olduğundan bir avcı olarak Venne, aynı Brigin için yaptığı gibi zamanının çoğunu ormanlarda geçirmesi gerektiğini kısa bir süre içersinde anlamıştı. Artık topluluğun karnını doyuran ana kaynak avcılık değildi. Venne'nin kısa yayla ne kadar iyi bir atıcı olduğunu fark eder etmez "haraççılardan" biri ondan yanlarında muhafız olarak gelmesini isteyince o da bu gruba katılmıştı. Ormanın Kalbi'ne geldikten bir ay kadar sonra onlarla birlikte işe çıkmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Haraççılar ya da diğer adıyla talancılar orman dışındaki yollara çıkıp celepleri ve arabaları karşılarlardı. Amaçları Ormanın Kalbi'ne sürüler, yüklü arabalar, arabacılar, atlar götürmek, böylece yiyecek, araç, hayvan ve insan stokumuzu artırmaktı – tabii eğer adamlar Kardeşliğe katılmayı kabul ederse. Etmezlerse, diye anlatmıştı Barna bana, gözleri ve elleri bağlanmış halde orada bırakılıyor, yoldan geçen birileri bağları çözer umuduyla etrafta dolaşıyorlardı. Orman Kardeşleri tarafından çok sık soyulan bazı arabacıların onları görünce bağlasınlar diye hemen ellerini uzattıklarını anlatırken o haşmetli kahkahasını patlatmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir de bazen ihtiyacımız olan şeyler için pazarda alışveriş yapmaya, bazen de varlıklı evlerden ve zengin mabetlerin kasalarından çalmaya Asion'a tek başlarına ya da çifter çifter giden "ağcılar" vardı. Aramızda hiç para kullanılmazdı ama talancıların çalamadıkları şeyleri satın almak için Kardeşliğin nakde ihtiyacı vardı: Satın alınacaklara orman yakınındaki kasabaların hoşgörüsü ve şehirlerde dolap çeviren tüccarların sessizliği de dahildi. Barna, Asion'un büyük tüccarlarının kıskanacağı cinsten büyük bir servetin üzerinde oturuyor olmaktan böbürlenip dururdu. Altın ve gümüşün nerede muhafaza edildiğini hiç öğrenemedim. Bronz ve bakır paralar, bir şeyler almak için kasabaya giderken kim istese veriliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna ile yardımcıları Ormanın Kalbi'nden kimin ayrıldığını bilirdi. Çok fazla ayrılan olmazdı, sadece denenmiş ve güvenilir adamlar ayrılırdı. Barna'nın dediği gibi, meyhanede gevezelik eden bir ahmak koca Asion ordusunu üzerimize çullandırabilirdi. Tahta şehre çıkan dar ve karışık orman patikaları dikkatlice gözetleniyor, arabaların tekerlek izlerini veya sürülerin ayak izlerini takip ederek kimsenin burayı kolayca bulmaması için de sık sık değiştiriliyor, eskilerinin üstü örtülüyordu. Geldiğimiz zaman karşılaştığımız nöbetçileri, meydan okuyuşlarını, gerilmiş yaylarını hatırladım. Hepimiz patika muhafızının kapıdan izinsiz çıkan birini gördüğünde meydan okumaksızın ok atacağını biliyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Venne'den patika muhafızı olmasını istemişlerdi ama o bir adamı sırtından mıhlama fikrini sevmemişti. Araba konvoylarını talan etmek, hayvan çalmak ona daha çok uyuyordu; ayrıca Kardeşler arasında talancı olmak adama büyük bir prestij kazandırıyordu. Barna bile talancılar ve kasabadaki denetimi sağlayan "adaletçiler"in topluluğun en kıymetli üyeleri olduğunu söylüyordu. Ayrıca Ormanın Kalbi'nde herkes paşa gönlünün dilediğini yapmalıydı. O yüzden Venne Chamry'ye "bir sürü koyun ya da başaramazsa bir sürü kadınla" geleceğine söz vererek neşe içinde bir grup genç adamla ayrılmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İşin aslı Ormanın Kalbi'nde çok fazla kadın yoktu ve her biri bir adam veya bir grup adam tarafından büyük bir kıskançlıkla korunuyordu. Sokaklarda ve bahçelerde gördüğünüz kadınların çoğu ya hamileydi ya da yanlarında bir grup yumurcak sürüklüyorlardı; veya her yerde görebileceğiniz yaşlı köle kadınlar gibi bükülmüş belleriyle yerleri süpürüyor, iğ eğiriyor, toprağı deşiyor, hayvanları sağıyorlardı. Barna'nın evinde her yerden fazla genç kadın vardı: şehrin en güzel ve en neşeli kızları. Talancıların getirdiği güzel kıyafetleri giyiyorlardı. Eğer şarkı söylemeyi, dans etmeyi veya lir çalmayı biliyorlarsa ne âlâ, ama onlardan herhangi bir iş yapmaları beklenmiyordu. Barna'nın dediğine göre, "kadının olması gerektiği gibi –yani hür, güzel ve nazik– olmaları kâfi" idi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna etrafında kadınların olmasına bayılıyordu, onlar da sürekli onunla cilveleşip şakalaşıyor, onu pohpohluyorlardı. O da kadınlara şakalar yapıyor, onlarla oynaşıyordu ama ciddi konuşmaları hep erkeklerleydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna beni dostu olarak neredeyse sürekli yanında tutuyor ve duyduğu bu güven bana gurur vermenin yanı sıra benim için bir yük de teşkil ediyordu. Buna layık olmaya çalışıyordum. Dinlemek isteyenler için her akşam büyük salonda şiirler okumaya devam ediyordum; hem bu yüzden hem de Barna beni o kadar sıklıkla yanında bulundurduğundan insanların çoğu beni büyük bir saygıyla karşılıyordu, ama şunun şurasında hâlâ bir oğlan çocuğu olduğum için bunu genellikle gönülsüzce, bir anlam veremeyerek ya da lütuf gösterir gibi yapıyorlardı. Eminim bazıları da beni eğitim almış bir yarım akıllı olarak görüyordu: Bende bir şeylerin eksik olduğunu hissediyorlardı çünkü emrimdeki tüm o sonsuz kelimelere rağmen dünya hakkındaki bilgim bir çocuğunki kadar az ve sığdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de bunu biliyordum ama bu konuda veya neden böyle olduğu konusunda düşünemezdim. Bu tür düşüncelerden kaçınıyor, Barna'yla dolaşmaya devam ediyor, onu takip ediyor, ona ihtiyaç duyuyordum. Onun varlığının taşkınlığı benim boşluğumu dolduruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böyle hisseden bir tek ben değildim. Barna Ormanın Kalbi'nin kalbiydi. Onun görüşleri, onun kararları diğerleri için her zaman bir referans noktası, iradesi ise dayanak merkezleriydi. Bu üstünlüğünü korkuyla değil enerjisinin, zekâsının üstünlüğü ve tabiatının muazzam bonkörlüğüyle sağlıyordu: Her zaman herkesten bir adım önde oluyor, neyin nasıl yapılması gerektiğini görüyor, kendi tutkusuyla, faaliyetleriyle, iyi niyetiyle diğerlerinin de kendisiyle harekete geçmesini sağlıyordu. İnsanları, insanlarla birlikte olmayı seviyor, kardeşliğe tüm benliğiyle inanıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Artık onun hayallerini öğrenmiştim çünkü şehirde gezerken –Barna işleri yönlendirip yüreklendirir ve icraata katılır, bense onu bir gölge gibi izleyip dinlerken– bunları bana anlatıp duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun Orman Kardeşleri'ne olan sevgisini her zaman paylaşamıyordum, hatta bazılarına nasıl sabrettiğini bile anlayamıyordum. Barınak, yiyecek, yaşamın bütün ihtiyaçları mümkün olduğu kadar eşit paylaşılıyordu, ama neticede mecburen kabataslak bir adaletti bu, zira bir oda mutlaka bir diğerinden büyük oluyor, bir dilim keke diğerinden daha fazla kuru üzüm düşüyordu. Eşitsizlikten kuşkulandıklarında adamların çoğunun ilk tepkisi diğer adamı açgözlülükle suçlamak, paylaşamadıklarını yumruk ve bıçaklarla halletmeye çalışmak oluyordu. Çoğu ya çiftlik işlerinde ya da ağır işlerde kullanılan kölelerdi, daha çocukluklarından vahşileşmişlerdi, ufacık şeyleri bile ancak kaparak elde edebileceklerini ve onları korumak için de dövüşmeleri gerektiğini öğrenmişlerdi. Barna da bu yaşamı paylaşmıştı, onları anlıyordu. Kuralları çok basit ve çok katı tutuyordu ve adaletçileri bu kuralları acımasızca yürütüyordu. Yine de arada sırada cinayet, her gece ise kavga oluyordu. İçimizde az sayıda bulunan şifacılar, çıkıkçılar ve diş çekiciler sıkı çalışıyordu. Kendi ürettiğimiz biralar Barna'nın emriyle hafif yapılıyordu ama insan dayanıksızsa veya bütün gece içerse yine de sarhoş olabiliyordu. Adamlar sarhoş olup kavga etmediklerindeyse her zaman adaletsizlikten, haksızlıktan veya üzerlerine düşen işten şikâyet ediyorlardı; daha az iş ya da başka bir iş istiyorlar veya falancalarla değil de filancalarla birlikte çalışmak istiyorlardı, yani isteklerinin sonu yoktu. Bütün bu şikâyetler Barna'ya taşınıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İnsanların nasıl hür olunacağını öğrenmeleri lazım," dedi bana. "Köle olmak kolaydır. Hür bir insan olmak için kafanı kullanman lazım, orda verip burda alınan lazım, emirleri kendi kendine vermen lazım. Öğrenecekler Gav, öğrenecekler!" Ama onun bu iyi mizacı bile eften püften kıskançlıkları tatlıya bağlaması talepleriyle tükeniyordu; mesela kendisine yakın kişilerin, adaletçilerinin ve evinde yaşayan adamların –yani herhangi bir unvanları olmasa da hükümetimizin– kendi arkasından konuşmasına, bu kişilerin kendisine rakip olmalarına çok kızabiliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun da bir unvanı yoktu, sadece Barna'ydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O kendi adamlarını seçiyordu, onlar da kendi yardımcılarını, ama her seferinde onun onayıyla. Halkın oyuyla seçim Barna'nın pek bilmediği bir konuydu. Ben ona, Şehir Devletleri'nin bazılarının eskiden cumhuriyet ve hatta demokrasiyle yönetildiğini (ama tabii genelde sadece mülk sahibi hür doğmuş erkekler oy kullanabiliyordu) anlatabilmiştim. Epey güneydeki Ansul devleti ve şehri hakkında okuduklarımı hatırlamıştım – doğu çöllerinden gelen savaşçı bir halk tarafından esir edilinceye kadar köleliğin olmadığı ve ülkenin bütün halkın seçtiği memurlar tarafından yönetildiği Ansul devleti. Bendile'nin kuzeyindeki koca Urdile ülkesinde de köleliğin hiçbir çeşidine izin vermiyordu; Ansul gibi hem kadınları hem de erkekleri vatandaş kabul ediyorlardı, her vatandaşın da oy kullanma hakkı vardı; hükümetteki konsüller iki yıllığına, senatörler ise altı yıllığına seçiliyordu. Barna'ya bu farklı siyasi düzenleri anlatıyordum; o da ilgiyle dinliyor, ormandaki Hür Devlet'in en mükemmel yönetimi için bunlardan bazı öğeleri kendi planlarına ekliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ruh hali iyi olduğu zamanlarda böyle planlar en gözde sohbet konusuydu. İncir çekirdeğini doldurmayacak çekişmeler, dalaşlar, dedikoduculuklar; erzak tedarikinin, muhafız hizmetlerinin, inşaatların ve sorumluluğunu aldığı diğer şeylerin bitip tükenmeyen teferruatları onu yorup da daha karamsar bir ruh haline soktuğundaysa devrimden –Ayaklanma'dan– söz ederdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Asion'da her hür adamın üç-dört kölesi vardır. Bendile'nin tümünde, çiftliklerde çalışan bütün adamlar köledir. Kendilerinin ne olduklarım görebilseler – onlarsız hiçbir şeyin yapılamayacağını! Kaç kişi olduklarını bir görebilseler! Güçlerini fark edip birbirlerine kenetlenebilseler! Yirmi beş yıl önceki Cephane İsyanı sadece bir patlaktı. Plan yoktu, gerçek liderler yoktu. Silah vardı ama karar yoktu. Gidecek yer yoktu. Bir arada kalamadılar. Benim burda planladığım tamamen farklı bir şey. Başlıca iki öğe var. İlki silah – silahları burda depoluyoruz şimdi. Bize şiddet uygulayacakları kesin, bizim de bastırılamayacak bir güçle onlara karşılık vermemiz lazım. Sonra birlik meselesi var. Tek bir bütün olarak hareket etmeliyiz. Ayaklanma her yerde birden başlamalı. Şehirde, kırda, kasabalarda, köylerde ve çiftliklerde. Birbirleriyle irtibatı olan, hazır, bilgilendirilmiş, silahlı, ne zaman ve nasıl harekete geçeceklerini bilen adamların oluşturduğu bir ağ – öyle ki ilk meşale yakıldığında bütün ülke alevler içinde kalmalı. Hürriyet ateşi! Senin şu şarkın nasıldı? 'Gel bize ateş ol... Hürriyet!'"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun Ayaklanma konuşmaları beni hem rahatsız ediyor hem büyülüyordu. Ne kazanılıp kaybedilebileceğini tam olarak anlamıyordum ama onun planlarını dinlemek hoşuma gidiyordu, ona detayları soruyordum. O zaman o da ateşleniyor, büyük bir tutkuyla konuşuyordu. "Sen beni yüreğime döndürdün Gav. Burdaki işleri yolunda tutmaya çalışmak beni yiyip bitirmiş. Hep, bundan sonra ne yapmamız gerekiyor diye düşünüyor, neden yaptığımızı unutuyordum. Buraya adamların ve silahların toplanabileceği bir kale kurmak için geldim, adamların başka yerlere dağılacağı bir merkez; kuzeydeki Şehir Devletleri'nde ve Bendile'de bir ağ oluşturup Asion, Kasikar ve kırlardaki bütün kölelerin bize katılmasını sağlamak için. Onları Ayaklanma'ya hazırlamak lazım ki zamanı gelince efendilerin kaçabilecekleri bir yerleri kalmasın. Üzerimize ordularını sürecekler ama ordular kime saldıracak – efendiler kendi evlerinde ve çiftliklerinde rehin durumundayken, şehir kölelerin elindeyken? Şehirdeki bütün evlerde efendiler barakalara kapatılacak, bir savaş tehdidi olduğunda bizi kapattıkları gibi yani, değil mi ya? Ama işte bu sefer kapatılanlar efendiler olacak, kölelerse her zamanki gibi ev işlerini ve çarşı işlerini görecek ve şehri yönetecek. Kasabalarda ve taşrada da aynı şey olacak, efendiler sıkı sıkı kilit altında tutulacak, köleler her şeyi devralacak, her zamanki gibi işleri yapmaya devam edecekler, tek fark artık emirleri onların vermesi olacak... Böylece ordu saldırmak için gelecek ama eğer saldırırlarsa, ilk ölecek olanlar rehineler olacak, merhamet için viyaklayan efendiler, <span style="font-style:italic">Bizi katletmelerine izin vermeyin! Saldırmayın, saldırmayın!</span> Komutanlar, aman canım alt tarafı ellerinde tırmıkları ve ekmek bıçakları olan köleler bunlar, biz içeri girer girmez kaçarlar, diye düşünüp çiftliği alması için askerlerini yollayacak. Ellerinde kılıç, yay bulunan, pusuya yatmış silahlı köleler, yani kendi topraklarında savaşan eğitimli adamlar tarafından paramparça edilecekler. Hiç tutsak alınmayacak. Sonra viyaklayan efendilerden birini, belki bir Baba'yı askerlerin görebileceği bir yere çıkartacaklar ve <span style="font-style:italic">Siz saldırdınız: O ölecek</span> diyerek başını uçuracaklar. <span style="font-style:italic">Bir daha saldırırsanız daha fazlası ölür.</span> Ve bu, bütün ülkede böyle olacak – her çiftlikte, köyde, kasabada, hatta Asion'da bile. Büyük Ayaklanma! Efendiler ellerindeki paranın son kuruşuna, sahip oldukları her şeye kadar verip hürriyetlerini alıncaya kadar da bitmeyecek. O zaman dışarı çıkarak normal halkın nasıl yaşadığını öğrenirler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başını geriye atarak bir kahkaha koyuverdi, günlerdir görmediğim kadar neşeliydi. "Ah sen bana pek iyi geliyorsun Gav!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çizdiği tablo fantastikti ama o kadar canlıydı ki bana ikna edici gelmişti. "Peki ama çiftlik kölelerine, şehirdeki ev kölelerine nasıl ulaşacaksınız?" diye sordum, pratik zekâlı ve bilgili görünmeye çalışarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Zaten strateji de bu işte, tam da bu. Evlere, barakalara, köle köylerine ulaşmak, onlarla konuşacak adamlar yollamak – onları ağımıza düşürmek! Onlara ne yapabileceklerini ve nasıl yapacaklarını göstermek. Soru sormalarına imkân vermek. Meseleyi kendi kendilerine çözmelerini sağlamak, kendi planlarını yapmalarını sağlamak – tabii bizden bir sinyal gelinceye kadar beklemeleri gerektiğini bilmeleri koşuluyla. Bunu yapmak zaman alacaktır, ağı genişletmek, bütün şehir ve taşrada planı kurmak. Yine de bunu yapılandırırken çok da yavaş olmamak gerek çünkü eğer çok uzarsa sözler sızmaya, ahmaklar ötmeye başlar ve efendiler telaşlanır: <span style="font-style:italic">Barakalardaki şu konuşmalar da neyin nesi? Mutfakta neler fısıldıyorlar? Şu demirci orda ne yapıyor?</span> O zaman gafil avlama avantajımızı yitiririz. Zamanlama demek her şey demektir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun bu Ayaklanması benim için bir hikâyeydi sadece. Onun kafasındaysa ileride olacak bir şeydi bu, büyük bir öç, geçmişin tasfiyesi. Oysa benim zihnimde geçmiş yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim artık kelimelerden başka bir şeyim kalmamıştı – kafamın içinde kendi şarkılarını söyleyen şiirler, zihnimde yazılı halleriyle canlandırıp okuyabildiğim hikâyeler, tarihi olaylar. Kelimelerden başımı kaldırıp da etraflarında neler olduğuna bakmıyordum. Bakışlarımı onlardan uzaklaştırınca anın, içinde bulunduğum yer ve zamanın canlı yoğunluğuna dönüyordum, gerisinde hiçbir şey olmadan, gölgeler ve anılar olmadan. Kelimeler ihtiyacım olunca geliyordu bana. Zihnimde bitiveriyorlardı. İsmim bir kelimeydi. Etra da bir kelimeydi. Hepsi bu; hiçbir anlamları, hiçbir geçmişleri yoktu. Hürriyet, şiirlerden birindeki bir kelimeydi – güzel bir kelime, bütün anlamı da güzellikti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her zaman geleceğin planlarını çizen ve hayallerini kuran Barna bana geçmişimi hiç sormadı. Onun yerine bir gün bana geçmişimden söz etti. Ayaklanma hakkında konuşuyordu, belki de ona yeterince heyecanla karşılık vermemiştim, zira bazen içimdeki o boşluk hissi verdiğim tepkilerin pek inandırıcı olmamasına neden oluyordu. O ise böyle ruh hallerini hemen fark ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Aslında en doğrusunu yaptın biliyor musun Gav," dedi bana o berrak gözleriyle bakarak. "Ne düşündüğünü biliyorum. Geldiğin şehri düşünüyorsun... 'Ne ahmakmışım! Kaçıp açlık çekmek, ormanda cahil adamlarla yaşamak, efendilerimin evindekinden daha beter köle gibi çalışmak! Hürriyet bu mu? Orda okumuş adamlarla sohbet ederken, şairlerin kitaplarını okurken, yumuşak yerlerde yatıp sıcacık yuvamda uyanırken daha hür değil miydim? Orda daha mutlu değil miydim?' diye düşünüyorsun. Ama öyle değildin. Mutlu değildin Gav. Bunu yürekten biliyorsun, bu yüzden kaçtın. Efendinin eli her zaman üzerindeydi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İçini çekti, bakışları biraz ateşe daldı; sonbahardı, havada bir serinlik vardı. Onu hikâyelerini anlatırken nasıl dinliyorduysam öyle dinledim, tartışmadan, sorgulamadan.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nasıl olduğunu biliyorum Gav. Seni okutmuş iyi yürekli efendileri olan şehirdeki büyük bir evde, zengin bir evde köleydin. Ah bunu bilirim! Öğrenme, okuma, öğretme gücün olduğu için – bilge bir adam, okumuş bir adam olduğun için mutlu olman gerektiğini düşünüyordun. Sana bunu sağlamışlardı. Buna izin vermişlerdi. Ah öyle ya! Ama sana bazı şeyleri <span style="font-style:italic">yapma</span> gücü verilmiş olduğu halde hiç kimse veya hiçbir şey <span style="font-style:italic">üzerinde</span> bir gücün yoktu. Bu onlara aitti. Efendilere. Sahiplerine. Ve bilsen de bilmesen de, seni tutan, denetleyen, bastıran efendinin elini ta iliklerinde, zihninin derinliklerinde hissediyordun. Bu koşullarda sahip olduğun hiçbir gücün bir değeri yoktu. Çünkü bu, senin aracılığınla hareket eden onların gücüydü. Seni kullanan bir güç... Bu güç sana aitmiş numarası yapmana izin veriyorlardı. Bir parça özgürlük, bir hürriyet kırıntısı aşırmıştın efendilerinden ve sanki bu sana aitmiş, seni mutlu edebilirmiş gibi yapıyordun. Öyle değil mi? Ama artık büyümeye başlamıştın. Erişkin bir adam için, Gav, kendi özgürlüğünden başka bir şeyde mutluluk yoktur. Arzu ettiği şeyleri yapabilme hürriyeti. Böylece iraden kendi hürriyetini aramaya başladı. Yıllar önce benimkinin yaptığı gibi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzanarak dizime vurdu. "Öyle hüzünlü durma," dedi, bembeyaz tebessümü kıvırcık sakalları içinden pırıldarken. "Doğrusunu yaptığını biliyorsun! Buna memnun olman lazım – benim gibi!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona mutlu olduğumu anlatmaya çalıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gidip işlere bakması gerekiyordu, beni ateşin yanında düşüncelerimle bırakıp gitti. Söylediği şeyler doğruydu. Gerçekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama benim gerçeğim değil.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun hikâyesinden uzaklaşarak, kaç zamandır kim bilir ilk kez arkama baktım. Beni hatırlamaktan koruyan, kendi ördüğüm duvarın gerisine baktım. Bakıp gerçeği gördüm: Şehirdeki büyük bir evde, zengin bir evde efendilerime itaatkâr bir köleydim, onların bana müsaade ettiği kadar özgürlüğe sahip bir köle. Ve mutluydum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Köleliğimin geçtiği evde öyle bir sevgi tatmıştım ki bu konuda düşünmeye bile tahammülüm yoktu, zira onu kaybettiğimde her şeyi kaybetmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün hayatım güven üzerine kurulmuştu; bu güven ise Arkamand Ailesi tarafından suistimal edilmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arkamand: Bu isimle, bu kelimeyle unuttuğum, hatırlamayı reddettiğim her şey geri geldi ve yeniden benim oldu; tüm bunlarla birlikte inkâr ettiğim o ifade edilemez acı da.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Orada ateşin yanı başında oturdum, odaya sırtımı çevirdim, ellerimi dizlerime kenetleyerek iki büklüm oldum. Biri yakınıma geldi, ısınmak için ocakta yanımda durdu: İnce soluk yünden uzun bir şala sarınmış nazik bir varlık, Diero.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gav," dedi sessizce, "ne var?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Cevap vermeye çalıştım ama hıçkırmaya başladım. Yüzümü koluma gömüp yüksek sesle ağladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diero ocağın yanındaki taştan sıraya, yanıma oturdu. Ben ağlarken bana sarıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Anlat bana, anlat hadi," dedi sonunda.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ablam. O benim ablamdı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ve bu kelime hıçkırıkları geri getirdi, o kadar ki nefes bile alamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana tekrar sarılarak sonunda başımı kaldırıp burnumu, yüzümü silebilecek hale gelinceye kadar bir süre beni salladı. Sonra yeniden, "Anlat bana," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ablam hep yanımdaydı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece bölük pürçük de olsa, ağlayarak, yarım yamalak cümlelerle, karışık sırayla ona Sallo'yu, hayatımızı ve onun ölümünü anlattım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Unutma duvarı yıkılmıştı. Düşünebiliyor, konuşabiliyor, hatırlayabiliyordum. Hürdüm. Hürriyet sözlere sığmaz bir elemdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O korkunç ilk saatte tekrar tekrar Sallo'nun ölümüne, nasıl öldüğüne, neden öldüğüne döndüm – sormayı reddettiğim bütün o sorulara.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Anne biliyordu – biliyor olması lazım," dedim. "Belki Torm Sallo'yla Ris'i ipek odalardan sormadan, izin istemeden almıştır, öyle olmuş olması gerek. Ama ordaki diğer kadınlar olanları biliyordu – Anne'ye gidip söylerlerdi: <span style="font-style:italic">Torm-di Ris'le Sallo'yu aldı Anne... Onlar gitmek istemediler, ağlıyorlardı... Torm-di'ye onları alabileceğini mi söyledin? Onların peşinden birilerini yollayacak mısın? Ama o yollamadı.</span> Hiçbir şey yapmadı! Belki Baba karışmamasını söylemiştir. O hep Torm'u kayırırdı. Sallo söylemişti, Baba'nın Yaven'den nefret ettiğini, Torm'u kayırdığını. Ama Anne – o biliyordu, Torm'la Hoby'nin onları nereye götürdüğünü, o yere, o adamlara, kızları hayvanlar gibi kullanan o adamlara, o... Biliyordu. Ris bakireydi. Sallo'yu Yaven'e veren de Anne'ydi zaten. Yine de diğer oğlunun onu alıp başkalarına vermesine izin verdi... Onu nasıl öldürdüler? Onlara karşı koymaya çalıştı mı? Bir şey yapamamıştır ki. Onca erkek. Ona tecavüz ettiler, işkence ettiler, onlar kızları bu yüzden istiyorlar, çığlık attıklarını duymak için – işkence edip öldürmek için, onları suda boğmak için... Sallo öldüğü zaman. Onu gördükten sonra. Onu ölü gördüm. Anne beni yanına çağırttı. Ona, 'tatlı Sallomuz' dedi. Bana... bana para verdi – ablam için..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O zaman boğazımdan bir ses geldi, bir hıçkırık değil, boğuk bir uluma. Diero bana sıkı sıkı sarıldı. Bir şey söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonunda susmuştum. Bitip tükenmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Güvenimize ihanet ettiler," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diero'nun başını salladığını hissettim. Eli elimin üzerinde, yanımda oturuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Zaten mesele de o," dedi belli belirsiz. "Güveni koruyor musun, korumuyor musun. Barna için her şey güçten ibaret. Ama öyle değil. Her şey güven."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onlarda bu güvene ihanet edecek güç vardı," dedim acı acı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kölelerde bile o güç var," dedi Diero nazik sesiyle.</p>
</body>
</html>
