<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">7</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">KARANLIKTA garip, keskin kokulu bir yatakta yatıyorum. Yüzümden pek de uzak olmayan bir mesafede tavan var: kaba kara kayadan, alçak bir kubbe. Yanımda sıcak bir şey yatıyor, bacaklarıma tüm ağırlıyla yaslanıyor. Başını kaldırıyor, uzun, boz bir kafa, ürkütücü kara dudaklar, bana bakan kara gözler: Bir köpek mi, yoksa kurt mu? Bunu birçok kez hatırlamıştım, kaya tavanlı karanlık bir yerde –bir mağara olmalıydı– leş gibi kokan kürklerin arasında yatarken, yanıma iyice sokulmuş bir köpek veya kurtla uyanışımı. Şimdi de hatırlıyorum. Şu anda orada yatıyorum. Köpek sızlanır gibi homurtuyla ayağa kalkıyor, üzerime basıyor. Birisi köpekle konuşuyor, sonra gelip yanıma çömelerek benimle konuşuyor, ama ben ne söylediğini anlamıyorum. Kim olduğunu bilmiyorum, kim olduğumu bilmiyorum. Başımı kaldıramıyorum. Elimi kolumu kaldıramıyorum. Çok halsizim, boşum, bir hiçim. Hiçbir şey hatırlamıyorum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Size bir hatıramı anlatayım; bu hatırayı bulmam çok uzun bir zamanımı aldı, çünkü onu tamamen kaybetmiştim; kendisini benden gizlemiş, karanlığın derinliklerine gömmüştü, tıpkı benim o karanlık yerde, o mağarada gömülü yatmam gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabahın erken saatleriydi, baharın ilk ılık günlerinden biri. Arkamand'ın iç avluları güneş altında neşe içindeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sallo nerde? Ah, doğru ya, Sallo'yla Ris, ikisi de Torm-di'yle gitti Gav."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Torm-di'yle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet. Onları Sıcak Kuyular'a götürdü. Dün gece, çok geç bir vakitte."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benimle konuşan Falliydi. Falli ipek odaların kapı bekçisiydi. Elinde kirmanıyla batı avlusunda otururdu; uzun zaman önce Baba'ya armağan olarak verilen Falli şişman, acele etmeden konuşan bir kadındı. Ne zaman Baba'dan, Anne'den, Aile'den birinden veya doğuştan soylu diğerlerinden bahsetse bir reverans yapıyordu. Onlara sanki tanrıymışlar gibi tapardı. İnsanlar bunun için ona gülerdi – "Falli onların daha şimdiden Ata olduğunu zannediyor," derdi İemmer. Falli aptal bir kadındı. O anda söylediği de ne salakça bir şeydi – "Torm-di" derken öyle başını sallayarak, Torm'un Ris'le ablamı Sıcak Kuyular'a götürdüğünü söylemesi yani.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sıcak Kuyular, Etra hükümetinin en zengin ve en güçlü adamı olan Senatör Granoc Runda'nın oğlu Corric Runda'ya aitti. Corric bizim Astano'muzla evlenmek isteyip becerememiş, ama görünüşe göre de bu yüzden hiç kin tutmamıştı; kısa bir süre sonra Torm'un arkadaşı ya da hamisi olmuştu. Torm sürekli Corric'le birlikteydi, onun genç ve zengin erkeklerin oluşturduğu çevresine dahildi. Etra artık yeniden hürriyetine kavuşup zenginleştiği için genç ve zengin erkekler sefahat içinde yaşayabilirdi – şehir caddelerine taşan şamatalarla sonuçlanan bitmek tükenmek bilmeyen ziyafetler, kadınlar, içki âlemleri... Sert ve amansız halleri, askeri eğitimiyle Torm için tuhaf bir arkadaşlık gibi geliyordu bu bazılarımıza, ama Corric onu sevmiş, onu da yanında tutmakta ısrar etmişti; ayrıca Baba da Arkaların Runda Evi'yle olan çıkarları nedeniyle bu arkadaşlığı tasvip ediyordu. Genç adam dediğin, genç adam gibi davranırdı; kadın da olacaktı, içki de – bunda bir sakınca yoktu, yanlış bir şey de yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Artık aşçı yamağı olmuş olan Tib, Hoby Arkamand'dayken peşinde bir köpek gibi dolanıyordu. Tib bize, Hoby'nin kendisine anlattığı bir hikâyeyi anlatmıştı. Corric ile arkadaşları Torm'u sarhoş etmeye bayılıyorlardı çünkü sarhoş olunca Torm deliriyordu ve yapamazsın dedikleri her şeyi yapıyordu: üç kişiyle aynı anda eskrim yapmak, ayılarla dövüşmek, çırılçıplak soyunup sonunda krize girinceye kadar Senato merdivenlerinde dans etmek gibi. Hoby'nin dediğine göre Torm'un harika olduğunu düşünüyorlardı, hepsi onu takdir ediyordu. Gerçi bazılarımıza sanki onu soytarı misali sırf eğlenmek için kullanıyorlarmış gibi gelmişti, Corric'in güreşçi olarak beslediği cüceler ya da yarım akıllı, tek gözlü dev fedaisi Hum gibi. Ama Hoby'ye göre –ki bunu bize Tib aktarmıştı– kesinlikle öyle değildi. Hoby, Corric Runda'nın Torm'dan kılıç dersleri aldığını, onu bu sanatın bir ustası gibi gördüğün söylemişti. Corric'in bütün arkadaşlarının Torm'a saygı duyduğunu söylemişti. Onun o büyük gücünden korkuyorlardı. Onun zıvanadan çıkmasından hoşlanıyorlardı çünkü o zaman herkes hem Torm'dan, hem de onlardan korkuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Torm-di henüz genç," dedi Everra. "Gençken böyle çılgınlıklar yapması daha iyi. Yaşlanınca aklı başına gelir. Baba bunu biliyor. Onun da çılgın günleri olmuştu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sıcak Kuyular adı verilen Runda arazisi şehrin batısındaki zengin tahıl tarlaları arasında, Etra'dan bir mil kadar uzaktaydı. Senatör buraya muazzam bir ev yaptırarak bunu oğlu Corric'e vermişti. Hoby, Tib'e burayı anlatmıştı, Tib de bize anlattı: lüks odalar, içi kadın dolu ipek odalar, çiçek dolu avlular ve arka avludaki harika banyolar – su sıcak su pınarlarından kaynıyor, ısısı da devamlı olarak insanın kanı sıcaklığında oluyormuş ama mavimsi yeşil-şeffaf bir rengi varmış; havuzun etrafındaki yeşil ve mor renkli mermerler üzerinde de tavus kuşları tüylerini açarak yürüyormuş... Hoby, Torm'un fedaisi olarak birçok kez oraya gitmiş. Bütün bu genç soyluların –günün modası gereği– fedaileri varmış; Corrig'in o Dev'in yanı sıra üç fedaisi varmış, Torm da kısa bir süre önce ikinci fedaisini almış. Fedailer, Sıcak Kuyular'daki ipek odalarda bulunan kadınları paylaşmak, oradaki yiyeceklerden ve kadınlardan istediklerini seçmek için içeri davet ediliyormuş, tabii ki efendiler kendi istediklerini seçtikten sonra. Hoby ılık havuzda yüzmüş. Tib'e havuzu anlatmış, kadınları anlatmış, yemekleri anlatmış – semirmesi için kısırlaştırılmış horoz ciğeri kıyması, doğmamış kuzu dili.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O yüzden Falli bana Torm'un Ris'le Sallo'yu Sıcak Kuyular'a götürdüğünü söylediği zaman, taş bir duvara toslamışım da sersemlemişim gibi kafamın içi boşalmış da olsa, bir süre sonra mutfaklara gidip Tib'i aradım. Onun Hoby hakkında bir şeyler bilebileceğini düşünmüştüm. Ne bilebileceğini düşündüğümü bilmiyorum. Hiçbir şey bilmiyordu. Falli'nin bana söylediklerini söyleyince bir an için boş bulundu, dehşete düştü. Sonra, "Orda bir sürü kadın var, Rundalar orda düzinelerle köle kadın bulunduruyor. Torm kızları oraya eğlensinler diye götürmüştür," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ne cevap verdiğimi bilmiyorum ama Tib'in yüzünün asılmasına ve savunmaya geçmesine neden olmuştu. "Bak Gav, belki sen öğretmenin gözdesisin falan ama unutma, sonuç olarak Sal'la Ris vermelik kızlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Torm'a verilmediler ama," dedim. Yavaş yavaş konuşuyordum çünkü zihnim hâlâ boştu ve yavaş çalışıyordu. "Ris bakire. Sallo da Yaven'e verilmişti. Torm onları evden dışarı çıkartamaz. Onları oraya götürmüş olamaz. Anne buna katiyen izin vermez."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tib omzunu silkti. "Belki de Falli olanları yanlış anlamıştır," dedi ve dönüp işine gitti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de İemmer'e gidip Falli'nin söylediklerini anlattım. Tib'e söylediklerimi tekrarladım – yani bunun olamayacağını: Anne'nin izin vermeyeceğini.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuşatmadan sonra birçok insan gibi artık olduğundan daha yaşlı görünen İemmer bir süre hiçbir şey söylemedi. Sonra içli bir "ah" çekip başını tekrar tekrar salladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ah, bu... Bu hoş değil," dedi. "İnşallah, inşallah Falli yanılıyordur. Yanılmış olması lazım. İzin almadan kızları nasıl bırakır? Gidip onunla konuşacağım. Ve ipek odalardaki diğer kadınlarla. Ah Sallo!" Bütün kızlar içinde hep en çok ablamı sevmişti. "Yok, olamaz," dedi daha bir canlılıkla. "Tabii ki haklısın, Anne Falimer-io buna izin vermez. Hiçbir zaman. Yaven-di'nin Sallo'su! Ve minik Ris! Yok, yok, yok. O keçe kafalı Falli bir şeyleri karıştırmıştır. Şimdi gidip bunun doğrusunu bir öğreneyim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben, genellikle işleri düzelten İemmer'e güvenmeye alışmıştım. Sınıfa gidip, küçük öğrencilerime alıştırmalarını ve ezberlerini verdim. Sabah geçinceye kadar düşünmemeye çalıştım. Yemekhaneye gittim. İnsanlar konuşuyordu, kadınlı erkekli bir grup insan. "Yok," diyordu Tan, "atları ben kendim koydum. Onları üstü kapalı arabayla götürdü, Hoby'yle Rundalardan aldığı o hödük de yanlarındaydı, atları kendi sürdü."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eh, eğer Anne onları bıraktıysa bunda bir kötülük yoktur," dedi Ennumer o dalgın, tiz sesiyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tabii ki Anne gitmelerine izin vermiştir!" dedi başka bir kadın, ama artık ikinci seyis olan Tan başını sallayarak, "Çamaşır bohçası gibi sımsıkı bağlanmışlardı. Hatta Sallo başını çıkartıp bir şeyler haykırmaya çalıştığı zaman bile kim olduklarını anlayamamıştım. Sonra Hoby onu arabaya bir çuval et atar gibi atıp kapıyı güm diye kapattı ve dörtnala ayrıldılar," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir tür muzipliğe benziyor," dedi yaşlıca adamlardan biri.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Oğulcuk-di'yle Yapışık İkiz'in başını belki de Peder-di'yle belaya sokacak bir muziplik!" dedi Tan öfkeyle. O zaman beni gördü. Kara gözleri benimkilere kitlendi. "Gav," dedi. "Senin bu konuda bildiğin bir şey var mı? Sallo sana söz etmiş miydi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı hayır anlamında salladım. Konuşamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Neyse, her şey yoluna girer," dedi Tan bir süre sonra. "Amcanın dediği gibi bir muziplik olsa gerek. Aptalca, ahmakça bir şaka. Akşam dönerler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğerleriyle birlikte orada duruyordum ama sanki her şey ve herkes benden uzaklaşıyordu, sanki hiçbir şeyin ve hiç kimsenin olmadığı bir yerde yapayalnızdım. Etrafımda bir boşlukla Arkamand'ın hollerinden, avlularından geçtim. Sesler bana uzaktan geliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Boşluk beni sıkıştırmaya, kararmaya başladı; kara taştan alçak ve kaba bir tavan, bir mağara oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bazı şeyleri biliyorum," demişti Sallo bana. "Ve bunları bildiğimi biliyorum. Biz Bataklık ahalisi bazı güçlere sahibiz!" Ve gülmüştü. Pırıl pırıl gözleri parlamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onlar beni çağırmadan önce, Everra bana söylemeden önce öldüğünü biliyordum. Bunu bana söyleyenin Everra olmasının daha münasip olacağını düşünmüşlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dün gece Sıcak Kuyular'da, havuzda bir kaza olmuş. Acı bir kaza, korkunç bir şey, dedi Everra gözlerinde yaşlarla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir kaza," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo'yu boğmuş – yani Sallo boğulmuş, diye düzeltti, içkiyi fazla kaçırıp edep medep dinlemeyen genç adamlar havuzun içinde kızlarla oynarlarken boğulmuş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sıcak su dolu havuz," dedim, "tavus kuşlarının mermerler üzerinde dolaştığı yer."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Evet, dedi öğretmenim, gözyaşlarından ıslanmış gözlerini bana kaldırarak. Bir şeyler gizliyormuş, korkudan sinmiş gibi bir ifadesi olduğunu düşündüm, hani sanki yapmaması gereken bir şeyi yapmış ama bunu itiraf edemediği için kendinden utanan bir okul çocuğu gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ris evde," dedi, "ipek odaların kadınlarıyla birlikte. Acınacak bir durumda, zavallı kız. Yaralanmamış ama... Delilik bu, delilik. Hepimiz Torm-di'nin her zaman... her zaman delilik nöbetleri geçirdiğini biliriz... ama kızları evden çıkartması! Onları oraya, o adamların yanına götürmesi! Delilik, delilik. Ah rezalet, rezalet, ne feci bir yürek sızısı, ah zavallı Gavir'im!" Öğretmenim ıslak gözlerini ve sinmiş yüzünü benden gizleyerek ak saçlı başını önüne eğdi. "Ya Yaven-di ne diyecek!" diye ağladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hollerden, Ataların odasının yanından geçip kütüphaneye gittim ve orada bir süre yalnız oturdum. Boşluk etrafımı sarmıştı, sessizlik. Sallo'dan gelmesini rica ettim ama kimse gelmedi. "Abla," dedim yüksek sesle ama kendi sesimi duyamadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonra düşündüm, eğer boğulduysa kan kadar sıcak yeşil sulu havuzun dibinde yatıyor olması gerekirdi, bu gerçeği tüm berraklığıyla anladım. Eğer orada değilse ya neredeydi? Orada olamazdı, o zaman demek ki boğulmamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onu aramaya başladım. İpek odalara, batı avlusuna gittim. Orada karşıma çıkan kadınlara, "Ablamı arıyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kadınların, beni ablama götüren insanların kim olduğunu hatırlamıyorum ama onu tanıdım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Üzerini örten beyaz çarşaflar içersinde yatıyordu. Görünen tek yeri olan yüzü gül rengi değil kül rengiydi, yanaklarından birinde kara bir çürük vardı. Gözleri kapalıydı, ufak tefek ve yorgun görünüyordu. Yanına diz çöktüm, orada bana ilişmediler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gelip bana, sanki bu çok ciddi, çok önemli bir şeymiş gibi "Anne seni çağırttı Gavir," dediklerini hatırlıyorum. Sallo'yu öptüm, hemen döneceğimi söyledim. Onlarla gittim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni bildik koridorlardan, Anne'nin sadece dışarıdan görmüş olduğum dairesine götürdüler; Sallo'nun Anne'nin odalarını süpürmesine izin verilirdi ama bana hiç verilmemişti; ben sadece holleri süpürürdüm. Beni orada bekliyordu, uzun elbiseleri içinde uzun boylu duran Arkaman'ın Annesi. "Ablanın ölümüne çok üzüldük, çök üzgünüz Gavir," dedi o güzel sesiyle. "Ne kadar talihsiz bir kaza. O kadar tatlı bir kız. Yaven'e nasıl söyleyeceğimi hiç bilemiyorum. Bu onun için çok acı bir keder olacak. Biliyorum ablanı çok seviyordun. Ben de onu seviyordum. İnşallah bunu bilmen seni biraz olsun teselli eder. Bir de bu." Elime ağır, ipek bir kese sıkıştırdı. "Kendi kadınlarımı onun cenazesine yollayacağım," dedi, bana ağırbaşlı ve samimi bir ifadeyle bakarak. "Yüreklerimiz tatlı Sallocuğumuz için paramparça oldu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Eğilerek selam verdim ve orada öylece durdum. İnsanlar gelip beni aldılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni Sallo'ya geri götürmediler. Bir daha ablamın yüzünü hiç görmedim, o yüzden onu kül renginde, bereli ve yorgun hatırlayacaktım. Öyle hatırlamak istemiyordum, o yüzden de bu hatırayı uzaklaştırdım, unuttum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni öğretmenimin yanına geri götürdüler ama ne o beni istiyordu, ne de ben onu. Onu görür görmez sözler ağzımdan döküldü: "Torm'u cezalandıracaklar mı? Onu cezalandıracaklar mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra sanki benden korkuyormuş gibi geriledi. "Sakin ol Gavir, sakin ol," dedi beni yatıştırmaya çalışarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onu cezalandıracaklar mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir köle kızın ölümü için mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun sözleri etrafında sessizlik yayılmaya başladı. Sessizlik etrafımda büyüdü, genişledi, derinleşti. Bir havuzdaydım, bir havuzun dibinde; sudan değil, sessizlik ve boşluktan oluşan bir havuzdu bu ve dünyanın sonuna kadar gidiyordu. Havayı değil, boşluğu teneffüs ediyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra konuşuyordu. Ağzının açılıp kapandığını görüyordum. Gözleri parlıyordu. Ağzını açıp kapatan beyaz saçlı, yaşlı bir adam. Sırtımı döndüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Zihnimde koca bir duvar uzanıyordu. Duvarın diğer tarafında hatırlayamadığım şeyler vardı çünkü bunlar olmamıştı. Daha önce unutmak elimden gelmezdi ama şimdi unutabiliyordum. Günleri, geceleri, haftaları unutabiliyordum. İnsanları unutabiliyordum. Kaybettiğim her şeyi unutabiliyordum, zira bunlara hiç sahip olmamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama ertesi sabah çok erken bir vakitte, gün göğü anca aydınlatmaya başladığı sırada orada dururken mezarlığın nasıl olduğunu hatırlıyorum. Hatırlıyorum çünkü daha önce de hatırlamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaşlı Gammy'yi gömdüğümüz zaman, minik Miv'i gömdüğümüz zaman... Tam surların dışında, nehrin kıyısındaki söğütlerin yeşil yağmuru altında durmuş, bu öbür sabah kimi gömdüklerini merak ettiğimi hatırlıyorum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Önemli biri olmalı çünkü Anne'nin bütün özel hizmetçileri beyaz yas giysileri içinde buradalar, yüzlerini uzun şallarıyla gizlemişler; ceset de çok güzel beyaz bir ipeğe sarılmış. İemmer yüksek sesle ağlıyor, Ennu-Me'ye söylenmesi gereken duayı okuyamıyor. Söylemeye çalıştığında, sessizlik içinde korkunç, ham bir delik açan kulak tırmalayıcı bir feryada başlıyor; o yüzden ağlamakta olan diğer kadınlar onu kucaklayıp teselli etmek için yanına gidiyorlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben suya yakın durmuş, suyun nehir kıyısını nasıl aşındırdığını seyrediyorum: yavaş yavaş çarptığı toprağı kemirişini, kıyıyı sonunda otlar derenin üzerine eğilecek şekilde oyuşunu, otların beyaz köklerinin su üzerinde havada sallanışını. Toprağa dikkatlice bakacak olursanız, kökler kadar ince ak kemikler de bulursunuz, suyun gelip de mezarlarını kemirdiği minik çocukların kemiklerini.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benden çok uzakta olmayan bir yerde bir kadın duruyordu, diğer kadınlardan ayrı. Başına uzun, pejmürde bir şal dolamıştı, yüzünü gizliyordu, ama bana bir kez baktı. Sotur'du. Bunu biliyorum. Kısa süreliğine de olsa hatırlıyorum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O ve diğer kadınlar gittikten sonra etrafımda birtakım insanlar, adamlar olduğunu gördüm, onlara mezarlıkta kalıp kalamayacağımı sordum. Bunlardan biri seyis Tan'dı, küçükken bize karşı iyi olan Tan. O zaman da bana karşı iyiydi. Elini omzuma koydu. "Biraz sonra gelirsin, di mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Titrememesi için dudaklarını sıkı sıkı yummuştu. "Hayatımda tanıdığım en tatlı kızdı, Gav," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Teşekkür ederim Tan," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğerleriyle birlikte gitti. Artık mezarlıkta kimse kalmamıştı. Mezarın üzerini belli olmasın diye ellerinden geldiğince tekrar çimenle kapatmışlardı, böylece diğer mezarlardan farkı kalmamıştı, ama önemli değildi, nasıl olsa nehir bütün mezarları alıp götürecekti ve denize giden akıntıda dönüp duran birkaç beyaz paçavradan başka bir şey kalmayacaktı. Mezarlıktan uzaklaştım, Nisas boyunca, söğütler altından nehir yukarı yürüdüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Patika şehir surlarıyla nehir arasında iyice daraldı; derken Nehir Kapısı'na vardım. Köprünün üzerinden akan şehir pazarı trafiğinin geçmesini bekledim: beyaz öküzlerin çektiği ağır arabalar, bir eşek veya bir kölenin çektiği küçük el arabaları. Sonunda karşıya geçebileceğim kadar bir boşluk oldu. Nisas'ın batı kıyısından yoluma devam ettim. Patika çok güzeldi, nehir kıyısına bir yaklaşıp bir uzaklaşıyor, refah içindeki hür adamların ekip baktıkları güzel bahçelerin yanından geçiyordu. Yaşlı adamların bazıları araziye çıkmış, çapalıyor, ayrıkları temizliyor, ılık bahar sabahının, bulutlu gün doğumunun keyfini çıkartıyordu. Bense sessizliğe, boş dünyaya doğru yürümeye devam ettim. Kaba kara kayadan alçak bir tavanın altında karanlığa yürüdüm.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">O günden sonraki günler hakkında artık hiç hatırlamayacağım çok şey var. Sonunda unutmayı öğrendiğimde, bunu çok çabuk ve çok iyi öğrenmiştim. O günlerden hatırladığım bölük pörçük şeyler hatıra olabilir de, olmayabilir de; şu öteki türden bir hatırlama da olabilir bu, henüz olmamış olaylara, henüz gitmediğim yerlere ilişkin bir hatırlama. Bütün o günler, o zaman, o ay, iki ay boyunca hem olduğum yerdeydim, hem de değildim. Arkamand'dan uzaklaşmıyordum çünkü arkamda duvardan başka bir şey yoktu ve duvarın öte tarafında kalanların çoğunu da unutmuştum. Önümdeyse hiçbir şey yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yürüyordum. Benimle kim yürüyordu? Bize ölümde rehber olan Ennu mu? Yoksa dualarımızı dinleyen kulağı sağır olan Talih mi? Yol beni götürüyordu. Eğer bir patika varsa onu takip ediyordum, bir köprü olursa geçiyordum, eğer bir köy varsa ve burnuma yemek kokusu geldiyse, açsam girip yiyecek alıyordum. Cebimde, bana verildiği andan beri taşıdığım, kanla dolup taşan ağır bir yürek gibi parayla dolu olan o ağır ipek kesecik vardı. Altı gümüş teklik, sekiz kartal, yirmi bronz yarımlık, dokuz bronz çeyreklik. Nisas kıyısında, çiçek açan çalılar ve yüksek otlar arasında gözlerden ırak bir yere ilk oturduğumda bunları saymıştım. Köylerde sadece bronz çeyreklikleri harcıyordum. Onlar bile birçok insanın bozamayacağı kadar büyük bir para sayılıyordu. Köylüler ve çiftçiler bana bozuk kuruşluklar veremeyecekleri zaman fazladan yiyecek veriyorlardı. Çok az insan benden yiyecek esirgedi, bazıları da satmaktansa verdiler. Üzerimde beyazlar vardı –matem beyazı– ve eğitimli şehir adamları gibi konuşuyordum. Bana "Nereye gidiyorsun di?" diye soruyorlardı, ben de, "Ablamı gömmeye gidiyorum," diyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Zavallı çocuk," dediklerini duyuyordum kadınların. Bazen küçük çocuklar "Deli! Deli!" diye bağırarak peşimden koşuyorlardı ama hiçbir zaman bana çok yaklaşmıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aralarında gezdiğim fakir insanlar tarafından soyulmamıştım çünkü soyulma fikri hiç aklıma gelmemiş, böyle bir şeyden hiç korkmamıştım. Soyulmuş olsaydım da benim için hiç fark etmezdi. Artık insanın dua edecek bir şeyi kalmayınca Talih onu duymaya başlıyor.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Eğer o zamanlar Arkamand kaçmış olan kölesini arasaydı beni rahatlıkta bulabilirdi. Hiç saklanmadım. Nisas boyunca kime sorsalar izimi bulurlardı. Büyük bir ihtimalle Arkamand'da herkes birbirine Gavir'in o sabah herkes ayrıldıktan sonra köle mezarlığında kendisini suya atıp boğduğunu, kucağına ağır bir taş alarak suya yürüdüğünü söylemişti. Halbuki ben o sırada, sırf tesadüfen cebimde olduğu için Anne'nin parayla ağırlaşmış ipek keseciğini alarak boş dünyaya doğru yürümeye başlamıştım, zira elime bir taş alıp nehre yürümek aklıma gelmemişti. Nerede yürüdüğümün hiçbir önemi yoktu. Bütün yollar aynıydı. Gidemeyeceğim tek bir yol vardı, o da geriye dönen yol.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir yerlerde Nisas'ın karşı kıyısına geçtim. Köyler arasındaki yollar beni dolandırıp bazen bir yöne, bazen diğerine götürüyordu. Bir gün önümde yüksek, yuvarlak, yeşil dağların başlarını gördüm. Ventine Yolu'na çıktım. Eğer o yolda devam etseydim beni dağlara, Çiftliğe, Sentas'a götürecekti. Bu isimler ve yerler, unutuşun içinden çıkıp gelmişlerdi bana. Sentas Çiftliği'ni hatırladım, orada yaşayan birini hatırladım: Çiftlik kölesi Comy.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir meşenin gölgesinde oturarak birilerinin bana vermiş olduğu ekmeği yedim. O zamanlar düşünmek benim için ağır bir meseleydi, uzun zaman alıyordu. Comy arkadaştı. Çiftliğe gidip orada kalabileceğimi düşündüm. Bütün ev köleleri beni tanıyordu, bana iyi davranırlardı. Comy benimle balık tutardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Belki de Kasikar kuşatmasında Çiftlik yanıp kül olmuştu, meyve bahçeleri yerle bir edilmiş, bağlar sökülmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Belki Sentas'ta yaşayabilirdim, sanki orası gerçek bir yermiş gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağır ağır gelen bütün bu aptalca düşünceler geçip gitti, derken ayağa kalkıp sırtımı Vente'ye döndüm. Tarlalar arasından kuzeydoğuya giden köy yolundan yürümeye başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Köy yolu beni tekerlek izleriyle dolu dar, üzerinde çok az insanın bulunduğu ana yola çıkarttı. Yol durmadan ilerliyor, hatırladığım ve unutmak istediğim şeylerden uzaklaşıyordu, ben de onu izlemeye devam ettim. Karşıma bir kasaba çıkınca pazarından bana birkaç gün yetecek kadar yiyecekle, geceleri döşek olarak kullanacağım kahverengi kaba bir battaniye aldım. Daha sonra köpeklerin önüme çıkıp deli gibi havladıkları, durmama izin vermedikleri ıssız bir köy geçtim. Durmamı gerektirecek hiçbir şey yoktu zaten.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O köyden sonra yol daralıp bir patikaya dönüştü. Göz alabildiğine uzanan tepelerde ekili hiçbir alan yoktu. Yamaçlara yayılmış koyunlar otluyordu; boz renkli iri çoban köpekleri de yerlerinden kalkıp ben geçip gidinceye kadar beni izliyordu. Derken tepeler arasındaki vadilerdeki ağaçlar sıklaşmaya başladı. Bu korularda uyuyor, ağaçlar arasından akıp giden minik çaylardan su içiyordum. Yemeğim kalmadığı zaman yemek için bir şeyler arandım. Birkaç minik çilekten başka bir şeylerin yetişmesi için daha çok erkendi, üstelik ben de ne aramak gerektiğini bile bilmiyordum. Böylece aranmaktan vazgeçip tepeler arasındaki patikadan tırmanmaya devam ettim. Açlık çok acı vericiydi. Aklımda bir düşünce vardı, bir hatıra değil, sadece bir düşünce, ben Mabet'in rahiplerinin yanında güzel güzel doyarken yeterince yiyeceği olmadığı için bebeği rahminde açlıktan ölen birine dair bir düşünce, o yüzden de şimdi aç olma sırası bendeydi. Bu hakkaniyetli bir şeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her gün yürüdüğüm mesafe azalmaya başladı. Sık sık güneşin altına, yabani otlar arasına oturuyordum. Çiçek açmaya başlayan otlar çeşitlilikleriyle çok güzeldi. Havadaki minik sinekleri ve arıları seyrediyor ya da olmuş veya olmamış şeyleri sanki hepsi bir rüyaymış gibi hatırlıyordum. Ben kalkıp da uyumak için bir yer aramak üzere ağır adımlarla ilerleyinceye kadar gün geçiyor, güneş gökyüzündeki rotasını tamamlıyordu. Bir gün patikayı kaybettim ve ondan sonra tepeler arasındaki kıvrımları izlemeye başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabahın erken alacasında bir akarsu bulmak için bacaklarım titreye titreye yavaşça yamaçtan inerken arkamdan bir şey hızla üzerime geldi ve bir ışık infilakıyla ağaçlar etrafımda dönmeye başlarken nefesimin kesildiğini hissettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre sonra garip, kürklerle dolu, keskin kokulu bir yatakta yatıyor buldum kendimi. Yüzümden pek de uzak olmayan bir mesafede tavan vardı, kaba kara kayadan alçak bir kubbe. Neredeyse karanlık sayılırdı. Yanımda sıcak bir şey, iri bir hayvan bacaklarıma yaslanıyordu. Başını kaldırdı: bir köpeğin uzun, boz, ağır başı, ürkütücü kara dudakları, bana bakan kara gözleri. Sızlanır gibi bir inilti çıkarttı, ayağa kalktı ve bacaklarıma bastı. Birisi köpekle konuştuktan sonra gelip yanıma çömeldi. Benimle konuştu ama ne dediğini uzun bir süre anlayamadım. Mağaranın zeminindeki kara kayalardan parlayarak yansıdığı anlaşılan zayıf ışıkta adama öylece bakıyordum. Adamın gözlerinin aklarını ve kara yüzünün etrafından kümeler halinde pösteki gibi fışkıran gri-siyah saçlarını rahatlıkla görüyordum. Yatağın kirli ve yarı tabaklanmış kürklerinden daha keskin bir kokusu vardı. Ağaç kabuğundan yapılmış bir kupayla bana su getirdi, içmeme yardım etti, zira başımı kaldıramıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çoğunlukla başka bir yer veya zamana ait hiçbir hatıram olmaksızın alçak mağara odasında öylece yatıyordum. Sol bacağımın yanında yatan köpek olmadığı zamanlar yalnızdım. Köpek bazen başını kaldırıp karanlık havaya bakıyordu. Hiç yüzüme bakmadı. Adam eğilip odaya girdiğinde ayağa kalkarak yanına gidiyor, uzun burnunu eline dayıyor, sonra da dışarı çıkıyordu. Daha sonra ya adamla ya da tek başına geri geliyor, üzerime basıyor, bir kez dönüyor ve bacağımın yanına yatıyordu. İsmi Muhafız'dı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Adamın adı ya Cuga ya da Cuha'ydı. Bazen birini, bazen diğerini söylüyordu. Garip konuşuyordu, sanki bir şey sesini tıkıyormuş gibi gırtlaktan gelen, kayalar arasından çıkıyormuşa benzeyen bir sesle. İçeri girdiği zaman benim yanımda oturur, bana taze su verir, yiyecek ikram ederdi: genellikle tütsülenerek kurutulmuş ince et veya balık dilimleri, bazen de birkaç tane olgunlaşmış yemiş. Hiçbir zaman bir kerede çok fazla vermezdi. "Ne yapıyordun peki, açlıktan ölüyor muydun?" demişti bana. Benimle birlikteyken epey bir konuşuyordu, ayrıca onu mağaranın diğer tarafında kendi kendine veya köpekle konuşurken de duyuyordum: hiçbir zaman bir cevap beklemeyen o mırıltılı, gargara yapıyormuş gibi çıkan kelime sağanağı. "Açlıktan ölüp de ne yapacaktın? Yiyecek var. Ararsan bulursun. Seni buraya ne getirdi? Ben de seni Derram'dan sandıydım. Yine peşime düştüler sandıydım. Seni takip ettim yani. Seni takip ettim, dikizledim. Bütün bir gün boyunca birilerini dikizleyebilirim ben. Muhafız'a, yere yat dedim. Sen ayağa kalkınca gidecen sandıydım ama doğrudan buraya, kapımın önüne indiğinde ne yapaydım ki? Tam arkandayım, elimde sopa var, ben de kafana İndiriverdim, pat!" Bunu söylerken korkunç bir darbenin pantomimini yapıp gülerek kahverengi seyrek dişlerini gösterdi. "Sen orda olduğumu bilmediydin di mi? Öldürdüm onu, dedim, öldürdüm. Ölü bir dal gibi indin, öylece yatıyordun, öldürdüm onu. Derram'a şimdilik bu kadarı yeter! Sonra bir de bakıyorum, çocuk bu. Sampa, Sampa, tutup bir çocuğu öldürdüm! Yok yok, ölü değil. Yumurta kafanı bile kıramamışım. Ama ölü bir dal gibi indiydin. Bir çocuk. Seni tek elimle, yavru geyik gibi kaldırdım. Bak ben çok kuvvetliyim. Hepsi bilir bunu. Buraya gelmezler. Sen buraya niye geldin oğul? Seni ne getirdi? Ne diye böyle açlıktan öleyazdın? Kesende on bin paralarla hem de öylece yatıyordun! Bronzlar, gümüşler, tanrıların suratları! Kral Cumbelo kadar zenginsin! Neden açlıktan öleyazdın? Burası, bütün o parayla gelinecek yer mi? İene Hanım'dan geyik mi satın alacaktın? Deli misin sen oğul?" Başıyla onayladı. "Delisin, delisin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonra kıkırdayarak, "Ben de oğul. Deli Cuga," dedi. Tekrar kıkırdayarak bana duman ve külle acılaşmış lifli, tatlı bir et parçacığı verdi. Yavaşça çiğnedim, ağzım açlıktan iyice sulanmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre var olan tek şey buydu: açlığım, bana sadaka gibi verdiği yiyeceklerin keskin tadı, konuşan çatlak sesi, yüzümün hemen üstündeki kara kayadan tavan, duman ve kürkün kötü kokusu, bacağıma yaslanan köpek. Sonra oturabilmeye başladım. Böylece kayadan odanın girişine kadar sürünebildim ve bu odanın Cuga'nın kendisine ev yaptığı mağaradaki birkaç odadan en içte bulunan en alçak tavanlısı olduğunu keşfettim. Yavaş yavaş diğer odaları da inceledim. Bazılarında insan ayakta durabiliyordu, en azından orta kısmında; en büyük oda ise, iri taşlı zemini düzensiz de olsa oldukça genişti. Mağaranın kara kayası gözenekli ve çatlaktı; bu çatlak ve yarıklardan ışık geliyor, dumanlı bir loşluk yaratıyordu. Dışarı ilk çıktığımda güneş ışığı, başımı döndüren muazzam kırmızı ve altın rengi şimşeklerle beni adeta kör etti; havaysa bal gibi tatlı kokuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mağaranın dışından –tam ağzında dursanız bile– mağarayı göremiyordunuz, sadece kaya üzerinde, sarmaşık ve eğrelti otlarıyla kaplanmış kuru bir çağlayan gibi duran büyük bir yarık vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Cuga'nın bütün malı kabaca tabaklamış olduğu ceylan ve tavşan derileri, ağaç kabuğundan birkaç kupa, birkaç kaşık, akçaağaçtan yonttuğu diğer aletler, ince kirişten yapılma bir yumak ve en büyük hâzinesi, yani pis tuz kristalleriyle yarı yarıya dolu bir metal kutu, ateş yakmak için bir kav kutusu ve ince pürtüklü bir nehir taşıyla sürekli bilediği iyi çelikten boynuz saplı iki avcı bıçağı idi. Bu hâzineleri konusunda müthiş kıskançtı, benden bile kuşkulanıyor, onları benden gizliyordu. Tuzu nerede sakladığını hiç öğrenemedim. Bıçakların birini benim göreceğim şekilde ilk çıkartmak zorunda kaldığında hırlayarak bıçağı bana doğru sallayıp o boğuk sesiyle, "Dokunma buna, dokunma buna yoksa Yokedici adına bununla kalbini deşerim," demişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Dokunmam," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eğer ellersen kendiliğinden dönüp senin boğazını keser."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hiç ellemem."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yalancı," dedi. "Yalancı, insanlar hep yalancı." Bazen böyle bir şeyi durmadan tekrarlayıp durur, bütün gün boyunca başka bir şey söylemezdi, <span style="font-style:italic">insanlar yalancı, insanlar yalancı... Uzak dur, uzak dur!</span> Uzak dur, uzak dur!.. Diğer zamanlarda konuşması oldukça aklı başında olurdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim söyleyecek az şeyim vardı, bu da onun için son derece uygundu. Benimle de köpekle konuştuğu gibi konuşuyordu; ormanda tavşan tuzaklarına, balık yuvalarına, böğürtlen çalılıklarına yaptığı günlük gezilerini, yakaladığı, gördüğü, kokusunu aldığı ya da duyduğu her şeyi anlatıyordu. Ben de aynı köpek gibi hiç sözünü kesmeden bu uzun hikâyeleri dinliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sen kaçaksın," dedi bir akşam bana, birlikte oturmuş, yapraklar arasından ağustosun yoğun ve parlak yıldızlarını seyrederken. "Ev kölesi, rahat yetiştirilmiş. Kaçmışsın. Benim de köle olduğumu düşünüyorsun di mi? Yo, yo. Yo. Kaçakları mı istiyorsun? Kuzeye devam et, ormana gir, ordalar. Benim onlarla bir işim yok. Yalancılar, hırsızlar. Ben hür doğmuşum. Onlara karışmak istemiyorum. Çiftçilere de karışmak istemiyorum. Kasabalılara da – Sampa onları yok etsin, yalancılar, dolandırıcılar, hırsızlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim köle olduğumu nerden biliyorsun?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Başka ne olabilirsin ki?" dedi o karanlık sırıtışı ve atik, kurnaz bakışlarıyla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bilmiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben buraya hepsinden, hepsinden kurtulmak için geldim," dedi Cuga. "Bana vahşi adam, münzevi diyorlar, benden korkuyorlar. Beni kendi halime bırakıyorlar. Münzevi Cuga. Uzak duruyorlar. Bulaşmıyorlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sen Cugamand'ın Beyisin," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre sessizlik içersinde oturduktan sonra boğuk boğuk kıkırdamaya, bacaklarını koca, ağır elleriyle dövmeye başladı. Ellilerinde ya da daha yaşlı olmasına rağmen iriyarı bir adamdı, çok güçlü. "Bir daha söyle bakayım," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sen Cugamand'ın Beyisin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Öyleyim ya! Öyleyim ya! Burası benim arazim ve burda bey benim! Yokedici adına! Gerçeği konuşan bir adam. Üstelik buralara kadar geldi de ben onu nasıl karşıladım? Başını bir sopayla patlattım! Nasıl bir karşılama ama! Cugamand'a hoş geldiniz!" Uzun bir süre güldü. Bir süre sessizleşiyor, sonra tekrar tekrar kahkahalara boğuluyordu. Sonunda gri yıldız ışığında bana bakıp "Burda hür bir insansın. Güven bana," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de, "Sana güveniyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Cuga pislik içinde yaşıyor, hiç yıkanmıyordu; dikkatsizce tabaklanmış derileri ve kürkleri leş gibi kokuyor ve çürüyordu fakat yiyecekleri saklamak ve depolamak konusunda son derece titizdi. Tuttuğu bütün iri hayvanların –tavşanların, arada bir denk gelen yavru geyiklerin– etlerini dumanla tütsülüyor ve mağaranın ocak odasının tavanına asıyordu. Otluklara da daha küçük hayvanlar –orman faresi, hatta tarla faresi– için tuzaklar kuruyor, bunları ateşte kızartarak taze taze yiyordu. Kapanları çok zekice hazırlanmıştı, sabrı ise sınırsızdı, ama oltalarla, misinalarla şansı pek yaver gitmiyordu ve tütsülemeye değecek büyüklükte balıkları pek nadir yakalıyordu. O konuda ona yardımcı olabilirdim. Misina olarak kullanabildiği tek şey olan kirişler suda yumuşuyordu; ben de kahverengi battaniyemin kenarından bükülmüş pamuk ipliklerden biraz çekip çıkarttım ve bunu Cuga'nın yontmuş olduğu ince olta iğneleriyle kullanarak akarsuyun oluşturduğu su birikintilerinde kaynayan minik kahverengi alabalıkların yanı sıra birkaç iri levrekle tatlı su levreği de yakaladım. Bana balıkların nasıl kurutulup tütsülendiğini gösterdi. Bunun dışında ona çok az yardımım dokunuyordu. Gezintilerinde beni yanında istemiyordu. Genellikle bütün gün boyunca beni yok sayıyor, kendi kendine tekrarladığı mırıltılar içinde kayboluyordu, ama yemek yediği zamanlar yemeğini daima benimle ve Muhafızla paylaşırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona neden beni içeri alıp yaşattığını hiç sormadım. Bu bir soru olarak aklıma gelmemişti. Ona tek bir soru sordum: Muhafız'ın nereden geldiğini.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çoban köpeği kancığı," dedi. "Orda doğudaki kayalık yamaçlarda doğurduydu. Yavruların oynadıklarını gördüm. Kurt zannettim, onları yakalayıp gırtlaklamak için elimde bıçağımla oraya gittim. Tam inlerine girmiştim ki kancık tepenin ardından çıktı geldi, bana saldıracaktı ama ben köpeğe, 'Hop, dur bakalım anacık, ben kurtları öldürürüm ama hiç bir köpeğe zarar verir miyim?' dedim. Bana dişlerini gösterdi..." –kendi kahverengi dişlerini sırıtır gibi hırlayarak bana gösterdi– "sonra ine girdi. Oraya sık sık gitmeye başladım, sonunda birbirimize alışınca yavrularını dışarı çıkarttı, ben onların oynayışlarını seyrettim. İçlerinde bununla iyi anlaştık. O da benimle birlikte geldi. Bazen oraya geri giderim. Şimdi de orda yavruları var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana hiç soru sormazdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Eğer soracak olsaydı, verecek cevabım olmazdı. Ne zaman bir şeyler hatırlamaya başladığımı fark etsem hemen dikkatimi gözümün veya elimin altındaki bir şeye çevirir ve sadece ona odaklanırdım. Eskiden olduğu gibi hatırlamalarım, gördüğüm o görüntüler yoktu. Uyurken rüya görüyorsam bile uyandığımda hatırlamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabah ışığı artık daha bir altın rengine çalmaya, günler daha çabuk geçmeye, geceler de serinleşmeye başlamıştı. Mağarasının ocak odasındaki minik ateşin önünde, karşımda oturan Cugamand Beyi minik bir alabalığı bütün olarak çöpünden sıyırıp ağzına atarak bir süre çiğnedi, yuttu, elini üzeri pislik bağlamış çıplak göğsüne sildi ve "Kışın burası soğuk olur. Ölürsün," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir şey söylemedim. Neden bahsettiğini iyi biliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sen yoluna devam et."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzun bir sessizlikten sonra, "Gidecek yer yok Cuga," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet var. Evet var. Orman, gideceğin yer orası." Başıyla kuzeyi işaret etti. "Ormanlar. Daneran. Büyük orman. Sonu yok diyorlar. Hem orda köle avcısı da yok. Hiç yok. Köle avcısı falan yok. Sadece orman adamları. Gidecek yer orası."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çatısı yok," deyip ateşe bir odun daha attım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet var. Evet var. Orda yumuşak yaşıyorlar. Çatılar var, duvarlar var, hepsi var. Yataklar, paltolar, hepsi, hepsi. Onlar beni bilir, ben de onları. Birbirimize bulaşmayız. Beni bilirler. Uzak dururlar." Kaşlarını çatıp mırıldanmalarından birine daldı: <span style="font-style:italic">Uzak dururlar, yaklaşmazlar...</span></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi sabah erkenden beni sarsarak uyandırdı. Mağara girişinin önündeki düz kaya üzerine kahverengi battaniyemin, parayla dolu ipek kesemin ve bir süre önce bana vermiş olduğu kirli kürk pelerinin yanı sıra bir paket de kuru et koymuştu. "Hadi," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kıpırdamadan durdum. Cuga dikkat kesilip ciddileşti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunu benim için sakla," dedim ipek keseciği uzatarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dudağını ısırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunun için öldürülmek istemiyorsun di mi?" dedi sonunda; ben de başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki," dedi. "Belki çalarlar. Hırsızlar, dolandırıcılar... Ben bu zımbırtıları istemiyorum. Bunları hırsızlardan nerde saklayacam ki?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tuz kutusunun içinde," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana öfkeyle baktı. "Nerdeymiş o?" diye atıldı, kuşku onu saldırganlaştırmıştı</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yeniden omzumu silktim. "Bilmiyorum. Hiç bulamadım ki. Kimse bulamaz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu onu güldürdü, yavaşça, ağzını sonuna kadar açarak güldü. "Biliyorum," dedi. "Biliyorum! Tamam."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağır, lekeli, rengi kaçmış kese onun koca elinin içinde kayboldu. Elinde bununla mağaraya geri dönüp bir süre yok oldu. Derken dışarı çıkarak bana başını salladı. "Hadi," dedi. Yavaş gibi görünse de milleri birbiri ardından deviren o uzun ve rahat adımlarıyla yola koyuldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bedenim yeniden zindeliğine kavuşmuştu ve akşam olduğunda yorgun düşsem, ayaklarım zonklasa da bütün gün boyunca ona ayak uydurabildim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana önümüze çıkan son akarsudan kana kana içmemi söyledi. Akarsuyu geçtik, uzun bir yamaca tırmandık ve bir tepenin, tepelerin en sonuncusunun üzerinde durduk. Arazi buradan, ağaç tepelerinin yavaşça mavi bir loşlukta kaybolup gittiği, ucu bucağı olmayan engin bir ormana doğru iniyordu. Güneş kavuşmamıştı ama gölgeler uzamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Cuga hemen işe koyuldu; odun toplayıp bir ateş yaktı, büyük bir ateş, kuru değil yeşil odunlarla. Duman berrak gökyüzünde döne döne yükseldi. "Tamam," dedi. "Yakında gelirler." Ve geldiğimiz yoldan gitmek için döndü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Dur," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabırsızlanarak durdu. "Sadece bekle," dedi. "Buraya geleceklerdir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Geri geleceğim Cuga."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başını kızgın bir ifadeyle salladı ve kamburunu çıkararak kuru otlar arasından iri adımlarla yoluna devam etti. Bir dakika içersinde, tepenin doruğunun hemen altından başlayan ağaçların arasında gözden kaybolmuştu bile. Ağaç tepelerinin karaltısı üzerinden kavuşan güneş alevlenmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O gece tepenin doruğunda, ateşin başında, battaniyeme ve kürkten pelerinime sarınarak tek başıma uyudum. Kürkün isli leş kokusu burnuma pek hoş geliyordu. O koku içinde iyileşmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gece sürekli uyanıp durdum. Ateşi bir kere, ısınmak için değil işaret olsun diye besledim. Sabaha karşı bir rüya gördüm: Sentas'ta uyuyordum, rüyaların kalesinde. Diğerleri de benimle birlikte oradaydı. Karanlıkta mırıldanan seslerini duydum. Kızlardan biri güldü... Uyanıp rüyayı hatırladım. Rüyaya tutunup içinde kalmaya çalıştım. Susamıştım, susuzluk uyandırmıştı beni. Hava ışır ışımaz gidip tepenin eteğindeki suyu arayacağımı söyledim kendi kendime, yattığım yerde ışığı bekledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sentas'ta hiç uyumamıştık ki, diye düşündüm. Her zaman çiftlik evinin yakınlarında, ağaçların altında uyurduk. Her zaman yıldızları ağaçların arasından görürdük. Her zaman Sentas'a çıkıp orada uyumaktan konuşmuştuk ama bunu hiç yapmamıştık.</p>
</body>
</html>
