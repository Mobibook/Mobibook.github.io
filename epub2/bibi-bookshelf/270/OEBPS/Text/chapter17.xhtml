<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">11</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">YATAĞINA oturduğumda Chamry hemen uyanarak kalktı. Barna'nın evinde bir yanlış anlaşılma olduğu için bir süre onunla kalmak istediğimi söyledim. "Ne demek istiyorsun?" dedi. Pek fazla bir şey anlatmaya niyetim olmadığı halde, hikâyeyi ağzımdan aldı. "O kız mı? Senin odanda mıydı? Taş adına! Hemen bu gece çıkman, uzaklaşman lazım!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben karşı çıktım. Sadece bir yanlış anlaşılmaydı. Barna sarhoştu. Ama Chamry yataktan çıkmış, yatağının altında bir şeyler aranıyordu. "Bıraktığın o zımbırtılar nerde, balık oltaların falan... İşte. Burda olduklarını biliyordum. Tamam. Şu zımbırtılarını alıp kapıya git. Güneş doğmadan önce alabalık göletinde olmak istediğini söyle, balık en güzel güneş doğarken tutulur..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"En güzel güneş batarken balık avlanır," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana içi ezilerek baktı. Sonra bakışları keskinleşti. Yanağıma dokundu. "Patakladı di mi? Seni hemen oracıkta öldürmediği için şanslısın. Eğer seni bir daha görürse öldürür. İnsana işte öyle bir anda sırt çevirir. Kadınlar için. Ya da gücünü sarsmaya çalışan birine. Kaç kere gördüm. Bir adamı öldürüşünü görmüştüm. Elleriyle adamı boğup, boynunu kırdı. Eşyalarını al. Eski battaniyen de burda, onu da al. Kapıya git."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kazık gibi kalakalmıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Dur ben de seninle geleyim," dedi terslenerek. Beni arka caddelerden şehir kapısına doğru hızla yürüttü; bütün yol boyunca benimle konuşarak nöbetçiye ne söylemem ve ormana varınca ne yapmam gerektiğini anlattı. "Patikalardan yürüme! Hiçbir yolu izleme. Hepsi korunuyor, zaman zaman korunuyorlar yani. Keşke... Evet! Tamam, seni o götürebilir... Hadi bu taraftan!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yolunu değiştirerek Venne'nin yağmacı grubuyla yaşadığı caddeye döndü. Beni barakanın kara gölgesinde bırakarak içeri girdi. Orada durup, başımdaki zonklama eşliğinde hafifçe oynaşan gümüş mavisi çatılara bakındım. Chamry dışarı çıktı, yanında Venne'yle. "Ava gidiyorsunuz," dedi, "balık avlamaya değil. Hadi!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Venne birkaç yay taşıyordu ve sadağı da sırtındaydı. "Başının derde girdiğine üzüldüm Gav," dedi kibarca.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona başımın dertte olmadığını, Barna'nın sarhoş olduğunu, bütün bu paniğin gereksiz olduğunu açıklamaya çalıştım. Chamry, "Onu dinleme. Beyninin vidaları gevşemiş. Rahatça kaçabileceği bir yere götür onu," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bak bunu yapabilirim," dedi Venne. "Tabii bizi kapıdan bırakırlarsa."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onu bana bırak," dedi Chamry. Gerçekten de konuşmasıyla bizi şehir kapısından geçirdi. Nöbetçilerle çene çalarken Barna'nın peşimden kimseyi salmadığını öğrendi. Nöbetçiler hepimizi tanıyorlardı ve hava kararmadan geri dönmemiz uyarısıyla bizi bıraktılar. "A, ben hemen döneceğim," dedi Chamry. "Gece yarısı av gezilerine çıkacak halim yok! Sadece bu salakları geçiriyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bahçeleri geçip ormanın kıyısına varıncaya kadar bizimle geldi. "Döndüğümde onlara ne diyeceğim?" diye sordu Venne.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onu kaybettiğini. Nehirde. Bütün gün onu aradığını. Nehre düşmüş de olabilir, kaçıp gitmiş de olabilir, dersin... Sence işe yarar mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Venne başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Biraz yaş," dedi Chamry bilmişçe, "çok yaş. Ama ben Gav'ın Asion'a kaçmaktan söz ettiğini duyduğumu söylerim. Yani onu ava götürmen için kandırdıktan sonra seni atlatıp kaçmış olur. Sana bir şey olmaz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Venne yine başını tamam anlamında salladı, hiç endişelenmeden.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Chamry bana döndü. "Gav," dedi, "ortaya çıktığından ve eteğimi başına giymeye çalıştığından beri bana bir yük olmaktan, başımı belaya sokmaktan başka bir işe yaramadın. Beni buralara sürükledikten sonra şimdi de bırakıp kaçıyorsun. Eh, adam gibi kaç. Batıya git."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sözlerini tasdik etmesi için Venne'ye baktı, o da başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ayrıca Dağlar'dan uzak dur," dedi Chamry. Bana sıkıca sarıldı, arkasını döndü ve ağaçların altındaki karanlıkta gözden kayboldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim görmekte bile zorlandığım bir patikada hiç tereddüt etmeden yürümeye başlayan Venne'nin peşine gönülsüzce takıldım. Ağaçların dalları ve gövdeleri arasından pırıldayan mehtap başımı döndürüyor, beni sersemletiyordu. Ayağım takılıp duruyordu. Venne benim zorluk çektiğimi fark ederek yavaşladı. "Bir sopa bulayım mı sana, ha?" dedi. "Başın mı dönüyor?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz başım dönüyordu ama geçeceğini söyledim ve yolumuza devam ettik. Ben hâlâ herkesin aptalca bir paniğe kapıldığından, sabah olduğunda rahatlıkla izah edilebilecek bir yanlış anlaşılma yüzünden beni kaçmak zorunda bıraktıklarından emindim. Daha önce de Barna'nın hiddetlendiğini görmüştüm. Onun hiddeti akıldışı ve vahşiydi ama fazla uzun sürmezdi, harlar gürler geçerdi. Şafak sökerken Venne'ye geri döneceğimi söylemeye karar verdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Serin akşam havasında sessizlik içersinde acele etmeden ilerlerken yavaş yavaş zihnim açıldı. Barna'nın evinde yaşanmış olanları hatırlamaya başladım; olanları yeniden görmeye başladım. Barna'nın erkek ve kadınların gözleri altında kıpırtısız ve ifadesiz duran kızı okşamalarını gördüm. Ondan kaçıp saklanmak için yanımıza gelen İrad'ın yüzündeki dehşeti ve Barna'nın yüzündeki deliliği gördüm. Diero'nun yanağındaki koyu morluğu gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Venne su içmek için yüksek kıyısı olan taşlı, minik bir akarsuda durdu. Ben de yüzümü yıkadım. Sağ kulağım ve her iki yanağım şişmişti ve ağrıyordu. Ormanın derinliklerinde küçük bir baykuş tatlı tatlı öttü. Ay yeni batmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ortalık biraz ışıyıncaya kadar burda bekleyelim," dedi Venne alçak sesiyle; sessizce oraya oturduk. O biraz uyukladı. Ben ellerimi tekrar tekrar ıslatıp şişmiş olan kulağımın ve şakaklarımın üzerine koyarak serinletiyordum. O karanlıkta fikrimin nasıl değiştiğini bilemem ama ağaçlar, ağaçların yaprakları, akarsu kıyısındaki kayalar ve suyun hareketi yeni yeni beliren ışığın loş griliğinde gizemli bir şekilde varlık kazandıkça, Barna'nın evine katiyetle geri dönemeyeceğimi anlamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hissettiğim tek duygu utançtı. Onun için, kendim için. Yine güvenmiştim ve yine ihanet etmiş, ihanete uğramıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Venne doğrulup oturarak gözlerini ovuşturdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben yola devam ederim," dedim. "Senin daha fazla gelmene gerek yok."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Valla," dedi, "onlara beni atlattığını, bütün gün seni arayıp durduğum hikâyesini anlatacağım. Üstelik seni de yakalayamayacakları kadar uzağa götürmek istiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Beni aramazlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilemezsin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Barna dönmemi istemez."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki beynini dağıtma işini tamamlamak ister." Venne ayağa kalktı, gerindi. Ona, arkadaşlarına karşı her zaman iyi yürekli olan bu ince, yaralı, yumuşak sesli avcıya içimde buruk bir sevgiyle baktım. Benim kaçmama yardım ettiği için Barna'yla başının derde girmeyeceğinden emin olmak isterdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Batıya gideceğim," dedim. "Sen dolanıp kuzeyden git, böylece arkama adam takacak olurlarsa onları yanlış yöne yollayabilirsin. Şimdiden yola koyul da bunu yapacak vaktin olsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni yolun batısında kalan Daneran Ormanı'na götüren patikaya çıkarıncaya kadar beraber gelmekte ısrar etti. "Senin ormanda çemberler çizdiğini gördüm!" dedi. Bana bir sürü talimat verdi: Ormandan tamamen çıkıncaya kadar ateş yakmamamı, yılın bu zamanında güneşin batının iyice güneyinden battığını unutmamam gerektiğini vs. söyledi. Yanımda hiç yiyecek olmamasına sıkılıyordu. Hiçbir patika izlemeden oldukça seyrek sayılacak bir meşe ormanından ilerlerken Venne yerdeki bütün tümsekleri ve çalılıkları yokluyordu; sonunda çalı çırpıdan bir yığının üstüne atılarak deşip açtı ve bir orman sıçanının ambarını ortaya çıkardı: birkaç avuç minik yaban ceviziyle meşe palamudu. "Palamutlar ağzını burar ama hiç yoktan iyidir," dedi. "Batı yolunda tatlı kestanelerin olduğu geniş bir yer var. Kestanelerin bazıları hâlâ ağaçta olabilir. Dikkatli ol. Ormandan çıkınca ya dilenirsin ya da çalarsın. Ama daha önce de bunu yapmıştın zaten, di mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonunda aradığı patikaya, batıya doğru kıvrılan açık bir orman yoluna vardık. Orada geri dönmesi için ona ısrar ettim. Sabah epey ilerlemişti bile. Elini sıkacaktım ama o bana sıkıca sarıldı, aynı Chamry'nin yaptığı gibi. "Talih yanında olsun Gav. Seni hiç unutmayacağım. Hikâyelerini de. Talih yanında olsun!" diye mırıldandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dönmesiyle ağaçlar arasındaki gölgelerin içinde kaybolması bir oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kasvetli bir andı bu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir gün önce bu saatlerde Barna'nın evinde yanımda neşeli bir grup adam ve kadınla yemekteydim ve akşam Barna'ya şiir okumak için can atıyordum... Barna'nın bilgini. Barna'nın kuzucuğu...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Orman yolunun kıyısına oturup yanımda ne var ne yoksa bir muhasebesini yaptım. Ayakkabı, pantolon, gömlek, palto; eski leş kokulu kahverengi yün battaniye, olta takımım, orman sıçanından çalınmış bir cep dolusu ceviz, güzel bir bıçak ve Caspro'nun <span style="font-style:italic">Kâinata Dair</span>'i.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ve Arkamand ile ormandaki tüm yaşamım. Okuduğum her kitap, tanıdığım her insan, yaptığım her hata – bu kez onları da yanıma almıştım. Bunlardan kaçmayacağım bu kez, dedim kendi kendime. Bir daha asla. Yanımda gelecekler. Hepsi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Peki bunları nereye götürecektim?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Elimdeki tek cevap üzerinde olduğum yoldu. Yol beni Bataklık'a götürecekti. Sallo'yla doğduğumuz yere. Dünyada ait olabileceğim tek halka. Size çalınmış çocuklarınızı geri getirdim, ya da en azından birini, dedim içimden Bataklık'taki insanlara, neşeli ve kararlı görünmeye çalışarak. Ayağa kalkıp batıya doğru yürümeye başladım.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Nehir kıyısı boyunca Etra'dan uzaklaşırken beyaz matem kıyafeti giymiş bir oğlan çocuğuydum, tek başına giden; bir tek bu bile garip bir manzaraydı zaten, ayrıca insanlar aklımın başında olmadığını anlıyordu. Bu beni korumuştu. Deliler kutsaldır. Şimdi bu ıssız orman yolunda yürürken iki yaş daha büyüktüm ve bir kaçak olarak bir kaçak görünümünde, kaçak kıyafetindeydim. Birileriyle karşılaşacak olursam beni kuşku çekmekten veya köle avcılarının elinden kurtaracak tek şey aklım ve artık bana göz kulak olmaktan bıkmaya başlamış olabilecek Talih'ti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yol beni Daneran Ormanı'nın batı tarafına çıkartacaktı ve batıya, ya da güneybatıya gitmeye devam edersem Bataklık'a varacaktım. Yol üzerinde hangi köylerin olabileceğini bilmiyordum; herhangi bir kasaba olmadığını biliyordum. Şu anda bulunduğum toprakları çok uzaktan, çok önceleri, altın rengi bir akşam ışığında, Ventine Tepeleri'nden görmüştüm. Çok boş görünmüştü. Doğuya uzanan ormanın kocaman bulanık gölgesini ve kuzeye doğru uzanan açık, düz alanları hatırladım. Sallo'yla uzun bir süre bakmıştık. Sotur bize Bataklık'ı hatırlayıp hatırlamadığımızı sormuş, ben de hatıramdaki suyu, sazları, uzaktaki mavi dağı anlatmıştım ama Sallo her ikimizin de hiçbir şey hatırlayamayacak kadar küçük olduğumuzu söylemişti. O yüzden o hatıra, bendeki diğer tür hatıradan olmalıydı, henüz yaşanmamış bir hatıra.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böyle bir görüntü görmeyeli çok olmuştu. Etra'dan ayrıldığım zaman bütün geçmişimi arkada bırakmıştım: onunla birlikte tüm geleceğimi de. Uzun bir süre sadece içinde olduğum ânı yaşamıştım – şu geçen kışa, sonunda Diero'yla birlikte arkaya bakacak cesareti buluncaya ve kaybetmiş olduğum marifeti ve yükü geri kazanıncaya kadar. Fakat diğerini, gelecek zamana ait görüntüleri sanki sonsuza kadar kaybetmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Belki de ağaçlar arasında yaşıyor olmaktandı, diye düşündüm orman yolundan yürürken. Ucu bucağı olmayan ağaç gövdeleri, ormanın birbirine girmiş, gölgeli dalları gözün zaman ve mekân içinde uzağı görmesine engel oluyordu. Açıklığa çıkınca, düzlükte, mavi suyla mavi gök arasında belki yine ileriye bakabilir, uzağı görebilirdim. Uzun bir zaman önce, Sallo sınıftaki sırada hemen yanımda otururken, bunun halkımıza has bir güç olduğunu söylememiş miydi?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bundan söz etme," diyor cılız, yumuşak sesi, kulağımı ısıtarak. "Gavir dinle bak, gerçekten, bundan kimseye söz etmemen lazım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de hiç söz etmemiştim. Bizi tutsak eden bu tarz güçleri olmayan, bunu anlamayan ve bunlardan korkanlar arasında, Arkamand'daki efendilerimizin yanında hiç söz etmemiştim. Ormandaki kaçak köleler arasında da söz etmemiştim çünkü orada geleceğe ait sahneler görmemiştim, sadece Barna'nın devrim ve hürriyet rüyaları ve planları vardı. Ama eğer kendi halkımın arasına gidebilirsem, efendilerin ve kölelerin olmadığı hür insanların arasına, belki o zaman böyle güçleri olan diğerlerini de bulabilirdim, belki onlar bana bu görüntüleri geri getirmeyi, onları kullanmayı öğretebilirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu tarz düşünceler ruhumu hafifletiyordu. Aslında yeniden yalnız olmaktan memnundum. Şimdi bana Barna'yla geçirdiğim bütün o yıl boyunca onun o gür, o neşeli sesi tüm zihnimi kaplamış, düşüncelerimi denetimi altına almış, muhakeme kabiliyetime hükmetmiş gibi geliyordu. Onun varlığının gücü bir büyü gibiydi, bana kendi varlığımın kıyılarını köşelerini bırakıyordu sadece, gölgelerinde gizlendiğim. Artık ondan uzaklaştıkça hafızamda Ormanın Kalbi'nde Brigin'in takımıyla ve onlardan da önce, delirmiş zavallı oğlanı açlıktan ölmekten kurtaran Cuga'yla geçirdiğim bütün zamanlara rahatlıkla dönebiliyordum... Ama açlıktan ölmek üzere olduğum zamanları düşünmek beni hemen mevcut hale döndürmüştü. Bir gece önceden beri bir şey yememiştim. Midem yemek istemeye başlamıştı ve cebimdeki cevizler beni pek götürmeyecek gibiydi. Ormanın sonuna varıncaya kadar hiç ceviz yememeye karar verdim. Ormanın bitiminde orman faresi usulü bir ziyafet çeker, daha sonra ne yapacağıma karar verirdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yol seyrek bir akçaağaçlıktan geçip kuzeyden güneye uzanan daha geniş bir yola çıktığında daha akşamüzeriydi. Her ne kadar ortalık göz alabildiğine ıssız da görünse yolun üzerinde son yağmurlardan kalma araba, bir sürü koyun, biraz at izi vardı. Yolun diğer yanı fundalıklarla kaplı, özelliksiz, birkaç ağaç öbeği bulunan açık araziydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çalılıkları kendime siper ederek yere oturdum ve cevizlerimin on tanesini yedim. Böylece ihtiyat erzakı olarak yanımda tuttuğum yirmi iki cevizim, dokuz palamudum kalmıştı. Ayağa kalktım, sola baktım ve büyük bir gözüpeklikle yoldan aşağıya yürümeye başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aklım, yolda rast gelebileceğim arabacılara, celeplere ya da atlılara söyleyeceğim şeyle meşguldü. Beni kaçak köle bir oğlan olarak görünmekten koruyabilecek tek şeyin cebimde taşıdığım kitap olduğuna karar verdim. Bir bilginin kölesiydim; Asion'daki efendimin Etra'daki bir bilgine yolladığı kitabı taşımakla görevliydim, zira Etra'daki bilgin hastaydı ve ölmeden önce bu kitabı okumak istiyordu ama gözleri artık zayıfladığı için kitabı okuma bilen bir oğlanla yollaması için Asion'daki arkadaşına yalvarmış yakarmıştı... Yol boyunca bu hikâye üzerinde titizlikle çalıştım. Kendimi bu hikâye içinde o kadar kaybetmiştim ki sonunda biraz arkamdaki tali bir patikadan yola sapan çiftlik arabasının koşum takımlarının tıngırtısı ve koca nalların takırtısı beni uyandırıncaya kadar onu görmemiştim bile. Atın uysal bakışlı koca kafası neredeyse omzuma gelmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ağtlayıve!" dedi ablak suratlı, bastıbacak bir adam olan arabacı, bana bakarken yüzünde neredeyse hiçbir ifade yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben ağzımda bir şeyler geveleyerek adamı selamlamaya çalıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Atlayıver," dedi adam biraz daha anlaşılır bir şekilde. "Dörtyol ağzına daha çok var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Oturulacak yere tırmandım. Beni biraz daha inceledi. Gözleri dikkat çekecek kadar küçüktü, sanki ekmek somunundan koca bir suratta bulunan minik susam taneleri gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şeça'ya gidiyorsundur," dedi, hani tartışılmaz bir olgu gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onayladım. Yapabileceğim en makul şey gibi görünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sizi artık yollarda pek görmüyoz," dedi arabacı. O zaman onun beni Bataklık ahalisinden biri zannettiğini –olduğumu fark ettiğini– anladım. Bir kaçak değil, bir yerliydim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu gayet iyiydi, zira adam muhtemelen bir kitabın ne olduğunu bile bilmezdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dörtyol ağzına kadar yavaş yavaş geride kalan miller boyunca, akşamüzeri süresince, altın ve mor renkli günbatımında bana hep bir çiftçi, çiftçinin amcası, besi domuzları, Sıçan Suyu kıyısındaki bir toprak parçası ve yaşanan bir haksızlıkla ilgili bir hikâye anlattı durdu. Hiçbir tarafını anlayamadım ama gerekli zamanlarda başımı sallayıp bir şeyler homurdanmayı becerdim; zaten onun bütün istediği de buydu. "Sizin ahaliyle konuşmaktan hep zevk almışımdır," dedi beni dört yol ağzında bıraktığında. "Fikirlerinizi hep kendinize saklarsınız. İşte Şeça yolu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona teşekkür ederek akşam karanlığına doğru yollandım. Şeça Bataklık ahalisine ait bir yer idiyse oraya gidebilirdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre sonra durup bütün cevizleri iki taş arasında kırdım ve yola devam ederken birer birer yedim, zira açlık artık ıstırap vermeye başlamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İleride ışıkların pırıltısını gördüğümde akşam iyice çökmeye başlamıştı. Ben oraya yaklaşırken hâlâ parıldayan su gökyüzündeki son ışıkları yansıtıyordu. Bir gölün kıyısındaki minik bir köyün otlağından geçtim. Evler sırıkların üzerine inşa edilmişti, bazıları iskelelerin ucunda tam suyun üzerinde duruyordu; karanlıkta tam olarak seçemediğim demirlemiş kayıklar vardı. Çok yorgun ve çok açtım. Aydınlık bir pencerenin sarı parıltısı koyulaşan akşam karanlığında çok hoş görünüyordu; o eve gittim, tahta merdivenlerden dar bir verandaya çıktım ve açık kapıdan içeriye baktım. Bir han veya bir birahaneye benziyordu; penceresiz, alçak tezgâhlı ama hiç eşyası olmayan bir yer. Dört-beş adam, ellerinde kilden bardaklarla yerdeki halının üzerinde oturuyorlardı. Hepsi bana baktıktan sonra, sanki bakacak bir şey yokmuş gibi başlarını çevirdiler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eh, gir içeri oğul," dedi biri. Hepsi de esmer tenli, ince, kısa boylu adamlardı. Tezgâhın arkasındaki kadın dönünce yaşlı Gammy'yi görür gibi oldum: delip geçen parlak kara gözler, kartal burun. "Nerden geliyorsun?" diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ormandan." Sesim boğuk bir fısıltı halinde çıkmıştı. Kimse bir şey söylemedi. "Yakınlarımı arıyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kim peki onlar?" diye sordu kadın. "İçeri gir!" İçeri girdim, kuşkusuz çok ürkek görünüyordum. Kadın bir tabağa bir şeyler şaplatıp tezgâhın üzerinden bana uzattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Param yok," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ye," dedi kızarak. Tabağı alıp tutuşturulmamış bir ocağın başındaki sıraya oturdum. Bir çeşit soğuk balık gözlemesiydi sanırım, oldukça büyük bir parça, ama daha yediğimin ne olduğunu anlamadan bitirmiştim bile.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şimdi, yakınların kim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilmiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu onları bulmanı biraz zorlaştırır," diye belirtti adamlardan biri. Bana bakmaya devam ediyorlardı, öyle gözlerini dikip ayırmadan değil de önlerine çıkmış yeni bir şeyi fark ettirmeden inceleyerek. Gözlemenin anında yok olması sessiz bir eğlenceye neden olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burlardalar mı?" diye sordu başka bir adam, kel başını sıvazlayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilmiyorum. Biz çalınmışız – ablamla ben. Etra'dan gelen köle avcıları. Belki buranın daha güneyinde bir yerlerde."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ne zaman olmuştu bu?" diye sordu hancı keskin sesiyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"On dört-on beş yıl önce."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kaçak bir köle, öyle mi?" diye mırıldandı adamların en yaşlısı yanındakine, huzursuz bir ifadeyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yani sen ufak bir çocuktun," dedi hancı, kilden bir kupayı bir şeylerle doldurup bana getirerek. "Adın neydi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir. Ablamınki de Sallo."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Başka bir bilgi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı salladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ormana nasıl düştün?" diye sordu kel adam; sesi yumuşaktı ama sorunun kendisi sertti ve o da bunu biliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz tereddüt ettikten sonra, "Kayboldum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hayretle cevabımı kabullendiklerini gördüm, en azından o an için. Kadının bana verdiği sütü içtim. Bal kadar tatlı gelmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Başka hatırladığın isimler var mı?" diye sordu kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı salladım. "Ben ancak bir-iki yaşındaymışım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ya ablan?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O da benden bir-iki yaş büyüktü."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki o Etra'da köle mi?" Kadın Etra'yı "Ettera" olarak telaffuz etmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Öldü." Dönüp onlara, esmer, dikkatli yüzlere baktım. "Onu öldürdüler," dedim. "O yüzden kaçtım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ah, ah," dedi kel adam. "Ah, şey... Peki bu kaç yıl önce oldu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İki yıl önce."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğer birkaçıyla bakışarak başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bia, oğlana inek sidiğinden daha iyi bir şeyler ver," dedi en yaşlı olanları, dişsiz bir tebessümü ve biraz saf bir hali vardı. "Ona bir bira ısmarlıyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onun ihtiyacı süt," dedi hancı, kupamı yeniden doldururken. "Bu içtiği bira olsaydı çoktan yüzükoyun yere serilmişti."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Teşekkür ederim ana-io," dedim ve sütü büyük bir minnettarlıkla içtim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şeref payesi yüzünden olacak, hafif bir kahkaha koyuverdi. "Şehirli ağzı, ama sen bir Rassiu'sun," diye gözlemledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yani bildiğin kadarıyla peşinde birileri yok," diye sordu kel adam bana. "Ordaki şu şehirli efendilerin falan."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bence boğulduğumu sanıyorlar," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yorgunluğum, açlığımı gideren yiyecek, onların ihtiyatlı iyi yüreklilikleri, beni temkinle de olsa ben olarak kabul etmeleri ve belki de Sallo'nun öldürülmüş olduğunu söyleyebilmiş olmam – bunların hepsi bir olup gözlerimi yaşarttı. Ocaktaki küllere, sanki orada bir ateş yanıyormuş gibi bakarak zayıflığımı saklamaya çalıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Güneyli gibi görünüyor," diye mırıldandı adamlardan biri; bir diğeri, "Ben Turna Düzlükleri'nden bir Sallo Evo Danaha tanıyorum," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir ve Sallo, Sidoyu isimleri," dedi kel adam. "Ben yatıyorum Bia. Şafak atmadan yola koyulacağım. Yanımıza biraz yolluk hazırlarsın, ha? İstersen benimle birlikte güneye gel Gavir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kadın beni onun arkasından hanın üst katındaki ortak yatak odasına yolladı. Eski battaniyemle birlikte bir karyolaya uzandım ve karanlık sulara gömülen bir taş gibi uykuya daldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kel adam karanlıkta sallayarak uyandırdı beni. "Geliyor musun?" dedi; ben de bir gayret ayağa kalkıp, eşyalarımı alarak onu izledim. Güneye gittiği haricinde nereye, neden ve nasıl gittiği konusunda hiçbir fikrim yoktu; beni tek yönlendiren daveti olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aşağıda minik bir idare lambası yanıyordu. Tezgâhın arkasında, sanki bütün gece hep orada kalmış gibi duran hancı, adama yağlanmış ipeğe benzer bir şeye sarılmış iri bir paket uzattı, adamın çeyrek bronzunu aldı ve "Me seninle olsun Ammeda," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Me ile," dedi adam. Peşinden karanlığa çıkıp su kıyısına kadar gittim. İskeleye bağlı duran, bana çok büyük görünen bir kayığa gitti. İplerini çözdükten sonra sanki merdivenden aşağıya iniyormuş gibi rahat bir hareketle kayığa atladı. Ben daha dikkatle ama aceleyle indim çünkü kayık iskeleden ayrılmaya başlamıştı bile. Kayığın kıçına sindim; Ammeda ise karanlıkta gizemli bir şeyler yaparak yanımdan gelip geçiyordu. Altın bir kıvılcım gibi duran han karanlık sular üzerinde arkamızda kalmıştı bile, yıldızların yansımalarından daha cılız görünüyordu. Ammeda kayığın ortasındaki kısa direkte bir yelken açtı, yelken öyle pek bir şeye benzemiyordu ama hafif rüzgârı hemen kaparak yoluna muntazaman devam etti. Kayık yüzerken yürümenin verdiği o tuhaf hisse alışmaya başlamıştım, gökyüzü biraz aydınlanmaya başladığında, tutuna tutuna da olsa artık etrafta rahatça dolaşabiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kayık dar ve oldukça uzundu, bütün etrafı halattan bir korkulukla çevrelenmişti; ortası olduğu gibi uzun, alçak bir ev şeklindeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kayıkta mı yaşıyorsun?" diye sordum, kayığın kıçında dümen yekesi yanına oturmuş, suyun üzerinden doğuda artmakta olan aydınlığa doğru bakan Ammeda'ya.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onaylayarak "Ao," gibi bir şeyler söyledi. Bir süre sonra, "Balık avlıyorsun demek," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Takım taklavatım var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gördüm. Bir dene."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İşe yaramak hoşuma gitmişti. İğnemi, misinamı ve Chamry'nin bana öğrettiği gibi iç içe geçmeli yaptığım hafif oltamı çıkarttım. Ammeda bana yem vermedi, benim de yanımda palamutlardan başka bir şey yoktu. Kendimi salak gibi hissederek en kurtlu olanını oltanın ucuna taktım, bacaklarımı kayığın yanından sallandırarak misinayı izlemeye başladım. Hayret içersinde anında oltaya balık vurduğunu görünce, misinaya asılarak güzel kırmızı bir balık çektim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ammeda keskin, ince bir bıçakla balığın içini temizledi, ikiye ayırdı, kılçıklarını çıkarttı, üzerine kesesinden çıkarttığı bir şeyler serpti ve yarısını bana ikram etti. Hiç çiğ balık yememiştim ama hiç tereddüt etmeden yedim. Çok lezzetli, hafif ve tatlıydı; üzerine ektiği baharat da çekilmiş yabanturpuydu. Acı lezzet beni ormana, bir yıl öncesine, Chamry Bern'le kazıp yabanturpu çıkarttığımız zamanlara götürdü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğer palamutlarım oltada durmuyordu. Ammeda balığın iç organlarını kâğıda benzeyen bir yaprağın üzerine koymuştu. Onları bana yem olarak verdi. İki tane daha kırmızı balık yakaladım ve aynı şekilde yedik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kendi cinslerini yiyorlar," dedi. "İnsan gibi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Her şeyi yiyorlar galiba," dedim. "Benim gibi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ne zaman karnım açıksa Arkamand'daki yağ ve zeytinlerle tatlandırılmış o kıvamlı, taneli tahıl lapasını çeker canım, nitekim o zaman da öyle olmuştu; ama mideme inmiş yarım kilo kadar balıkla kendimi çok daha iyi hissediyordum. Güneş doğmuş, sırtımı tatlı tatlı ısıtıyordu. Minik dalgalar kayığın kenarından akıp geçiyordu. Etrafımızda yer yer alçak sazlıklarla beneklenmiş parlak sular uzanıyordu. Güverteye uzanıp uykuya daldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün gün uzun göl boyunca gittik. Ertesi gün, kıyıların birbirine yaklaştığı yerlerde yüksek sazlar ve kamışlar arasında arapsaçına dönmüş kanallara girdik: soluk yeşil ve kül rengi duvarlar arasında bir genişleyip bir daralan gümüş mavisi sulardan yollar, biteviye aynı. Ammeda'ya yolunu nasıl bulduğunu sorunca, "Kuşlar söylüyor," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sazların üzerinde yüzlerce minik kuş uçuşuyordu; daha yukarıdan ördekler ve kazlar uçuyor, uzun boylu gümüş grisi balıkçıllar ve daha küçük olan beyaz turnalar saz adacıklarının kıyılarını adımlıyordu. Bunlardan bazılarıyla Ammeda sanki selamlaşıyormuş gibi konuşuyordu, onlara <span style="font-style:italic">Hassa</span> adı veya kelimesiyle hitap ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hakkımda ilk gece sorduklarından fazla bir şey sormadı ve kendi hakkında da hiçbir şey anlatmadı. Soğuk değildi ama derin bir sükût içersindeydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gün boyunca güneş pırıl pırıldı, gece de ay vardı, küçülmeye yüz tutan. Doğup karanlığın kubbesinden öte yana kayan yaz yıldızlarını, Venne çiftliğinde seyrettiğim yıldızları seyrettim. Kâh balık avladım, kâh güneşte oturup kanalların ve saz yataklarının, mavi suyun, mavi göğün hiç değişmeyen aynılığına daldım. Ammeda kayığı idare ediyordu. Evin içine girince içersinin yük dolu olduğunu gördüm; yüklerin çoğu kâğıda benzeyen, bazısı ince bazısı kalın ama hepsi de epey sert bir maddeden istiflenmiş büyük tabaka ve bohçalardan ibaretti. Ammeda bana bunların dövülmüş sazlardan yapılan, tabak çanaktan giysiye ve ev duvarlarına kadar her yerde kullanılan hasırkumaş olduğunu anlattı. Bunları kumaşların üretildiği güney ve batı bataklıklarından alıp, para karşılığında veya değiştokuşla alacak olan insanların bulunduğu yerlere götürüyordu. Değiştokuş sayesinde evini döküntülerle doldurmuştu: çanaklar, çömlekler, sandaletler, çok güzel dokuma kemer ve pelerinler, yağ dolu testiler ve büyük bir çekilmiş yabanturpu stoku. Anladığım kadarıyla bu şeyleri gönlünün çektiği gibi kullanıyor, alıp satıyordu. Hiç saklama kaygısı taşımadığı parasını –çeyreklik, yarımlık bronzlar ve birkaç gümüş parça– yapının köşesinde pirinçten bir kâsenin içersinde tutuyordu. Hem bu, hem de Şeça'da handaki insanların hareketleri bana Bataklık halkının istisnai bir şekilde gerek yabancılardan gerekse birbirlerinden hiç kuşkulanmadıkları ve korkmadıkları izlenimini verdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İnsanlara fazlaca güvenmeye meyilli olduğumu çok, hem de çok iyi biliyordum. Bu kusurun doğuştan olup olmadığını merak ettim, hani tıpkı kara tenim ve karga burnum gibi bir özellik olup olmadığını. Haddinden fazla güvendiğim için bana ihanet etmelerine izin vermiş, böylece ben de diğerlerine ihanet etmiştim. Belki de sonunda doğru yere gelmiştim, benim gibi olan insanların arasına, güvene güvenle cevap verecek insanlar arasına.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Su üzerindeki uzun güneşli günler boyunca zihnimde bu tip düşünler ve umutlar arasında dolaşacak, ayrıca geçmişi de düşünecek zaman vardı. Ne zaman Ormanın Kalbi'nde geçirdiğim yılı düşünsem Barna'nın sesini duyuyordum – derin, yankılı, durmadan konuşan sesinin gürleyişini... Ve bataklıkların sessizliği, yol arkadaşımın sessizliği bir lütuf, bir kurtuluş gibi geliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ammeda'yla yolculuğumun son akşamında, gün boyunca avlanmış olduğum için epey balık stoklamıştım. Ammeda güvertede evin kuytusunda üzerinde ızgara olan kocaman seramik bir çanağın içinde kömürlerle bir ateş yakıp besledi. Benim seyrettiğimi görünce, "Biliyorsun, benim köyüm yok," dedi. Ne demek istediği veya neden böyle bir şey söylediği konusunda hiçbir fikrim yoktu, biraz daha bir şeyler söylemesini bekleyerek sadece başımı salladım; ama o başka bir şey söylemedi. Balıkları yağla sıvayarak, birkaç tutam tuz atıp ızgara yaptı. Balıklar suluydu. Yemeklerimizi yedikten sonra küçük bir testi ve iki minik kupa çıkartıp pirinçotu şarabı dediği berrak ve çok sert bir içki koydu. Kıçta oturuyorduk. Kayık geniş kanaldan yavaşça gidiyordu. Ammeda rüzgârı yakalamak için bir şey yapmıyor ama yoldan çıkmamak için arada sırada dümene dokunuyordu. Su ve sazların üzerine mavi- yeşil-bronz renkli berrak bir akşam karanlığı çökmüştü. Akşam yıldızının, batıda alçaklarda bir su damlası gibi titrediğini gördük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sidoyu," dedi Ammeda. "Sınıra yakın yaşarlar. Köle avcıları ordan giriyor. Belki de senin geldiğin yer orasıdır. İstersen kalabilirsin. Etrafa bir bakın. Birkaç aya kadar dönerim." Biraz durduktan sonra ekledi: "Balıkçı arıyordum zaten."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kendine has özlü üslubuyla, döndüğü zaman ona yeniden katılmak istersem memnuniyet duyacağını söylediğini fark ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi sabah şafak sökerken yeniden açık sulardaydık. bir-iki saat kadar sonra biraz ağacın yetişmiş olduğu, kıyısında sırıklar üzerinde minik evler bulunan sert topraktan bir karaya yaklaştık. Bağrışan çocuklar duydum. Bunlardan küçük bir kalabalık kayığı karşılamak için iskeleye birikmişti. "Kadınlar köyü," dedi Ammeda. Çocukları izleyen erişkinlerin hepsinin kara tenli, kısa tunikleri içinde ince kollu, ince bacaklı, Sallo'nunki gibi kısa kıvırcık saçlı kadınlar olduğunu gördüm: Her tarafta Sallo'nun gözleri, Sallo'nun yüzü bir belirip bir kayboluyordu. Garip bir şeydi her yanımda bu yabancıları, bu kız kardeşleri görmek, biraz rahatsız ediciydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İskeleye bağlanır bağlanmaz kadınlar kayığın her yanına dalıp Ammedo'nun onlara sunduklarına bakmaya, hasırkumaşlarını ellemeye, yağ testilerini koklamaya, hem Ammedo'yla hem de kendi aralarında konuşmaya başladılar. Onlar benimle konuşmadı ama on yaşlarında bir çocuk yanıma gelip bacaklarını açarak önümde durdu ve büyük bir ciddiyetle, "Kimsin sen yabancı?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sanki anında tanınıverecekmişim gibi aptalca bir umutla, "Adım Gavir," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Oğlan biraz bekledikten sonra sanki onu gücendirmişim gibi mağrur bir edayla, "Gavir?.." diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Görünüşe göre daha fazla isme sahip olmam gerekiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Klanın!" diye sordu çocuk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir kadın gelerek çocuğu bir şey söylemeden alıp gitti. Ammeda bu kadına ve yanındaki daha yaşlı olana, "Köle olarak alınmış. Belki Sidoyu'dandır," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ah," dedi yaşlı kadın. Yarı yarıya bana doğru dönüp, bana bakmadan ama kesinlikle benimle konuşarak, "Ne zaman almışlar seni?" diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"On beş yıl kadar önce," dedim, o aptalca umut yine içimde kabararak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Düşündü, omuzlarını silkti, "Burdan değil. Klanını bilmiyor musun?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır. İkimiz vardık. Ablam Sallo'yla ben."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sallo benim adım," dedi kadın kayıtsız bir sesle. "Sallo İssidu Assa."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yakınlarımı, adımı arıyorum ana-io," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam olarak bana doğru dönük olmasa da kadının gözlerinin kaçamak, şimşek gibi çakan bakışını yakaladım. "Ferusi'yi dene," dedi. "Askerler ordan alırlardı insanları."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ferusi'ye nasıl gidebilirim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Karadan," dedi Ammeda. "Güneye doğru yürü. Kanalları yüzerek geçebilirsin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben eşyalarımı toplamaya giderken o da Sallo İssidu Assa'yla konuşuyordu. Döndüğümde Sallo İssidu Assa'nın köye kadar gittiğini, dönmesini beklememi söyledi. Kadın yanında hasırkumaştan bir paketle gelip güvertede yanıma bıraktı. "Yiyecek," dedi aynı kayıtsız ses tonuyla, yüzü başka tarafa dönük olarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kadına teşekkür ederek paketi, bataklıklardaki yolculuğumuz sırasında yıkayıp kuruttuğum, eşyaları sırtımda taşımak için kullandığım eski battaniyemin içine tıktım. Tekrar teşekkür etmek için Ammeda'ya döndüm. "Me ile," dedi Ammeda.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Me ile," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam iskeleden yere atlayacaktım ki birkaç kadın ihtar mahiyetinde sertçe seslenince o işgüzar oğlan koşarak gelip yolumu kesti. "Kadınların sahası, kadınların sahası!" diye bağırdı. Nereye gideceğimi bilemeyerek etrafıma bakındım. Ammeda bana sağı işaret edince suyun kıyısında taşlar ve tarak kabuklarıyla ayrılmış bir patika olduğunu fark ettim. "Erkekler o taraftan gider," dedi Ammeda. Böylece ben de o taraftan gittim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çok kısa bir mesafe sonra patika beni başka bir köye çıkarttı. Köye yaklaşma konusunda huzursuzdum ama kimse bana uzak durmam için bağırmayınca ben de küçük evlerin arasına girdim. Yaşlı bir adam, tahtadan bir iskelete gerilmiş hasırkumaşlardan yapılmış gibi duran evinin sundurmasında güneşleniyordu. "Me ile genç adam," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Selamına karşılık verdikten sonra sordum, "Buradan güneye giden bir yol var mı baba-di?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Babadi, babadi, nedir bu babadi? Ben Rova İssidu Meni'yim. Sen şu babadi babadilerinle nerden geliyorsun bakalım? Ben senin baban değilim. Baban kim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana kızmıyor, daha ziyade takılıyordu. Benim hitap şeklimi gayet iyi bildiğini hissediyordum ama bunu söylememeyi tercih ediyordu. Saçları aktı ve yüzünde binlerce kırışık vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Babamı arıyorum. Ve annemi. Ve adımı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ha! İyi!" Beni şöyle bir süzdü. "Niye güneye gitmek istiyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ferusi'yi bulmak için."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hah! Tuhaf tiplerdir. Ben olsam gitmezdim. İstersen git. Patika çayırdan geçer." Ve bir turnanınkine benzeyen küçük, kara, kemikli bacaklarını güneşe uzatarak yeniden yerine yerleşti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Köyde sanki başka kimse yoktu; suyun yüzeyindeki balıkçı kayıklarını görebiliyordum. Çayırdan geçen ve karaya doğru ilerleyen patikayı bularak kendi insanlarımı aramak için güneye yollandım.</p>
</body>
</html>
