<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">3</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">EVE VE İŞE geri döndük. Everra o gün ders yapmadı. Sallo'yla biz süpürme işimizi yaptık. İpek odasının avlusunu süpürürken ablam aniden yanıma gelip elimi tuttu. Gözyaşları içindeydi. "Ah Gav, Oco hiç aklımdan çıkmıyor... Eğer ben kardeşimi kaybedersem ölürüm!" dedi. Bütün gücüyle bana sarıldı, sonra benim de ağladığımı fark ederek, "Sen hiç gitmeyeceksin di mi Gav?" diye fısıldayıp bana yine sarıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hiçbir zaman. Yemin ederim," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yeminini duydum," dedi gülümsemeye çalışarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her ikimiz de bir kölenin yemininin ne kadar kıymeti olduğunu biliyorduk ama yine de ikimizi de rahatlatmıştı bu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Süpürme işini bitirince Sallo Ris'le birlikte yün eğirme odasına gitti. Ben de mutfağa gidip Tib'i buldum; birlikte arka avluda volta atmaya başladık. Büyük oğlanların da bir kısmı oradaydı. Ben çekindim –Hoby beni kuyuya daldırırken hangilerinin ona yardım ettiğinden hiçbir zaman emin olamıyordum– ama bizimle kibarca konuştular. Fırlatmaca oynuyorlardı, içlerinden biri topu bana doğru attı. Sadece tek elim serbest olmasına rağmen topu gayet güzel tutup başkasına attım, sonra da geri çekilip onların topu atıp tutmalarını seyrettim. İçlerinden biri, "Hoby nerde?" diye sorunca bir başkası, Tan, "Başı belada," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Neden?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yağcılık yaptığı için," dedi Tan, topu Tib'e atarken. Tib topu beceriksizce yakalamaya çalıştı, başka bir oğlan topu kurtarıp yeniden Tan'a attı. Topu tutup havaya atan ve sonra yine tutan Tan bana döndü. Bir seyis yamağıydı, on altı - on yedi yaşlarında, kısa boylu, neredeyse benim kadar esmer, zayıf bir oğlan. "Doğru düşünmüşsün genç Gav," dedi. "Kendin gibilere sadık kalacaksın. Yukardan minnettarlık falan beklemeyeceksin." Avluda, arkamda yükselen Arkamand'ın pencereli duvarına doğru bir bakış attıktan sonra tekrar bana bakıp göz kırptı. Zeki, aydınlık bir yüzü vardı. Tan'ı hep sevmiştim zaten ve beni fark etmesi gururumu okşamıştı. Büyük oğlanlar ayrılırken içlerinden bir diğeri hafifçe omzuma vurdu: önemsizmiş gibi görünen ama çok şey ifade eden dostça bir onay gösterisi. Bu hareket içimi ısıtmıştı, ki buna çok ihtiyacım vardı, zira bütün sabah boyunca zihnen o gri yağmurun altında, sessiz ve soğuk nehir kıyısındaydım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tib mutfaktaki işine koştu. Benim yapacak bir işim yoktu. Gidecek başka bir yer olmadığı için sınıfa gittim, zira Arkamand'da benim diyebileceğim bir yer varsa o da sınıftı. Kuzeye bakan dört yüksek penceresi, yontulmuş, zevksiz sıraları, masaları, hocanın kürsüsü, kitap rafları, istiflenmiş güzel yazı defterleriyle, karatahtasıyla, hokkalarımızı doldurduğumuz kocaman, camdan mürekkep kavanozuyla burayı çok seviyordum. Sallo'yla buranın süpürülmesi, tozlarının alınması, düzenli tutulması işinden sorumluyduk; yeterince derli toplu ve huzurlu görünüyor olsa da uzun raflardaki kitapları ayırıp düzeltmeye başladım. Parmağımdaki kırık nedeniyle işleri biraz beceriksizce yapıyordum. Sık sık durup, henüz okumadığım kitaplara bakıyordum. Rafların yanında yere oturarak Saltoc Asper'in <span style="font-style:italic">Trebs Şehir Devleti Tarihi</span>'ni açıp, uzun süre devam ettikten sonra Dağlık Trebs'deki kölelerin isyanı ve şehrin yerle bir olmasıyla biten Dağlık Trebs - Carvol Savaşı'nı okumaya başladım. Son derece heyecan veren bir hikâyeydi ama aynı zamanda huzursuz ediciydi de; çünkü duvardaki çatlaklardan gördüğüm şeylerle ilgiliydi. Kitaba gömülüp gitmiştim ki Everra'nın "Gavir?" deyişiyle irkildim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sıçrayarak ayağa kalktım, eğilerek selam verdim ve özür diledim. Gülümsedi. "Hangi kitap?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gösterdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eğer istiyorsan oku," dedi, "gerçi önce Asham'ı okumak daha iyi olabilir. Asper'de politika vardır. Ahsam ise yargının ötesindedir." Öğretmen kürsüsüne gidip kâğıtlarının arasında bir şeyler arandıktan sonra yüksek taburesine oturarak yeniden bana baktı. Ben kitapları tekrar yerleştirmeye başlamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sıkıntılı bir gün," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu sabah Baba Altan-di'nin yanındaydım. Günü senin için biraz rahatlatacak bazı haberlerim var." Eliyle ağzını ve çenesini sıvazladı. "Aile bu yıl sayfiyeye erken, mayıs başında gidecek. Ben de onlarla gideceğim, tüm öğrencilerimle birlikte – ama Hoby hariç. O artık okuldan muaf, Haster'in emrinde hizmet verecek. Ayrıca Torm-di'ye de iyi bir ustadan kılıç dersleri alabilsin diye şehirde kalma izni verilmiş. Sayfiyede bize ancak yaz sonunda katılacak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra bir anda algılayamayacağım kadar çok haber vermişti ve tüm bunlar ilk başta Ventine Dağları'ndaki çiftlikte kırlar içinde uzun bir yaz vaadi gibi gelmişti sadece. Sonra işin kaymağını da fark ettim: Hoby'siz! Torm'suz! Koca bir yaz! Büyük bir mutluluk ânıydı bu. Meseleye başka açılardan da bakabilmem için epey bir zaman geçmesi gerekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tan ve diğer çocuklar daha bu sabah avludayken bunu zaten biliyorlardı – haberler Ev'in her yanına anında yayılırdı zaten: <span style="font-style:italic">Yağcılık yaptığı için Hoby'nin başı belada...</span> Hoby, Torm'a olan sadakati dolayısıyla ödüllendirilmemiş, bunun için cezalandırılmıştı. "Haster'in emrinde hizmet vermek" demek, şehrin çalışma birliklerine gönderilmek demekti; her evin belli sayıda erkek köleyle katkıda bulunduğu bu birlikler en ağır, en zor işlerin görüldüğü, hapishanelerden biraz hallice olan şehir barakalarında yatıp kalkardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öte yandan Torm minik Miv'i öldürdüğü için cezalandırılmamış, ödüllendirilmişti. Silah eğitimi almak onun en büyük hayaliydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağzımdan kaçıverdi: "Bu haksızlık!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir," dedi öğretmen.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama öyle Öğretmen-di! Torm Miv'i öldürdü!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilerek yapmadı, Gavir. Ama yine de kefaretini ödetiyorlar. Anne ve bizlerle Vente'ye gelmesine izin verilmiyor. Hocasıyla birlikte yaşayacak ve çok sıkı bir disipline maruz kalacak. Kılıç ustası Attec'in öğrencileri, sürekli idman yapılan yalın bir hayat yaşarlar, tek ödülleri de hünerlerinin artmasıdır. Baba, ben oradayken bunu Torm-di'ye söyledi. 'Kendini denetlemeyi öğrenmelisin oğlum, Attec bunu sana öğretir,' dedi. Torm-di de başını önüne eğdi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama ya Hoby... o ceza almak için ne yaptı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öğretmen şaşalamıştı. "Ne mi yaptı?" diye tekrarladı, yaralarıma, berelerime, kırık parmağıma bakarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama bu... bunun ucu Aile'ye dokunmadı ki," dedim, neler hissettiğimi nasıl söyleyeceğimi bilemeyerek. Demek istediğim, eğer Hoby bana yaptıkları için cezalandırılıyor idiyse, bunun onun ve benim ahalim yani köleler tarafından yapılması gerektiğiydi. O yüzden canımı kimin yaktığını söylememiştim. Bu bizim aramızdaydı. Aile'nin dikkatini çekmeyecek kadar önemsizdi. Ama eğer Hoby, her ne kadar beceriksizce de olsa Torm'u savunma girişimi yüzünden cezalandırılıyorsa, o zaman da bu çok büyük bir haksızlıktı, bir hata, bir yanlış anlaşılma olmalıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sana olanlar kaza falan değildi," dedi Everra, "her ne kadar sen okul arkadaşına olan bağlılığın nedeniyle kaza olduğunu söylemiş olsan da. Ama bunun yanı sıra Hoby bana karşı saygısızlık etti. Baba'nın otoritesi bu sınıfta benim vasıtamla işler. Buna göz yumulamaz Gavir. Şimdi dinle, gel şöyle otur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gidip okuma masasına oturdu, ben de yanına oturmaya gittim, onunla okurken yaptığım gibi. "Sadakat muazzam bir şeydir ama yerinde olmayan bir sadakat sorun çıkartır ve tehlikelidir. Kafanın karıştığını biliyorum. Ev'deki herkesin aklı karışık. Bir çocuğun ölümü çok acıklı bir şey. Belki çılgın, hiddet dolu konuşmalar duyuyorsundur barakalarda veya yatakhanede. Bu tarz konuşmaları duyduğun zaman bir ev içinin ne olduğunu düşünmen lazım: Yabanıl bir yer mi? Bir savaş alanı mı? Habis bir öfkeyle amansız bir gücün bitmek bilmeyen gizli savaşı mı? Buradaki hayatının anlamı bu mu? Yoksa burada herkesin bir rolünün olduğu, her zaman adaletli davranmaya çalıştığı, ataları tarafından kutsanmış bir ailenin bir üyesi olarak mı yaşadın?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir an bunu düşünmem için bana süre tanıdıktan sonra devam etti: "Tereddüt ettiğinde bakışlarını kaldır Gavir. İndirme. Kendine bir rehber ara. Güç yukarıdan gelir. Senin rolün bu evin en üstüyle birlikte. Ne kadar vahşi doğmuş da olsan, ne kadar benim gibi ailesi olmayan bir köle de olsan yine de büyük bir ev ahalisinin içine alındın ve sana ihtiyacın olan her şey verildi: barınacak yer, yiyecek, ulu Atalar ve sana yol gösterecek müşfik bir Baba. Ve bütün bunların yanı sıra ruhun için gıda da sunuldu: bana verilen ve sana aktarabileceğim bilgi birikimi. Sana güvenildi. Kutsal bir armağandır bu. Ailemiz bize güveniyor Gavir. Kendi kızlarını ve oğullarını bana emanet ediyorlar! Böyle bir şerefi nasıl kazandım? Onu hak etmek için sarf ettiğim sadık çabalarımla. Keşke öldüğüm zaman arkamdan, 'Kendisine güvenenleri hiç yüzüstü bırakmadı,' deseler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuru sesi nazikleşmişti, devam etmeden önce bir süre bana baktı. "Biliyorsun ki arkanda, geride bıraktığın yabanıl yaşamda senin için hiçbir şey yok, Gavir. Ayağının altındaki kaygan kumlarda, üzerine inşa edebileceğin hiçbir şey yok. Bakışlarını yukarı kaldır! Yukarıya, seni besleyen güce ve sana sunulan bilgeliğe: Gönlünü bunlara bağlayabilir, bunlara güvenebilirsin. Hâzineni bunlarda bulacaksın. Ve adaleti. Ve hiç tadamadığın ana merhametini."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sanki rüyamda gördüğüm o ev hakkında konuşuyordu, bana kucak açan, içinde hür ve emniyette olduğum o güneşli ev hakkında. Uyanık yaşamımda bana bu evi geri vermişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tabii ona bir şey söyleyemezdim. Ama o beni nasıl rahatlattığını fark etti ve uzanıp omzumu okşadı, tıpkı avludaki büyük oğlanların yaptığı gibi, hafif, kardeşçe bir temas.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ardından bu havayı dağıtmak için ayağa kalktı. "Yazın okumak için yanımıza ne alalım?" diye sorunca, hiç düşünmeden, "Trudek olmasın!" dedim.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Ventine Tepeleri'nde talana çıkan Votuslu askerler yüzünden çiftlik emniyetli sayılmadığından geçen iki yaz boyunca Aile evde kalmıştı; ama artık bizim ordumuz Vente yakınlarında karargâh kurmuş ve Votusluları kendi şehir kapılarına kadar geri sürmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çiftliği harikulade bir yer olarak hatırlıyordum. Orayı her düşündüğümde neredeyse yazın o sıcaklığını da hissedebiliyordum. Oraya gitmek için hazırlık yapmak bile heyecan vericiydi; sonunda Etra sokaklarından atların çektiği iki ve dört tekerlekli arabaların, eşek arabalarının, atlı uşakların ve yayan gidenlerin oluşturduğu dağınık ama muazzam bir alay halinde Nehir Kapısı'na doğru yola koyulduğumuzda, davullarımız ve borularımız olmadığı halde adeta kahramanların resmigeçidine benzemiştik. Aile'nin kadınlarının, kızlarının ve yaşlılarının yolculuk yaptığı iki tekerlekli arabalar yüksek ve hantaldı, üstelik Nisas üzerindeki köprü için çok geniş duruyorlardı; ama grupları köprüden geçiren Sem ile Tan ve diğer sürücülerle atlı uşaklar pek görkemliydi, nalları köprüde takırdıyor, koşum takımlarının tüyleri inip kalkıyordu. Sotur'un ağabeyleri Yaven'le birlikte eyerli güzel atlarla önden gidiyordu. Arabalar bağrış çağrış ve kırbaç şakırtıları arasında gıcırdayarak arkadan geliyordu; arkada bir de olmazsa olmaz eşek vardı, köprüyü geçmemek için inat eden. Kadınların bazıları ve küçük çocuklar eşya ve erzak yığınlarının tepesine arabalara binmişti ama çoğumuz yürüyorduk; insanlar bizim geçişimizi seyretmek için durduklarında Tib'le biz onlara büyüklenerek, bir çeşit acıma hissiyle el sallıyorduk çünkü biz sayfiyeye gidiyorduk ve o zavallı hamamböcecikleri bütün yaz boyunca şehirde kalmak zorundaydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tib'le ikimiz gezmeye çıkartılmış köpekler gibiydik, alayın bir önüne bir arkasına koşturup durduğumuzdan herkesin üç misli yol kat ediyorduk. Öğlene doğru enerjimiz azalır gibi olduğu için, artık başıboş koşacakları yaşları geride bırakmış olan Sallo'yla Ris'in bindirildiği kadın arabalarının yanından gitmeye başladık; yanlarında, Tib'le ne zaman nefes nefese sokulsak bize yiyecek bir şeyler veren mutfak görevlisi kadınlar, Oco ve birkaç bebek vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tepe yamaçlarındaki küçük tarlalar ve meşe koruları arasından dolanan yol artık yükselmeye başlamıştı; önümüzde Ventine Tepeleri'nin yuvarlak yeşil zirveleri görülüyordu. Tırmandıkça geriye, kırlara bakıp Nisas'ın ondan daha geniş olan Morr nehrine aktığı gümüş kavisi görebiliyorduk. Nisas'ın öte tarafında Etra yani bizim şehir vardı: sarı taştan, kule gibi yükselen dört kapısıyla şehir surlarının çevrelediği saz, ahşap, kırmızı kiremit damlardan oluşan puslu bir tıkışıklık. Senato binasının büyük bir kısmıyla Atalar Mabedi'nin kubbesi görünüyordu. Arkamand'ın çatılarını çıkartmaya çalıştık, ayrıca Torm'la idman yaptığımız sur dibindeki çınar korusunun tepesini gördüğümüzden de emindik: millerce ve yıllarca uzakta...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">At arabaları gittikçe yavaşlayarak gıcırdamaya devam ediyor, atlar zorlukla tırmanıyor, sürücüler kırbaçlarını şaklatıyor, ön taraftaki iki tekerlekli arabalar tozlu yolda bata çıka ilerlerken gösterişli tepelikleri sarsılıp sallanıyordu. Güneş sıcak, yol kenarındaki meşelerin gölgelerindeki esinti serindi. Tahta çitli otlaklardaki inekler ve keçiler bizim alayın geçişini ciddiyetle seyrediyordu; bir at çiftliğindeki taylar iki tekerlekli arabaları görünce dört bacakları üzerinde zıplayarak uzaklaşmış, sonra bir kere daha bakmak için kesik kesik adımlarla geri dönmüşlerdi. Araba dizisinin arasından biri, bir kız koşarak bize doğru gelmeye başladı: Aile'nin yanından kaçıp Ris ve Sallo'yla oturmak için yük arabasına tırmanan Sotur. Bu çılgınlığının heyecanıyla yüzü kızarmış, dili çözülmüştü: "Anne Falimer-io'ya dışarda yolculuk etmek istediğimi söyledim, o da git öyleyse dedi, ben de dönüp buraya geldim. İki tekerlekli arabalar çok sıkışık, hem insanı çok hoplatıyor, Redili'nin bebeği kustu. Burası çok daha iyi!" Çok geçmeden o tatlı, güçlü sesini yükselterek herkesin bildiği eski şarkılardan birini söylemeye başladı. Sallo'yla Ris ve mutfaktaki kadınlar da ona katıldılar, sonra arabaların üzerlerinde oturan ya da yanında yürüyen diğerleri de söylemeye başladı, böylece müzik bizi yoldan yukarı, Ventine Tepeleri'ne doğru götürdü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arka çiftliğine gün kavuştuktan sonra vardık: bütün bir gün süren on millik bir yolculuk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dönüp o yaza ve onu izleyen yazlara bakmak, denizin üzerinden karşıdaki bir adaya bakmak gibi bir şey: suyun ötesinde altın gibi parlayan, bir zamanlar orada birinin yaşadığına inanmakta güçlük çektiğim bir ada. Yine de hâlâ içimde tüm canlılığıyla duruyor, tatlı ve güçlü: kuru samanın kokusu, tepelerdeki ağustosböceklerinin namütenahi tiz şarkıları; güneşten ısınmış, olgun, aşırılmış bir kayısının tadı; elimdeki kaba taşın ağırlığı; muazzam yaz takımyıldızları arasında kayarak geçen bir yıldızın izi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün gençler dışarıda uyuyor, birlikte yemek yiyor, birlikte oynuyordu – Yaven, Astano ve Sotur ve Herramand'dan gelen kuzenleri; Sallo'yla ben; Tib, Ris ve Oco. Kuzenler cılız bir oğlanla Uter ve Umo adında on üç ve on yaşlarında iki kızdı; çocukların sağlıkları iyi olmadığı için kır havası iyi gelir umuduyla Sotur'un en büyük ablası onları çiftliğe getirmişti. Ayrıca her türden bir alay da ufaklık vardı –Aile bebekleri, Sotur'un kız ve erkek yeğenleri, köle çocukları– ama onlara kadınlar bakıyordu ve bizim onlarla pek bir işimiz olmuyordu. "Büyükler" olan bizler sabah erken saatte Everra'yla ders yapıp, uzun ve sıcak günün geri kalanında serbest bırakılıyorduk. Bize verilen bir iş yoktu. Şehirden gelen köle kadınlar Aile'yle ilgileniyor, sayıları son derece fazla olan mutat hizmetçilerle birlikte eski devasa çiftlik evini çekip çeviriyorlardı. Tib aşçı yamağı olarak getirilmişti ama ona hiç ihtiyaç olmadığı için bizimle birlikte ders görmesi ve oynaması için bırakılmıştı. Çiftlikteki tüm diğer işlerle bura halkı ilgileniyordu. Büyük evin bulunduğu tepenin aşağısında dere kenarındaki bir meşe korusunda hatırı sayılır büyüklükte bir köyde oturuyor ve çiftçiler ne yaparsa onu yapıyorlardı. Biz şehir çocukları onlar hakkında hiçbir şey bilmiyorduk, ayrıca bize onların ayaklarının altından çekilmemiz emredilmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu kolaydı. Sabahtan akşama kadar kendi işlerimizle meşgul oluyor, tepeleri ormanları keşfediyor, alçak akarsularda yürüyüp birbirimize su sıçratıyor, su bentleri inşa ediyor, abuk sabuk bir sürü şey yapıyor, hiçbir şey yapmıyor, ıslık çalıp şarkı söylüyor, sığırcık sürüsü gibi cıvıldaşıyorduk. Yaven zamanının bir kısmını yetişkinlerle geçiriyordu ama daha çok bizimle oluyor, bizi tepelerde keşif gezilerine çıkartıyor ya da Aile'yi eğlendirmek için bizi örgütleyip bir piyes veya dans gösterisi hazırlıyordu. Everra bize maskelerle oynadığımız kısa bir oyun ya da piyes yazıyordu; Astano, Ris ve Sallo dans eğitimi almışlardı; Sotur'un o saf, içten sesi ve Yaven'in liri de eklenince harman yerini sahne, samanlığı da soyunma odası olarak kullanarak gayet güzel birkaç gösteri çıkartmıştık. Tib'le bazen komikler arasında bazen de orduda oluyorduk. Provalara bayılıyordum – kostümlere, o gecelerin gerginliğine ve heyecanına. Hepimiz öyleydik, bir gösteri yapıp da soylu seyircimiz tarafından kibarca alkışlandıktan hemen sonra bir başka oyunu tartışmaya başlar, Öğretmen-di'mize bir konu bulması için yalvarırdık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Fakat en güzel zamanlar yaz ortalarının o sıcak günlerinden sonra sonunda havanın biraz serinlemeye başladığı, güneyin karanlık göğünde sessiz şimşekler oynaşmaya devam ederken batıdan hafif bir rüzgârın kopup geldiği, yıldızlar altında saman tepilmiş döşeklerde yatıp saatlerce konuştuğumuz ve sonunda birer birer sessizleşip uykuya daldığımız gecelerdi...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Eğer ezel ve ebedin bir mevsimi varsa, yaz ortaları olsa gerek. Sonbahar, kış ve bahar hep değişim, hep bir geçiş – ama yıl, yazın zirvesinde hareketsiz kalıyor. Anın geçip gittiğini biliyorsunuz ama geçerken bile insanın gönlü biliyor ki hiçbir şey değişmiyor.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hafızamın bu kadar kuvvetli olmasına rağmen Vente'de geçirdiğimiz o üç yaz boyunca neyin ne zaman olduğunu hatırlayamıyorum çünkü hepsi birden, altın renkli upuzun bir gün ve yıldızlı bir gece gibi geliyor.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O ilk yazdan aklımda kalan, Torm ve Hoby'nin yanımızda olmayışının ne kadar hoş bir şey olduğuydu. Sallo'yla bundan hayretle bahsetmiştik, meğer Hoby'nin düşmanlıklarından nasıl bunaldığımızın, Torm'un krizlerinden nasıl korktuğumuzun farkında değilmişiz. Miv'in ölümü hakkında çok nadiren konuşuyor olsak da bu olay Torm'a duyduğumuz korkuyu daha vahim ve dolaysız bir hale getirmişti. Ondan tamamen uzakta olmak harikaydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Astano'yla Yaven de onun yokluğundan en az bizim kadar rahatlamış görünüyordu. Astano'yla Yaven bizden daha büyüktü, Aile'den olmalarına rağmen burada bizimle yaş ve sınıf farkı gözetmeksizin oynuyorlardı. Yaven'in son çocukluk yazıydı bu, o da tam bir oğlan çocuğu gibi bunun tadını çıkarttı: hareketli, neşeli, mevkiini umursamadan, gücünden mutluluk duyarak. Onunla ve bizimle birlikte, Aile'nin kadınlarının kısıtlamalarından uzaklaşan kız kardeşi Astano da neşeli ve cesur bir kız olup çıkmıştı. Bizi komşuların meyve bahçelerindeki ilk meyve talanına götüren Astano olmuştu. "Aman canım, bir-iki kayısının yokluğunu anlayacak değiller ya," demiş ve bize meyve bahçesinin arka tarafına giden kestirme bir yol göstermişti, toplayıcılar henüz o tarafa gelmedikleri için bizi fark edemezlerdi...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama tabii fark ettiler ve bizi sıradan hırsızlar zannedip bağıra çağıra bize doğru koşarak üzerimize taş ve toprak atmaya başladılar, üstelik Tib'le benim Votuslu olduğumuz zaman yaptığımızdan çok daha kötü niyetle. Tabana kuvvet kaçtık. Kendi topraklarımıza vardığımızda nefes nefese kalmış Yaven kahkahalar içinde <span style="font-style:italic">Nisas Üzerindeki Köprü</span>'yü söylemeye başladı:</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O vakit kaçtı Morvalı askerler,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Morva erkekleri koştular,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aç kurdun önündeki koyunlar misali,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Etralı öncülerden kaçtılar!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu adamlar korkunç," dedi Ris. Onu bahçe sınırına kadar kovalayan ve arkasından taş atan iriyarı bir adamdan kıl payı kurtulmuştu, şansına taş sadece kolunu sıyırıp geçmişti. "Hayvanlar!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo küçük Oco'yu teselli ediyordu; Oco arkamızdan bizi meyve bahçesine doğru takip ediyordu ki, taş toprak sağanağının başlamasıyla hızla geri dönüp fırtına gibi yanından geçmiştik. Ufaklık korkmuştu ama kahkahalarımız ve Yaven'in hali kısa sürede onu rahatlatmıştı. Yaven hep küçük çocukların korkularını ve hislerini fark ederdi ve özellikle Oco'ya karşı çok nazikti. Biz avaz avaz,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biz Morvalı erkekler o halde,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kaçacak mıyız düşman karşısında</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yoksa savaşacak mıyız Etra diye diye</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yıllar önce atalarımızın yaptığınca?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">diye bağırırken o da Oco'yu omzuna alıp yürüdü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunlar basbayağı kötü yürekli," dedi Astano. "Kayısılar ağaçlardan dökülüyor, hepsini toplayabilmeleri mümkün değil."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Aslında biz onların toplamalarına yardım ediyoruz sayılır," dedi Sotur.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kesinlikle. Onlar sadece kötü yürekli ve aptal."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bence Senatör Obbe'ye gidip meyve bahçesinden biraz meyve toplamak için izin isteyebiliriz," dedi Herramand'dan gelen cılız kuzenlerden biri, kanunlara son derece saygılı bir çocuk olan Uter.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İzin istemeyince çok daha tatlı oluyorlar," dedi Yaven.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonuçları ne kadar feci de olsa hâlâ özlediğim o çınar korusundaki kuşatma ve çarpışmalarımızın anıları aklıma bir şey getirmişti. "Onlar Morvalı. Korkak, kaba, bencil Morvalılar. Biz Etralılar onların bu hakaretlerine katlanmak zorunda mıyız?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kesinlikle hayır!" dedi Yaven. "Onların kayısılarını yemeliyiz!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Meyveleri toplamayı ne zaman bırakıyorlar?" diye sordu Sotur.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Akşamları," dedi biri. Aslında kimse tam olarak bilmiyordu; çiftlik işçilerinin yaptıkları hiç dikkatimizi çekmezdi; arıların, karıncaların, kuşların, farelerin yaptıkları gibi onların yaptıkları da başka birilerinin yaptığı işti işte. Sotur gece gelip, rahat rahat kayısı yememizden yanaydı. Tib, Obbe meyve bahçelerini korumaları için gece köpeklerin bırakıldığını düşünüyordu. Benim cengâver halimden etkilenen Yaven Morva meyve bahçelerini hedef alan bir saldırı planı –ama bu kez adam gibi idare edilecek bir saldırı planı– yapmamızı teklif etti: Bu sefer keşif birlikleri önden gidecek, gözcüler dikilecek, hatta düşmanın saldırılarına karşı ve geri çekilirken gerekirse kendimizi savunmak için kullanmak üzere belki biraz da mühimmat stok edilecekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece bir o meyve bahçesinde, bir bu meyve bahçesinde bir ay boyunca süren "Etralı" Arka ile "Morvalı" Obbe arasındaki büyük savaş başlamış oldu. Obbe arazisinin çiftlik çalışanları kısa bir süre içersinde bizi ve yağmalarımızı iyice fark etmişlerdi, biz ne kadar gözcü dikiyorsak onlar da dikiyorlardı; öte yandan işleri onları bağlarken –aheste davranır veya tembellik ederlerse diye kalfanın gözleri ve kırbacı üzerlerinde meyveleri toplamak, ayırmak ve taşımak zorundalarken– bizim zamanımız boldu, paşa gönlümüze göre saldırabiliyorduk. Kuşlar gibiydik, uçuşarak girip, çalıp, uçuşarak kaçıveriyorduk. Onların öfkelerini, bize duydukları nefreti hiç düşünmüyorduk bile, üstelik özellikle ganimetimiz bol olunca onlara insafsızca sataşıyorduk. İlk başta zannettikleri gibi hepimizin köle çocuğu olmadığını öğrenmişlerdi, bu da onların ellerini kollarını bağlıyordu. Eğer bir köle bir taş atıp da Arka Ailesi'nin genç fertlerinden birine isabet ettirirse bütün meyve bahçesi çalışanlarının başı ciddi bir derde girebilirdi. Böylece öfkelerini bastırıp, bizi sadece sayıları ve köpekleriyle yıldırmaya çalışıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onların bu dezavantajlarını telafi etmek için bir kural koyduk: Eğer bizi görürlerse çekilmek zorundaydık. Bir karşılık veremediklerine göre meyveleri öyle burunlarının dibinden, açık açık toplamak adil değil, dedi Astano, onlar meyve bahçesindeyken kimseye görünmeden çalmamız gerekiyor. Bu, işi son derece tehlikeli ve heyecanlı kılmıştı; her seferinde sadece bir-iki meyve hırsızına karşı, düşmanın yaklaştığını baykuş sesi çıkartarak, kuş gibi cıvıldayarak, ıslık çalarak bildiren bir sürü gözcü ve haberci olacaktı. Sonra eğer birkaç erik veya turfanda armut ile kaçabilirsek sınırın bizim ev tarafından ganimetimizi gösterip zaferimizle coşabilirdik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Büyük savaş Anne Falimer'in Yaven'e, bizim çiftlik kölelerinin çocuklarından küçük bir grubun erik çalarken Obbe Çiftliği meyve bahçesi çalışanları tarafından yakalanarak acımasızca dövüldüğünü söylemesiyle bitti. Oğlanlardan birinin gözü çıkmıştı. Anne, Yaven'e olup biteni anlatmak dışında bir şey söylememişti ama Yaven bu bilgiyi bizlere ilettiğinde akınlarımıza bir son vermemiz gerektiğini söyledi. Büyük bir ihtimalle çiftlik çocukları, onları biz zannedeceklerini, böylece canları yanmadan işten sıyırabileceklerini ummuşlardı ama numaraları tutmamıştı ve Obbe erkekleri bütün hınçlarını onlardan çıkartmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaven, başkalarına zarar getiren bir şeyde düşüncesizce bize önderlik ettiği için bizden resmen özür diledi; gözyaşlarını zor zapt eden Astano da ona katıldı. "Benim suçumdu," dedi Astano. "Sizin değil, hiçbirinizin değil." Büyüyüp de Yaven Arkamand Babası, Astano da büyük bir ihtimalle başka bir evin Annesi olduğunda, her karar sadece ve sadece onlara ait olduğunda yapacakları gibi bütün sorumluluğu üzerlerine aldılar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O rezil meyve bahçesi kölelerinden nefret ediyorum," dedi Ris.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çiftlik insanları gerçekten de çok kaba oluyor," dedi Uma üzüntüyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Pis Morvalılar," dedi Tib.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hepimiz yıkılmıştık. Eğer bir düşmanımız yoksa, bir davaya ihtiyacımız vardı o halde.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Size bir şey söyleyeyim mi," dedi Yaven. "<span style="font-style:italic">Sentas'ın Düşüşü</span>'nü yapabiliriz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Silahlarla olmaz," dedi Astano, yumuşak ve alçak bir sesle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tabii ki olmaz. Yani, piyes gibi olacak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nasıl?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şey, önce Sentas'ı inşa etmemiz lazım. Geçen gün doğu bağının ardındaki tepeyi düşünüyordum, biliyorsunuz di mi? Aynı bir kaleye benziyor. Bir sürü kocaman kaya var. Onları güçlendirebiliriz, biraz hendek kazar, siper yaparız. Öğretmen-di'nin kitabı burda – planlarını ordan alabiliriz. Sonra da işte değişik roller alırız – Oco General Thur olur, Gav Sefir'in konuşmalarını yapabilir, Sotur kadın peygamber Yurno olabilir... Dövüş bölümlerini yapmak zorunda değiliz. Sadece konuşma kısmını yaparız."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kulağa pek öyle heyecan verici gelmiyordu ama yine de hep birlikte toplanıp ordu gibi tepeye gittik. Yaven devrilmiş koca kayalar arasında dolanıp suru ve toprak tabyayı nereye yapacağımızı anlatırken, bir şehir inşa etme fikri gelişmeye başladı. İkindinin ilerleyen vakitlerinde Everra'ya kitabı getirtip destandan pasajlar okutunca hayal gücümüz o ulvi sözlerden ve trajik serüvenlerden şevke geldi. Hepimiz kim olacağımıza karar verdik – hepimiz de Sentaslıydık. Kimse Pagadi'den gelen kuşatmacı askerlerden olmak istemedi, hatta General Thur veya kahraman Rurec bile olmak istemedi, hem de Sentas'ı yerle bir eden, şehrin o günden sonra yıkık surlar içinde fakir ve küçük bir kasaba olarak kalmasına neden olup savaşı kazanan tarafın Pagadi olmasına rağmen. Genellikle kazananların tarafında olurduk; ama felakete uğramış Sentas'ı inşa edecektik, dolayısıyla Sentas'ın davası bizim davamız olmuştu, biz de onunla düşecektik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yazın kalan zamanında Sentas'ı inşa ederek, şehrin ihtişamını ve düşüşünü yeniden canlandırdık. Güneşin ensemizi yakıp kavurduğu, taş ve kayaları yığarak yaptığımız sur ve kulelerin altı hariç hiç gölgenin bulunmadığı tepede seyrek kuru otlar arasında şehri inşa etmek zor işti. Bizler kan ter içersinde oflayıp poflarken iki küçük kız, Oco'yla Umo, akarsudan taşıdıkları suyla tepeye bir tırmanıp bir iniyorlardı. Taşlar bir türlü yerlerine yerleşmediği zaman, ya da kayıp da parmaklarımızın üzerine düştüğü zaman susuzluktan kavrulmuş dudaklarımızla küfürler savuruyor, sakalarımızı övgülerle, neşeyle karşılıyorduk. Astano'nun narin elleri kabalaşıp yara bere içinde kalmış, Anne'nin deyimiyle at toynakları kadar sertleşmişti; ama yine de Anne onu azarlamıyor, gülümsemekle yetiniyordu. Hatta birkaç kez gelip, Sentas Tepesi'ne çıkarak işin nasıl gittiğine baktı. Yaven'le Astano ona bizim mühendislik zaferimizi, Doğu Kapısı'nı, Atalar Kulesi'ni, savunma surlarını gösterdi. Hafif yazlık elbiseleri içersinde dimdik, sakin yüzüyle gülümseyerek duran Anne dinliyor, başıyla onaylıyor, takdir ediyordu. Bazen elini hafifçe, neredeyse ürkekçe uzun boylu oğlunun koluna koyuyordu ve pek anlamasam da bu hareketteki özlemi görüyordum. Sanırım bizim mutluluğumuz onu mutlu ediyordu ve bizim gibi o da bu mutluluğun geçmişteki ve gelecekteki günlerle gölgelenmesini istemiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra planları, binalarımızın yerleşimini ve savunma hatlarını görüp kitaptaki haritalarla karşılaştırmak için sık sık tepeye çıkıyordu; biz de taşları dizme ve hendekleri kazma işlerinden soluklanırken kalıp bize destanı okuması için onu ikna ediyorduk. Bunun hepimizin fayda sağlayabileceği, olabilecek en mükemmel eğitim fırsatı olduğunu söylüyordu. Bu konuda o kadar heyecanlıydı ki bizden son derece titiz bazı ilaveler, mimarimizde bazı düzeltmeler isteyerek gerçekten başımıza bela olabilirdi, ama neyse ki daha sabahın erken saatlerinde sıcaktan eriyerek aşağıya iniyor, bizi rüzgârlı, kor gibi ısınmış tepede taşları ve hayallerimizi inşa etmemiz için kendi halimize bırakıyordu.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Bütün bu aylar boyunca, koca çiftlik evinde sadece kadınlar ve çocuklar yaşamıştı. Senato neredeyse her gün toplandığı için Baba Etra'da kalmıştı. Sotur'un ağabeyi birkaç günde bir Vente'ye gidip bir-iki geceyi karısı ve çocuklarıyla geçiriyordu ama avukat olan diğer ağabeyi Sodera "davaları" nedeniyle hep kasabada kalmak zorundaydı. Doksanlarında olan büyük amca Yaven Herro Arka da meşe ağaçlarının altında otursun diye bizimle getirilmişti. Her ne kadar o bu rolü üstlenmek istemese de genellikle evin erkeği bizim Yaven oluyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çiftlik çalışanları arasında çalışma yaşım çoktan geçmiş olsa da eli iş tutan birkaç yaşlı adam vardı ama ev ahalisinin çoğunu kadınlar oluşturuyordu. Etrafta efendileri olmadan işleri yürütmeye alışmışlardı ve hem işleri, hem de davranışları açısından şehirdeki ev ahalisinden çok daha bağımsızdılar. Burada bir hiyerarşi ve protokol eksiliği vardı. Her şey Arkamand'daki yaşamın formaliteleri ve katılığı, zorunlulukları, gereksiz şikâyetleri olmadan gayet güzel gidiyor gibiydi. Anne, çocukluğunda Gallekamand'da yaptıkları gibi erik reçeli yapmak istediğinde, Arkamand'daki büyük mutfaklarda olacağı gibi ne yerlere kadar eğilip aşırı saygı gösterisinde bulunmalar, ne de işlerine karışıldığı için gizli içerlemeler olmuştu; çiftliğin başaşçısı yaşlı Acco, Anne'nin başına bir çırağının başına dikildiği gibi dikilmiş ve onu dilediği gibi de eleştirmişti. Bebekler herkesin malıydı; köle kadınlar Aile bebeklerine bakıyorlardı tabii ki ama Anne, Soter ve Sodera'nın eşleri de köle çocuklarına bakıyordu ve bütün "minikler" birlikte emekleyip paytak paytak yürüyor, kedi yavruları gibi bir yumak olup uyuyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yemeklerimizi mutfak yanındaki meşe ağaçlarının altına kurulan uzun masalarda yiyorduk; bir Aile, bir de köle masası olmasına rağmen kimse mevkiine göre oturmazdı; Everra genellikle Anne ve Yaven'in daveti üzerine Aile masasına otururken Sotur'la Astano kendiliklerinden bizim masada Ris ve Sallo'yla otururdu. Biz kendimizi sınıftan ziyade yaş ve tercihe göre tasnif ediyorduk. Bu rahatlık, bu müştereklik Vente'deki yaşamın mutluluğunun büyük bir bölümünü oluşturuyordu. Ama Baba, hem yeğenini hem de Torm'u yanına alıp yazın son birkaç haftasını çiftlikte geçirmek için geldiğinde işler değişti, değişmek zorundaydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gelişlerinin ilk akşamı uğursuzluğa delaletti. Aile masası artık erkeklerle dolmuştu. Erkekler konuşup dururken Aile kadınları ve kızlarının hepsi de giyinmiş kuşanmış, bütün yaz boyunca olduklarından çok daha hanım hanımcık bir halde, mağrur bir sessizlik içersinde orada oturuyordu. Erkeklerle birlikte gelmiş olan Metter ve uşaklar bizimle birlikte oturuyor ama kendi aralarında konuşuyorlardı. Everra bizimle birlikte sessizlik içersinde oturuyordu. Biz çocuklar konuşursak da herkes kaşlarını çatıp bize bakıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Akşam yemeği formaliteyle servis edildi ve uzun sürdü, yemekten sonra da Aile'nin çocukları –Yaven'le Astano, Sotur, Umo ve Uter– ailenin erişkinleriyle birlikte eve girdiler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dışarıda kalan biz beş köle çocuğu yıkılmış bir halde bir süre oyalandık. Sentas'a gitmek için çok geçti. Sallo, çiftlik köyünün yanındaki yoldan gidip hendeklerdeki böğürtlenlerin olup olmadığını kontrol etmemizi önerdi. Oradaki çocukların bir kısmı bizi görerek böğürtlen çalılarının ardına gizlenip bize taş atmaya başladılar – öyle büyük taşlar değil, yani öldürme amaçlı değil, sadece çakıl taşları atıyorlardı, ama belki de sapanları vardı çünkü isabet edenler ateş gibi yakıyor, elimizi morartıyordu. İlk vurulan zavallı Oco "Eşekarısı var!" diye çığlık attı, sonra hepimiz mıhlanmaya başladık. Taşların hendeğin üzerinden uçup geldiğini görüyorduk, saldırganları da şöyle göz ucuyla görebildik. İçlerinden biri, iri bir oğlan yerinden sıçrayarak kaba şivesiyle bir şeyler söyleyip bizimle alay etti. Koşmaya başladık, ama meyve bahçesindeki bahçıvanlardan kaçarken yaptığımız gibi gülerek değil de gerçek bir korkuyla. Etrafımızdaki alacakaranlığın iyice karardığını gördük, arkamızdaki nefreti hissettik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çiftliğe geri döndüğümüzde Oco'yla Ris ağlıyordu. Sallo Oco'yu teselli edip susturdu. Yaralarımızı berelerimizi yıkadık, yıldızlar doğarken saman dolu şiltelerimize oturup konuşmaya başladık. Sallo, "Yanımızda Aile çocuklarından kimse olmadığını gördüler," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama bizden neden nefret ediyorlar?" diye hayıflandı Oco.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kimse bir şey söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki de onların yapamadığı birçok şeyi yapabildiğimiz içindir," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ayrıca babaları da bizden nefret ediyor," dedi Sallo. "Meyve savaşları nedeniyle."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onlardan nefret ediyorum," dedi Ris.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben de," dedi Oco.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Pis köylüler," dedi Tib; ben de onları bir o kadar küçümsüyordum ama aynı zamanda bilinçli önyargının, insanın korktuğu şeyi aşağılamasının verdiği hafif, tatlı bir kendinden nefret hissi de vardı içimde.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Meşe ağaçlarının ve evin damlarının karanlık tepeleri üzerinden yıldızların yükselişini seyrederek uzun bir süre sessiz kaldık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sallo," diye fısıldadı Oco. "Bizimle uyuyacak mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm'u kastediyordu. Oco'nun artık Torm'dan ödü patlıyordu. Kardeşini öldürdüğünü görmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bizimle uyumak"tan kastı, Aile çocuklarının yaz boyunca yaptıkları gibi dışarı çıkıp yıldızların altında ot şilteler üzerinde yatıp yatmayacağıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Zannetmem Oco'cum," dedi Sallo yumuşacık sesiyle. "Bu gece hiçbirinin gelip yatacağını zannetmiyorum. Hepsi içerde kalıp kibar ahaliden olmak zorunda."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama şafak atmadan, aydınlanan doğu göğünde kış takımyıldızları solarken uyandığımda, Astano'yla Sotur'un şiltelerinden kalkıp hafif battaniyelerine sarınarak usulca yalınayak eve döndüklerini gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O sabah Aile'nin çocukları evden her zamankinden çok daha geç çıktılar. Sentas Tepesi'ne onlarsız gidelim mi gitmeyelim mi karar verememiştik; onları gördüğümüzde hâlâ bu konuda tartışıyorduk. Yaven, "Hadi! Ne demeye hepiniz burda böyle oturuyorsunuz?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm yanında yoktu. Kızlar, bizim gibi köy elbiselerini, yani pantolonları üzerine eski püskü, tozlu tuniklerini giymişlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gruba katıldık. Yaven Oco'yu kaldırarak omuzlarına oturttu. "Cesur arabacı," dedi, "ateşli küheylanını yüksek surlara, Sentas'ın kapılarına sür! Hadi, ileri!" Oco minik bir savaş çığlığı viyakladı ve Yaven kişneyerek yoldan aşağı doğru dörtnala koşmaya başladı. Biz de hep birlikte onun peşinden dörtnala koştuk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Doğuştan lider" bildik bir tabirdir. Sanırım erkeklerin birçoğu doğuştan liderdir; liderlik etmenin birçok yolu ve liderlik edecek birçok amaç vardır. Benim tanıdığım ilk gerçek lider on yedi yaşındaki bu oğlan, Yaven Altanter Arka idi ve diğer karşılaştıklarımı da hep onunla mukayese ederek değerlendirdim. Bu standarda göre liderlik kişisel çekicilik demekti, aktif zekâ, sorumluluğun sorgusuz sualsiz üstlenilmesi ve tarif etmesi daha güç bir şey: adalet ile merhamet arasındaki süreğen gerilim, biri olmadan diğeriyle dengelenmeyen, o yüzden de tam olarak hiçbir zaman dengelenmeyen bir gerilim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İşte tam o sıra Yaven, biz "Sentaslılar"a olan bağlılığı ile küçük kardeşine borçlu olduğunu düşündüğü koruyucu sadakat arasında bölünmüştü. Öğlene doğru ekmek, peynir ve mutfaktan bize verilebilecek her ne varsa onu almaya gitmesi için bir gönüllü seçme zamanı geldiğinde, "Ben giderim," dedi. Az sonra yemek çıkını ve Torm'la geri döndü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm'un tepeyi tırmandığını gördüğü anda Oco Atalar Kulesi'nin arkasındaki taşların oluşturduğu labirente saklandı. Sallo hemen onu da alıp bizim tepenin dibinde akan akarsuya doğru süzüldü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaven Torm'a, şehri inşa ederken tarihi planlara nasıl sadık kaldığımızı açıklayıp, Sentas'ı yapmayı bitirdiğimizde ve şehrin kuşatılıp düşme zamanı geldiğinde burada oynanacak sahneleri anlatarak bütün taş yapılarımızı ve toprak siperleri gösterdi. Torm'un huzursuz, kendini sıkıyor gibi bir hali vardı, Yaven'in peşinden giderken çok az konuşuyordu, ama şaheserimiz olan siperler için takdir dolu bir şeyler söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Taştan yaptığımız yapılar küçük ve eften püftendi, kuleleri ve kapıları görmek için onlara biraz sevgiyle bakmak gerekiyordu, ama toprak yapılarımız kendi küçük çaplarında tam olarak gerçekti. Tepenin doruğunu kazıklardan bir çitle çevirmiş, bir tarafı dik olan bir hendek ya da siper kazmış, çitin iç tarafına kazıkları sağlamlaştırmak ve askerlere basacak bir yer sağlamak için toprak yığmıştık. Gerçekten de hendeğin üzerindeki tek kalaslı köprüden ve çitteki kapıdan geçmeden Sentas'a girilemezdi. Torm hâlâ fazla bir şey söylemiyordu ama emeklerimizin boyutu ve kapsamı karşısında etkilenmiş olduğu belliydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bak şimdi," dedi Yaven, "ani bir baskın yapacağım. Sentas erkekleri! Surlara! Kapıya! Düşman geliyor! Yurdunuzu savunun!" Biz kapıyı kapatıp koca ahşap sürgüsünü yerine yerleştirerek kazık çitin iç tarafındaki meyilli toprak üzerine veya iç "kale"nin oynak taşlarla örülü iç surları üzerine üşüştüğümüzde, Yaven de tepeden biraz aşağıya inmişti. Sonra yukarı doğru, kazık çitin üzerinden saldırıya geçti; biz ise bağıra çağıra meydan okuyor, üzerine görünmez oklar ve mızraklar yağdırıyorduk. Kapıyı kuvvetle sarstıktan sonra olduğu yere yığılarak, sevinç naralarımız arasında tam kapının önünde öldü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm tüm bunları seyretti; oyuna dahil olmamıştı ama oyunun doğası ve bizim heyecanımız besbelli onu cezbetmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kapıyı açarak Yaven'i içeri aldık ve öğlen yemeğimizi yemek için bulabildiğimiz gölgelere oturduk. Sallo ve Oco için biraz yemek alan Sotur dereye doğru süzüldü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ee, Sentas hakkında ne düşünüyorsun?" diye sordu Yaven.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hoş. Çok güzel," dedi Torm. Sesi derinleşmişti, Baba'nınkine benziyordu. "Yalnız... Biraz aptalca. Herkesin <span style="font-style:italic">vızzz</span> demesi falan... " Bizim numaradan, boş ellerle bir yayı gerip atışımızı taklit etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Biraz aptalca göründüğü doğru. Bütün yaz boyunca gerçek silahlar kullanmaya alıştın tabii sen," dedi Yaven o rahat, samimi nezaketiyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm tepeden bakarak başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu sadece bir oyun. Bir temsil. Ama bizi derslerden kurtardı," dedi Yaven. Bu doğruydu. Sentas'ın inşası başlayınca Everra ders yapıyormuş gibi yapmayı hepten bırakmıştı. Hem Anne'yi hem de kendini bunun kendi fikri olduğuna, Pagadi'yle Sentas arasındaki savaşın tarihini anlatan epik şiiri ve savunma mimarisini öğretmeye hizmet ettiğine ikna etmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Diğerlerini kullanmasaydın gerçek kılıçların ve yayların olurdu," dedi Torm. "Altı kişi olurduk."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yine de oyuncak silahlar olacaktı," dedi Yaven, hafif bir duraksamadan sonra. "Senin öğrendiklerin gibi olmayacaktı. Aman aman! Sotur'a ucu sivri bir kılıç verdiğimi düşünemiyorum, daha ne olduğunu anlayamadan ciğerimi sökerdi!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama kölelere silah veremezdin," dedi Uter, Torm'un "diğerleri" ile neyi kastettiğini anlamayarak. Uter her zaman kuralları, yasakları, ahlaki yasaları hatırlatırdı; Sotur ona Trudek diyordu. "Yasalara aykırı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm kaşlarını çattı. Hiçbir şey söylemedi. Benim gibi, Torm'la askercilik oynamanın cezasını hatırlayarak bir köşeye sinen Tib'e baktım. Yaven'in de kız kardeşi Astano'ya bir bakış attığını fark ettim. "Bizi bu müşkül durumdan kurtar!" diyordu bakışı; o da –kadınlara hep öğretildiği gibi– hemencecik havadan sudan konuşmaya, cümleleri rasgele sıralamaya başlayarak bizi kurtardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Oyuncak bile olsa silahlarım olmasını hiç istemezdim," dedi Astano. "Ben görünmeyen ok ve yaylarımızı seviyorum. İnsan onlarla hiç ıskalamıyor! Ayrıca kimsenin de canını yakmıyorlar. Zaten şu anda savaştan çoook uzaktayız, di mi? Önce elçilerin falan nutuklarını yapmamız lazım. Hendek o kadar zamanımızı aldı ki! Daha kuleyi tam olarak sağlamlaştıramadık bile. Ama taşlar gayet gerçek, Torm. Bütün gün onları taşıyıp üst üste koyunca sen de anlayacaksın. İnşa ederken minikler, Umo'yla Oco bile yardım etti. Hepimiz Sentaslıyız."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece ona verilmiş olan bütün silahlarla savaştı Astano, bütün yaz boyunca birlikte inşa ettiğimiz şehri, güneşin aydınlattığı havadar şehrimizi savunmak için.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm omzunu silkti. Sessizce ekmek ve peynirini yiyip bitirdi. Su içmek için ırmağa indi; Sallo, Oco ve Sotur'un çayın kenarındaki yüksek otların arasına sinip saklandıklarını gördük. O umursamadı bile. Yaven'e el salladı, bir şeyler seslendi, tek başına bağın yanındaki beyaz patikadan eve doğru yola koyuldu: kollarını sallayarak yürüyen gürbüz, yalnız bir suret.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biz bir süre daha inşaata devam ettik, ama hayali oyunumuza gölge düşmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yazın geri kalanında hepimiz neredeyse her gün Sentas'ta çalışmaya gittiysek de, bir daha hiç eskisi gibi olmadı. Aile çocukları sık sık çağırılıyordu: Yaven'le Torm, Uter Baba ve komşu arazi sahipleriyle av partilerine gidiyordu, kızlar ise arazi sahiplerinin eşlerini ağırlıyordu. Bizim hayali oyunumuzu büyük bir tutkuyla seven Sotur ve Umo bu görevlerden kaçıp mümkün olduğunca bize katılıyorlardı ama Astano kaçamıyordu; o ve Yaven olmayınca da yön duygumuz ve inancımız zayıf kalıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama Vente'nin tüm nimetleri hâlâ duruyordu: yüzme, nehir sularında yürüme, (incir ağaçları büyük evin tam arkasında olduğundan çalmak zorunda kalmadığımız) olgunlaşan incirler, uyumadan önce yıldızların altında yaptığımız sohbetler. Ayrıca gerçekten mutlu olduğumuz son bir gün daha yaşadık. Astano Ventine Tepeleri'nin tam zirvesine yürümemizi önermişti. Bir günde gidip dönemeyeceğimiz bir yoldu, o yüzden yanımıza yiyecek, içecek ve battaniye aldık. Çiftlikteki oğlanlardan biri, eşyalarımızı yüklediğimiz bir bardayla birlikte bizi takip ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Erkenden yola koyulduk; artık sonbaharın bir habercisi olarak güneş doğmadan önce havada bir serinlik oluyordu. Tepelerdeki kuru otlar soluk bir altın rengine kavrulmuştu, gölgeler eskisine göre daha uzundu. Kocaman yuvarlak tepeler arasından döne döne ilerleyen bir çoban yolu olan eski bir patikayı takip ederek tırmandık da tırmandık. Sağda solda gördüğümüz dağ koyunu sürülerinin bizden korktukları yoktu; hatta neredeyse kükremeye benzeyen kaba melemeleriyle bize kafa tutarcasına bakıyorlardı. Dağ koyunları çit veya çoban olmadan kendi meralarında kaldıklarından burada çit mit yoktu ama sürülerin arasında koca gri köpekler, kurt bekçileri vardı. Biz yanlarından geçip giderken köpekler bizi görmezlikten geliyordu. Ama eğer durursak sessizce bize doğru ilerliyor, bu hareketleriyle son derece açık bir şekilde, <span style="font-style:italic">Hadi yolunuza devam edin de bir sorun yaşamayalım,</span> diyorlardı. Biz de yolumuza devam ediyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm ve Uter bizimle gelmedi. Onun yerine amcaları Soter ve Sodera'yla aşağıdaki çam ormanlarında kurt avlamayı tercih ettiler. On yaşında olmasına rağmen altı yaşındaki Oco'dan daha büyük durmayan Umo'yla Oco da düşe kalka kahramanca yanımızda yürüyordu. Yaven ara sıra Oco'yu omzunda taşıyordu; akşamüzeri geç vakitlerde yaptığımız o son, uzun ve dik tırmanışta da bardanın üzerindeki yiyecek ve battaniyeleri alarak iki küçük kızı semere oturttu. Barda çok güzel, fare gibi boz rengi olan bir hayvandı. Ben bardanın ne demek olduğunu bilmiyordum, bana küçük bir at gibi gelmişti. Sotur bana eğer babası eşek, annesi at olursa yavrunun katır olacağını, ama bunun annesi eşek, babası at olduğu için bir barda olduğunu söyledi. Bardayı çeken oğlan durmuş, yüzünde çiftliktekilerin her zaman takındıkları o donuk, ters ifadeyle bu açıklamayı dinliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Öyle değil mi Comy?" diye sordu Sotur. Oğlan başını ani bir hareketle sallayıp kaşlarını çatarak başını çevirdi. "Bütün mesele atalarının kim olduğu," dedi Sotur bardaya, "değil mi Farecik?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Comy adındaki oğlan yulara asıldı ve Farecik, üstünde korku ve neşeyle sıkı sıkı semere sarılmış Oco ve Umo'yla sükûnet içinde yürümeye başladı. Biz de yüklerimizle düşe kalka yanından yürüyorduk. Yüklerimiz bütün gün taşıyabileceğimiz kadar hafifti, ama sonunda en yüksek tepenin zirvesine vardığımızda, tırmanmanın bittiğine memnun olmuştuk; durup etrafımızda millerce uzanan, soluk altın renginin maviye karıştığı, tepelerin kıvrımlarına ağustosun uzun gölgelerinin düştüğü güneşli toprakları seyrettik. Engin ovanın ortasında ırak ve minik görünen Etra oradaydı; Morr nehri ve diğer çayların yolu boyunca sıralanan çiftlik evlerini ve köyleri de görebiliyorduk. Ben Morr'un derin kıvrımında sadece bir leke seçebildiğim halde uzağı çok iyi gören Yaven Kasikar surlarını ve üzerindeki kuleleri de görebildiğini söyledi. Doğuda ve güney tarafında arazi tepelik ve engebeliydi, fakat kuzeye ve batıya doğru uçsuz bucaksız düzlüklere açılıyor, arazinin yeşili uzak ufukların mavisi içinde eriyip gidiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şurası Daneran Ormanı," dedi Yaven, kuzeydoğuya bakarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şurası Bataklıklar," dedi Astano, kuzeye bakarak; Sotur da, "Gav'la senin geldiğiniz yer Sallo," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yanımda duran Sallo'yla uzun bir süre o tarafa baktık. Bu enginliği, doğmuş olduğumuz bu bilinmez diyarı görmek bana garip, soğuk bir ürperme hissi vermişti. Bataklık ahalisi hakkında bütün bildiğim şehir insanları olmadıkları, medeni olmadıkları, barbar oldukları, yerli olduklarıydı. Orada atalarımız vardı, aynı hür insanlar gibi. Biz hür doğmuştuk. Bu konuda düşünmek beni rahatsız ediyordu. Beyhude bir düşünceydi bu. Etra'daki hayatıma, Arkamand Aileme ne faydası vardı?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bataklıkları hiç hatırlıyor musunuz?" diye sordu Sotur.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo başını salladı ama ben, kendimi bile şaşırtarak, "Bazen hatırlar gibi oluyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Neye benziyordu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O basit hatırayı ya da görüntüyü yüksek sesle onlara anlatmaya çalışırken kendimi salak gibi hissettim. "Sadece su, su içinde yetişen sazlar ve küçük adalar... Sonra çok uzaklarda mavi bir dağ vardı... Belki de bu dağdı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sen sadece bir bebektin Gav, " dedi Sallo, sesinde hafif bir ikaz tınısıyla. "Bense iki veya üç yaşındaydım, ama ben bile bir şey hatırlayamıyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çalınmanızı da mı?" diye sordu Sotur, hayal kırıklığıyla. "Hatırlasaydın çok heyecan verici olurdu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Arkamand'dan başka hiçbir şeyi hatırlamıyorum Sotur-io," dedi Sallo yumuşak sesiyle, gülümseyerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tepeyi kaplayan cılız ve kuru otlar üzerine ziyafet soframızı kurduktan sonra, yüksek ufukta battığı yerdeki parıltısıyla bize okyanusun yerini belli eden güneş tüm ihtişamıyla kavuşurken yemeklerimizi yedik. Uzun yaz aylarının o bildik rahatlığı ve dostluğuyla oturup konuştuk. Bir süre sonra minikler uyuyakaldı. Sallo, başı dizlerimin üzerinde uyudu. Ris bana bir battaniye getirdi, ben de elimden geldiğince battaniyeyi ablama sardım. Yıldızlar çıkıyordu. Bütün akşam boyunca bizden uzakta, kazığa bağlanmış barda ile aramızda sırtını bize dönerek oturmuş olan Comy adlı oğlan türkü okumaya başladı. İlk başta ne duyduğumu anlayamadım, o kadar ince, garip ve hüzünlü bir sesti ki, aynı bir çan çalındıktan sonra havanın titreşimi gibiydi. Yükseliyor, titriyor ve eriyip gidiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir daha söyle Comy," diye mırıldandı Sotur. "N'olur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzun bir süre sessiz kalınca türkü söylemeyeceğini zannetmeye başlamıştık ki sesin o hafif titreşimi, müziğin o en ince teli, bir ezginin belli belirsiz notaları yeniden başladı. Kelimelere sığmayacak kadar hüzünlü ama yine de huzurlu ve sıkıntısızdı. Derken yine eriyip gitti, ama biz dinlemeye devam ettik, tekrar dönmesini isteyerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Artık koca tepede mutlak bir sessizlik vardı ve yıldızların pırıltıları batıdaki son mavi-kahverengi ışıktan daha parlaktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barda ayağını yere vurup hafif bir hıh-hıh sesi çıkarttı; biz de buna gülüp alçak sesle bir süre daha konuştuk. Sonra uyuduk.</p>
</body>
</html>
