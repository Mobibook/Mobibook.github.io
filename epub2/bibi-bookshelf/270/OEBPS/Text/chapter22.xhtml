<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">15</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">KASABA nehrin kavisi ardında gözden kayboldu. Sıcak güneş altında nehir aşağı rahatça sürükleniyorduk. Mavnanın tırabzanında dururken Melle'ye beni tanımış olabilecek bir adam gördüğümü söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Barna'nın evinden mi?" diye sordu, fısıldamaya devam ederek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı iki yana salladım. "Çok daha önceden. Şehirde köle olduğum zamanlardan."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kötü biri mi?" diye sorunca ben de "Evet," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni gördüğünü zannetmiyordum ama bu çok ufak bir teselliydi; rıhtımdaki insanlara ya da Kara Kedi'deki hancıya kara derili, koca burunlu, Bataklık adamlarına benzeyen genç bir adam görüp görmediklerini sorması yeterdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Endişe etme," dedim. "Biz kayıktayız, o yayan."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama bu da çok rahatlatıcı bir şey değildi. Kıçtaki dümen ve uzun bir kürekle idare edilen mavna nehir hızıyla gidiyordu. Nehir kıyısındaki bütün köy ve kasabalara uğruyor, yük ve yolcu alıp boşaltıyordu. Nehir yukarı yapacağı yolculukta mavnayı nehir boyunca uzanan patikadan giden atlar çekecek ve kaptanın söylediğine göre o zaman hızımız daha da yavaşlayacaktı. Bundan daha yavaş gidilebileceğine inanmak zordu. Büyük ovalardan yoluna devam eden Ambare'nin tam olarak aktığı söylenemezdi; dönüyor, dolanıyor, yayılıyordu. Patikayı sığırlarını bir yerden bir yere götüren davar tüccarları kullanıyordu; bazen bizim gibi nehir aşağı yollanmış, sığır hızıyla tıngır mıngır giden kahverengi benekli inek sürülerine ağır ağır yetişiyorduk ve onların önlerine geçmek çok, çok uzun zamanımızı alıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Su üzerinde geçirdiğimiz günler tatlı, sıkıcı, sakindi ama ne zaman bir köyün rıhtımına yaklaşsak benim korkum yeniden nüksediyordu ve kıyıda duran bütün suratları tarıyordum. Doğu kıyısında bir kasabada inip yolda önümüze çıkacak tüm kasaba ve köylerden uzak durarak Sensaly'ye yayan gitmenin daha doğru olup olmadığını kendime defalarca sordum. Melle onu ilk bulduğum zamana göre artık çok daha iyi bir halde olmasına rağmen hâlâ uzak mesafelere hızlı gidemiyordu. En iyisi Sensaly'ye bir günlük yolumuz kalıncaya kadar gemiyle gitmek gibi görünüyordu. Mavna yolculuğunun sonunda, nehrin birleştiği yerde Bemette adında bir kasaba vardı ve her ne pahasına olursa olsun bu kasabadan sakınmaya kararlıydım. Orada Sensaly'yi geçen bir feribot olduğunu söyledi mavnanın kaptanı bana. İhtiyacımız olan da bir feribottu zaten, ama Hoby de bizi orada bekliyor olacaktı. Bütün umudum Hoby'nin bizi daha önceki bir durakta bekliyor olmamasıydı. At sırtında, arabayla, hatta hızlı yürüyerek bile mavnadan çabuk gidebilir, bizden önce batı kıyısındaki köylerden birine varabilirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mavnanın kaptanı Pedri bizi pek adam yerine koymuyor, yardımcısının da bizimle konuşarak vakit kaybetmesini istemiyordu. Kutular, balyalar, tavuklar, köyden köye taşınan keçiler, yaşlı nineler ve bir keresinde mavnada olduğu bütün süre zarfında kendini boğmak suretiyle intihar etmeye çalışan genç bir tayın yanı sıra biz de bir nevi kargoyduk. Pedri'yle yardımcısı kayıkevinde kalıyor, mavnanın yüzdüğü zamanlarda nöbet tutuyorlardı. Durduğumuz köylerden yiyecek alarak kendi yemeğimizi biz kendimiz hazırlıyorduk. Melle ta Bemette'ye yollanan, cafcaflı kuyrukları ve tüylü bacaklarıyla özel bir cins olan tavuklarla arkadaş olmuştu. Hepsi son derece ehlileştirilmişti; ben de Melle'ye oyalanması için bir torba kuş yemi almıştım. Ufaklık hepsine isim takmıştı ve saatlerce onlarla birlikte oturuyordu. Melle'nin yanına oturunca tavukların hafif, sürekli sohbetlerini rahatlatıcı bulmaya başlamıştım. Bütün o canlı gıdaklamalar ve konuşmalar sadece nehrin üzerinde bir atmaca halkalar çizmeye başlayınca susuyor, böyle olduğunda tüneklerinin altında bir araya sokulan tavuklar kabarık tüylerini gizleyip sessizleşiyorlardı. "Merak etme Kınalı," diye sakinleştiriyordu Melle tavukları. "Bir şey yok Minik Kuş. Merak etme Aceleci. Sizi alamaz. İzin vermem."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Merak etme Koca Gaga.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kitabımı okuyordum. Melle'ye eski şiirler söylüyordum, <span style="font-style:italic">Nisas Üzerindeki Köprü</span>'yü ezberlemişti. <span style="font-style:italic">Chamhan</span> ile devam ettik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gerçekten senin erkek kardeşin olmak isterdim Gav," diye mırıldandı Melle bir gece, yıldızlar altındaki karanlık nehir üzerinde. Ben de, "Sen gerçekten benim kız kardeşimsin," diye mırıldandım ona.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Doğu kıyısındaki bir rıhtıma yanaştık. Pedri'yle yardımcısı saman balyalarını indirmekle meşguldü. Ortada doğru düzgün bir kasaba yoktu – sadece ambarla ahır karışımı bir binayla bunu koruyan birkaç sığır çobanı. "Bemette burdan ne kadar uzakta?" diye sordum içlerinden birine, o da, "İyi bir atla iki-üç saat," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mavnaya dönüp Melle'ye eşyalarını toplamasını söyledim. Ben bohçamı taşıyabileceğim kadar yiyecekle doldurarak hazır etmiştim zaten. Yol parasını da yola çıkmadan önce ödemiştim. Usulca kıyıya çıktık; Pedri'nin yanından geçerken, "Burdan sonrasını yürüyeceğiz, çiftliğimiz o tarafta," dedim güneydoğuyu işaret ederek. Pedri bir şeyler homurdanarak balyaları taşımaya devam etti. Görüş alanından çıkıncaya kadar Ambare'den gösterdiğim yönde ilerledikten sonra kuzeydoğuyu, Sensaly'yi tutabilmek için döndük. Arazi dümdüzdü, birkaç koruluk hariç genellikle yüksek otlarla kaplıydı. Melle yanımdan metanetle yürüyordu. Yürürken bir yandan da hafif bir nakarat mırıldanıyordu: "Hoşça kal Aceleci, hoşça kal Gül, hoşça kal Altıngöz, hoşça kal Minik Kuş..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Herhangi bir patikadan gitmiyorduk. Arazi değişmiyordu; kuzeyde çok uzakta bulutlar ya da nehrin diğer tarafındaki dağlar olabilecek mavi bir çizgi dışında hiçbir hudut işareti de görünmüyordu. Güneşten başka bana gideceğim yönü belirtecek bir şey yoktu. Sonunda akşam oldu. Korulardan birinde durup akşam yemeğimizi yedikten sonra battaniyelerimize sarınarak burada uyuduk. Bizi izleyen birine ilişkin hiçbir belirti görmemiştik ama ben Hoby'nin peşimizde olduğundan, hatta bizi bekliyor bile olabileceğinden emindim. Onu görmüş olmanın dehşetini üzerimden atamamıştım, bu dehşet tüm uykumu da doldurmuştu. Şafak atmadan çok önce uyandım. Sabahın alacakaranlığında yola koyulduk, hâlâ elimden geldiğince kuzeydoğuya doğru dönmeye çalışıyordum. Güneş ovanın üzerine kıpkızıl, kocaman doğdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Zemin yumuşamaya başlamıştı; bataklık ve sazlıklardan oluşan alçak bölgelere rastlıyorduk artık. Öğlene doğru Sensaly'yi gördük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Geniş, büyük bir nehirdi. Derin değil galiba, diye düşündüm, zira ortasında kumluklar, kum adacıkları vardı ve nehir birden fazla kanaldan akıyordu; fakat böyle bir akarsuyun kıyısından suyun nerede hızlandığını, nerede derinleştiğini anlamak mümkün değildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nehir boyunca doğuya doğa gideceğiz," dedim Melle'ye ve kendime. "Alçak bir geçide geliriz elbet. Ya da bir feribota rastlarız. Mesun hâlâ nehrin epey yukarısında, yani doğru yöne doğru gidiyoruz, ilk fırsatta da karşıya geçeriz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki," dedi Melle. "Nehrin adı ne?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sensaly."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nehirlerin isimleri olması ne güzel. İnsanlar gibi." Nehrin isminden bir şarkı uydurdu; yürürken incecik sesiyle söylediği minik şarkısını duyabiliyordum: Sen-salli, sen-saliii... Kıyıdaki söğüt çalıları arasından yürümek zor olduğundan kısa bir süre sonra nehrin kumsalına, çamur, çakıl ve kumdan oluşan geniş taşkın ovasına indik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Oradan daha rahat görülürdük ama eğer peşimizden geliyorsa zaten saklanmanın imkânı yoktu. Burası açık ve ıssız topraklardı. İnsandan eser yoktu. Sadece geyik ve birkaç yabani sığır görmüştük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'nin dinlenmesi için durduğumuzda balık avlamaya çalıştım ama pek şansım yoktu, ancak birkaç küçük tatlı su levreği yakalayabildim. Su çok berraktı, nehre girip yürüdüğüm kısmından anladığım kadarıyla akıntı da çok güçlü değildi. Geçilebilir olduğunu düşündüğüm birkaç yer görmüştüm ama öte yandan nehir insanı aldatıyor olabilirdi; böylece yolumuza devam ettik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Üç gün yürüdük. İki günlük daha yiyeceğimiz vardı, ondan sonra balık avlayarak karnımızı doyurmak zorundaydık. Akşam olmuştu ve Melle çok yorgundu. Ben de. Takip ediliyor olduğumuz hissi beni çok yormuştu, bütün gece sürekli uyanıp durduğumdan çok az uyumuştum. Melle'yi bir söğüdün altındaki kumlukta bırakıp kıyıdaki yükseltiye tırmanarak karşıya geçilecek bir yer olup olmadığına baktım. Önümüzde sahile inen belli belirsiz izler gördüm; gerçekten de orada nehrin kumsallarla bölündüğü geniş bir geçiş yeri seçiliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arkama baktığımda suyun kıyısından tek bir atlı adamın geldiğini gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'ye doğru koşup "Gel," diyerek bohçamı kaptım. Ufaklık korkmuş ve şaşırmıştı ama hemen battaniyesinden oluşan küçük bohçasını aldı. Elinden tutup, az önce gördüğüm izlere doğru onu elimden geldiğince hızla götürmeye başladım. "Derinleştiği yerde seni taşıyacağım," diyerek Melle'yi suya soktum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gidecek yol ilk başlarda çok belliydi, berrak su sayesinde kumluklar arasındaki sığlıkları görebiliyordum. Suyun ortasına gelince yine arkama baktım. Atlı adam bizi görmüştü. O da atını nehre sürüyordu, sular atının bacakları arasından sıçrıyordu. Hoby'ydi. Yüzünü gördüm; yuvarlak, sert, ağır yüzünü, Torm'un yüzünü, Baba'nın yüzünü, köle sahibi ile kölenin yüzünü gördüm. Kaşlarını çatmış, atını ilerlemeye zorluyor, duyamadığım sözlerle bana bağırıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tüm bunları tek bir bakışta gördükten sonra yandan gelen akıntıda, çocuğu da elimden geldiğince çekerek suyun içinde yürümeye devam ettim. Ayaklarının neredeyse yerden kesildiğini görünce, "Omzuma çık Melle. Boğazıma sarılma ama sıkı tutun," dedim. Sözlerime uydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O an zihnimdeki o görüntüde nerede olduğumu anlamıştım. Omuzlarımda bu yükle, bu nehre girmiştim. Etrafıma bakmamıştım çünkü etrafıma bakmıyorum, ileri gidiyorum, ayaklarım neredeyse yerden kesiliyor ama hâlâ dibe değebiliyorum, gitmem gereken yer gibi görünen bir yer var, doğrudan kıyıya varıyor, ama o taraftan gitmiyorum, kum ayaklarımın altından kayıyor. Sağa gitmem lazım, daha da sağa. Derken akıntı beni ani ve korkunç bir güçle kavrıyor, ayaklarım yerden kesiliyor, yüzmeye çalışıyorum, batıyorum, çırpınıyorum, batıyorum – ama yeniden ayağımı basacak yer buluyorum, çocuk bana sıkı sıkı sarılıyor, o korkunç akıntıya karşı tırmanabilirim, çabalayarak sığlığa doğru gidebilirim, kökleri nehirde olan söğütler arasından nefes nefese ilerleyebilirim, orada ama sadece orada arkama bakabilirim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">At derin akıntıda debeleniyordu, binicisiz.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Nehrin tüm gücünün nasıl o kanalda toplandığını görebiliyordum, bizim yolumuzu bulduğumuz yerin hemen aşağısında.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle sırtımdan aşağıya kayıp tüm gücüyle bana yaslandı, titriyordu. Ben de ona sıkıca sarıldım ama kıpırdayamıyordum. Nehre, nehirde uzaklara sürüklenerek giden, çaresizce yüzmeye çalışan ata bakakalmış bir halde olduğum yere sindim. At artık ayağını basacak bir yer bulabilmişti. Bir batıp bir çıkarak, kayarak diğer kıyıya doğru yolunu buluşunu seyrettim. Gözümle nehrin hem aşağısını hem yukarısını, adacıkları, kum şeritlerini tekrar tekrar taradım. Kum, çakıl, ışıldayan su.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gav, Gav, Koca Gaga," diye hıçkırıyordu çocuk, "hadi. Hadi. Yolumuza devam etmek zorundayız. Uzaklaşmak zorundayız." Bacaklarımı çekiştiriyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet sanırım öyle," demeye çalıştım ama sesim çıkmadı. Sudan çıkarak Melle'nin peşinden söğüt korusuna doğru, kuru toprağa doğru sendeleyerek birkaç adım attım. Orada bacaklarım boşaldı ve yere yığıldım. Melle'ye iyi olduğumu söylemeye çalışıyordum, iyi olduğumu, her şeyin yolunda olduğunu – ama konuşamadım. Yeterince hava alamıyordum. Yine sudaydım, suyun altındaydım. Su berraktı ve her yanım aydınlıktı, sonra berrak ve karanlık oldu.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Kendime geldiğimde gece çökmüştü, yumuşak ve kasvetli. Nehir kirecimsi sığlıkları ve kumlukları arasından kapkara akıyordu. Yanıma yaslanmış olan minik, ıslak, sıcak bohça Melle'ydi. Onu kaldırdım, başımızı sokabileceğimiz bir aralık olduğunu gördüğümüz çalılıklara doğru el yordamıyla emekledik. Ateş yakamayacak kadar beceriksizdim. Bohçalarımızdaki her şey ıslanmıştı ama ıslak giysilerimizi çıkartıp vücutlarımızı sertçe ovalayıp nemli battaniyelerimize sarındık. Birbirimize iyice sokulup hemen derin bir uykuya daldık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Korkum dağılmıştı. İkinci nehri geçmiştim. Uzun ve derin bir uyku çektim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Güneşle uyandık. Islak eşyamızı kuruması için yaydık ve orada, söğüt çalıları arasındaki boşlukta ıslanmış bayat ekmeğimizi yedik. Melle hiç yaralanmamış görünüyordu ama sessiz ve tetikteydi. Sonunda, "Artık kaçmak zorunda değil miyiz?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Değiliz sanırım," dedim. Yemek yemeden önce kıyıya inmiş, çalılıklar arasına gizlenip uzun bir süre nehri ve kıyılarını gözlerimle taramıştım. Mantığım bana korkmam gerektiğini söylüyordu, mantığım Hoby'nin nehri geçip yakınlarda bir yerlerde pusuya yatmış olabileceğini söylüyordu, ama bütün bu süre zarfında mantığın ötesi de, Güvendesin, diyordu, gitti, bağ koptu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle beni izliyordu, bir çocuk güveniyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Artık Urdile'deyiz," dedim, "hiç kölenin olmadığı yerde. Ve hiçbir köle avcısının olmadığı. Ve..." Ama onun nehirde, arkamızdaki Hoby'yi görüp görmediğinden bile emin değildim, ondan nasıl söz edeceğimi de bilmiyordum. "Ve sanırım artık hürüz," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunu bir süre düşündü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sana yeniden Gav diyebilir miyim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tam adım Gavir Aytana Sidoy," dedim. "Ama Koca Gaga'yı daha çok seviyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Koca Gaga'yla Minik Vikvik," diye mırıldandı Melle o minicik, yüzünün yarısını kaplayan tebessümüyle bakışlarını indirerek. "Ben Miv olmaya devam edebilir miyim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Güzel bir fikir olabilir. Eğer istersen."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şimdi şehirdeki büyük adamı görmeye mi gidiyoruz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet," dedim. Böylece eşyalarımız kuruyunca yola koyulduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mesun'a yaptığımız yolculuk –aslında tüm yolculuğumuz gibi– oldukça kolaydı ama farklı olarak iki nehir arasındaki seyrimizi karartan ve peşimi bırakmayan korkudan da azadeydi. Mesun'a varınca ne yapacağıma, nasıl yaşayacağımıza dair en ufak bir fikrim yoktu; fakat çok soru sormak Tanrı Talih'e ve Tanrıça Ennu'ya nankörlük etmek gibi geliyordu. Buraya kadar yanımızda olmuşlardı, bundan sonra da bizi bırakmazlardı. Yolda yürürken kendi kendime onlara Caspro'nun şarkısını mırıldanıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bazıları kadar iyi şarkı söyleyemiyorsun," dedi yol arkadaşım, biraz diplomatik bir yorumla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Söyleyemediğimi biliyorum. O halde sen söyle."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna'nın evinde öğrendiği bir aşk şarkısını söylemek için tatlı, titrek sesini yükseltti. Güzel ablası geldi aklıma, Melle'nin de onun kadar güzel olup olmayacağını merak ettim. "İnşallah öyle bir güzellikten esirgenir!" diye düşünürken yakaladım kendimi. Ama bunun bir kölenin düşüncesi olduğuna şüphe yoktu. Hür bir akılla düşünmeyi öğrenmem gerekiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Urdile elma bahçeleri, iki yanında kavakların dizili olduğu yollarıyla, nehir kıyısından başlayarak uzaktan görmüş olduğum mavi dağlara doğru yavaş yavaş yükselen güzel bir ülkeydi. Bazen yürüyor, bazen de bizi alan bir arabayla ilerliyorduk; köy pazarlarından yiyecek alıyorduk veya yanından geçerken bizi görüp tozlar içindeki çocuğa acıyan çiftçi bir kadın bize süt ikram ediyordu. Arada küçük erkek kardeşimi yollarda sürüklediğim için azar işitiyordum ama kardeşim bana yapışıp sadık bir meydan okuyuşla kaşlarını çatarak bakınca bizi azarlayan kişi eriyor, bize yiyecek bir şeyler ya da üzerinde yatacak saman ikram ediyordu. Böylece kıvrılıp yolumuzdan ayrılmış olan nehre beş gün sonra dönerek Mesun şehrine vardık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam nehrin üzerindeki dik tepelere kurulmuş olan, kırmızı kiremit ve kayrak taşlı çatıları, kuleleri ve birkaç süslü köprüsüyle Mesun taştan inşa edilmiş bir şehirdi ama etrafı surlu değildi. Bu bana tuhaf gelmişti. Hiç kapısı, hiç nöbetçi kulesi, hiç muhafızı yoktu. Hiçbir yerde asker de görmemiştim. Bir köye girer gibi koca şehre girdik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Evler insan, at arabası ve at dolu caddeler üzerinde üç-dört kat yükseliyordu. Gürültü patırtı, kargaşa ve kalabalık bize muazzam gelmişti. Melle elimi sıkı sıkı tutuyordu, ki ben de bundan memnundum. Nehre yakın bir yerde Etra pazarından kat kat büyük olan bir pazar yerinden çektik. Yapılacak en iyi şeyin eşyalarımızı bırakabileceğimiz, üzerimizi biraz temizleyebileceğimiz gösterişsiz bir han bulmak olduğunu düşünüyordum, zira pis, pasaklı iki tip olup çıkmıştık. Pazardan han levhaları arayarak geçerken dik bir caddeden inen iki genç adam gördüm; üzerlerinde uzun, hafif, grimsi kahverengi cüppeler ve başlarında da kulaklarına kadar çekilmiş kadife kepler vardı. Tam da Everra'nın kütüphanesindeki bir resme benziyorlardı: <span style="font-style:italic">Mesun Üniversitesi'nden İki Bilgin.</span> Onlara bakakaldığımı görünce içlerinden biri bana göz kırptı. İleri doğru bir adım atarak, "Affedersiniz, Üniversite'ye nasıl gideceğimizi söyleyebilir misiniz?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tepede arkadaş," dedi bana göz kırpmış olan. Bize merakla bakıyordu. Ona ne soracağımı bilemedim. Sonunda "Yukarda yatacak yerler var mı?" diye sordum, o da başıyla onaylayarak, "En ucuzu Bıldırcın'dır," dedi. Arkadaşı, "Hayır, Havlayan Köpek," deyince ilk başta konuşan, "Aslında böcek zevkinize bağlı: Bıldırcın'da pire, Köpek'te tahtakurusu var," dedi. Ve gülerek caddeden aşağıya doğru yollarına devam ettiler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onların indiği yoldan çıkmaya başladık. Kısa bir süre sonra kaldırım taşlı yol basamaklara dönüştü. Büyük bir taş duvarın etrafından tırmanmakta olduğumuzu fark ettim. Mesun yıllar önce tahkim edilmiş bir şehirmiş ve bu duvar da hisarın duvarıymış. Duvarın yukarısında gümüşsü gri renkli taşlardan, dik çatılı, büyük pencereli saraylar yükseliyordu. Basamaklar sonunda bizi daha küçük evlerin sıralanmış olduğu küçük, kavisli bir caddeye çıkartınca Melle, "İşte ordalar," diye fısıldadı. Yan yanaydılar, iki han, üzerlerinde bıldırcın ve vahşice havlayan bir köpek resmi olan levhalarıyla. "Pire mi, tahtakurusu mu?" diye sordum Melle'ye; o da, "Pire," dedi. Böylece Bıldırcın'a yerleştik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Büyük bir memnuniyetle banyo yaptıktan sonra üzerimizdekiler hariç tek tük bir-iki parça giysimizi yıkayıp temizlemesi için ekşi suratlı hancı kadına verdik. Pirelere karşı tetikteydik ama samanlıkların çoğundan çok daha az pire var gibiydi. Son derece cılız ve pek de iyi olmayan bir akşam yemeğinden sonra Melle yatmaya hazırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yolculuğa çok iyi dayanmıştı ama her geçen gün onu minik gücünün sınırına getirmişti. Son birkaç gündür her yorgun çocuk gibi ağlama ve huysuzluk nöbetleri olmuştu. Ben de oldukça gergindim ama burada, şehirde dinlenmeme izin vermeyecek sinirli bir enerjiyle dolup taştığımı hissediyordum. Melle'ye bir süreliğine dışarı çıkarsam merak edip etmeyeceğini sordum. Ennu figürünü göğsünde tutmuş, çok sevdiği pançosunu yatak örtüsünün üzerine sermiş yatıyordu. "Hayır," dedi, "Merak etmem Koca Gaga." Ama biraz hüzünlü ve gergin görünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de, "Neyse canım, gitmesem de olur," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır, <span style="font-style:italic">git</span>" dedi Melle kızarak. "<span style="font-style:italic">Hadi git!</span> Ben uyuyacağım!" Kaşlarını çatıp çenesini kilitleyerek gözlerini yumdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki. Hava kararmadan dönerim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gözlerini iyice yumarak beni duymazlıktan geldi. Ben de dışarı çıktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam dışarı çıktığımda o iki genç adam sokaktan geçiyordu, merdivenleri çıkmış olmaktan biraz nefes nefese kalmışlardı. Bana göz kırpmış olan beni görünce, "Pireleri seçtiniz ha?" dedi. Tatlı bir tebessümü vardı ve kim olduğumu merak ettiği belliydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onunla ikinci karşılaşmamızı izlemem gereken bir çeşit işaret olarak aldım. "Üniversite talebesi misiniz?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Durup başıyla onayladı; arkadaşı durmakta daha az gönüllüydü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nasıl talebe olunabileceğini öğrenmek istiyordum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben de öyle olacağını tahmin etmiştim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Acaba bana... yani mümkünse... nasıl... yani kime danışmam gerektiğini..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Seni buraya yollayan biri olmadı mı? Bir öğretmen, birlikte çalıştığınız bir âlim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Cesaretim kırılmıştı. "Hayır," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Komik de olsa gösterişli sayılabilecek kadife kepli başını yana çevirdi. "Hadi bizimle Büyük Fıçı'ya gelip bir şeyler iç," dedi. "Ben Sampater Yille'yim, bu da Gola Mederra. O hukukta, ben edebiyattayım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de kendi ismimi söyledim ve "Etra'da köleydim," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunu her şeyden önce söylemeliydim, dostluklarını bir köleye gösterdiklerini öğrenip de utanmalarından önce.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Etra da mı? Kuşatma sırasında orda mıydın?" dedi Sampater; Gola da, "Hadi ama, susadım!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çoğu benim yaşımda veya biraz daha büyük olan öğrencilerin yaygarasıyla dolu kalabalık bir birahane olan Büyük Fıçı'da bira içtik. Sampater ve Gola prensipte en fazla birayı en hızlı şekilde tüketmekle ve birahanede bulunan herkesle konuşmakla meşguldüler ama beni herkesle tanıştırdılar; herkes bana Üniversite'de edebiyat dersleri almak için nereye gitmem ve kimle konuşmam gerektiği konusunda tavsiyelerde bulundu. Bahsettikleri meşhur hocalardan hiçbirini tanımadığım ortaya çıkınca Sampater, "O halde burda birlikte çalışmak için geldiğin, bildiğin biri yoktu, öyle mi?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Orrec Caspro."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ha!" Bana baktı, güldü, kupasını kaldırdı. "O halde sen bir şairsin!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yok, yok. Ben sadece..." Ne olduğumu bilmiyordum. Ne olduğumu, ne yapmak veya ne olmak istediğimi bilecek kadar bilgim yoktu. Kendimi hiç bu kadar cahil hissetmemiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sampater kupasını boşalttıktan sonra, "Bir tur daha, benden, sonra seni onun evine götürürüm," diye bağırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır gidemem..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Niye? O profesör değil biliyorsun, öyle bir mevkii istemiyor. Ona dizlerinin üzerine çöküp sürünerek yaklaşmana gerek yok. Hemen gideriz, evi uzak değil."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Küçük kardeşime dönmem gerektiğini bahane ederek bu durumdan kurtulmayı becerdim. Biraları ben ödedim –ki bu durum her ikisinin de gönlünde taht kurmama neden oldu– ve ardından Sampater bana Caspro'nun evine nasıl gidileceğini tarif etti: bir-iki sokak yukarıda, köşeyi dönünce. "Onu görmeye git, yarın git onu gör," dedi. "Ya da dur, ben de seninle geleyim." Gideceğime ve onun ismini vereceğime dair onu ikna ederek Büyük Fıçı'dan uzaklaşabildim ve başım döne döne Bıldırcın'a vardım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabah erken uyandım, alçak odaya gün ışığı dolarken uzanıp düşünerek kararımı verdim. Üniversite'de talebe olmaya ilişkin muğlak planlarım yok olmuştu. Yeterince param yoktu, yeterince eğitimim yoktu ve ayrıca Büyük Fıçı'daki o kaygısız gençlerden biri olabileceğimi zannetmiyordum. Onlar da benim yaşımdaydı ama bu yaşa ayrı yollardan varmıştık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim istediğim çalışmak, kendime ve Melle'ye bakabilmekti. Kölesi olmayan bu boyutlardaki bir şehirde yapılacak işler olmalıydı. Mesun'da tek bir kişinin ismini biliyordum, dolayısıyla gideceğim kişi de oydu. Eğer o bana iş vermezse, başka yerlerde bulurdum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle uyandığı zaman ona kendimize yeni, güzel şehir kıyafetleri alacağımızı söyledim. Bu fikri sevdi. Ekşi suratlı hancı kadın bize hisarlı tepenin eteğindeki giyecek pazarına nasıl gidildiğini tarif etti; burada uygun, hatta biraz da gösterişli bir şekilde giyinip kuşanabileceğimiz ikinci el giysilerle dolu bir sürü tezgâh bulduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'nin eskimiş ama çok güzel desenleri olan fildişi renkli ipek kumaştan bir elbiseye özlem dolu bir hayranlıkla baktığım gördüm. "Biliyorsun Vikvik, artık Miv olmak zorunda değilsin," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Utanarak kamburunu çıkarttı. "Çok büyük," diye mırıldandı. Gerçekten de yetişkin bir kadına göre bir elbiseydi bu. Elbiseyi hayranlıkla inceleyip bıraktıktan sonra bana, "Diero'ya benziyordu," dedi. Haklıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonunda ikimiz de Mesun'daki erkeklerin giydikleri türden birer pantolon, keten gömlek ve koyu renk yelek aldık, Melle'ye düğmeleri bakır kuruşlardan yapılma zarif bir kadife yelek buldum. Hisara geri tırmanırken Melle sürekli düğmelerine bakıp duruyordu. "Artık hiç parasız kalmayacağım," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir sokak lokantasında zeytin ve zeytinyağıyla ekmek yedikten sonra "Şimdi gidip o büyük adamı göreceğiz," dedim. Melle çok mutlu olmuştu. Taş döşeli dik sokakta önümden seğirtiyordu. Bana gelince, ben sebatkâr, kör, ürkek bir kararlılıkla yürüyordum. Önceden hana uğrayıp yanımda getirdiğim hasırkumaşa sarılı küçük paketi almıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sampater'in tarifi gayet iyiydi; Caspro'nun olması gereken evi bulduk: tam tepenin kayalarına dayanan uzun, dar bir ev, sokaktaki son ev. Kapıyı çaldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kapıyı genç bir kadın açtı. Teni o kadar beyazdı ki yüzü sanki ışık saçıyordu. Melle'yle birlikte saçlarına bakakalmıştık – hayatımda öyle saç görmemiştim. Olabilecek en ince altın tellerden yapılmış gibiydi, taranmış koyun yünü gibi, kafasının etrafında ışıktan bir hale vardı. "Ay!" dedi Melle, neredeyse ben de aynısını söyleyecektim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Genç kadın biraz tebessüm etti. Sanırım oldukça komik görünüyorduk: Biri büyük biri küçük iki oğlan, çok temiz, çok gergin, eşikte durmuş, gözleri fal taşı gibi açılmış bakıyor. Tebessümü iyi yürekliydi, bu beni yüreklendirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Mesun'a Orrec Caspro'yu görmeye geldim... Eğer... Eğer mümkünse," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sanırım mümkün," dedi. "Ona kimin aradığını söyleyeyim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Adım Gavir Aytana Sidoy. Bu da benim... erkek kardeşim – Miv..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben Melle," dedi Melle. "Ben kızım." Kamburunu çıkartıp bakışlarını yere indirdi, kaşlarını minik bir şahin gibi hiddetle çatmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İçeri buyrun," dedi genç kadın. "Ben Memer Galva. Gidip Orrec müsait mi bir bakayım..." Ve gitti; hızla, hafifçe, o harika saçını bir mum alevi gibi taşıyarak, güneşten bir hale gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dar bir giriş holünde duruyorduk. Her iki tarafta da odalara açılan kapılar vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle elini elimin içine koydu. "Miv olmasam olur mu?" diye fısıldadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tabii ki. Miv olmadığına sevindim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başını salladı. Sonra tekrar, daha yüksek sesle, "Ay!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun baktığı yere baktım, holün biraz daha iç kısımlarına. Holden bir aslan geçiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bizi hiç umursamadı bile; tam kapının ağzında, kuyruğunu kırbaç gibi sallayarak durdu ve omzunun üstünden geriye sabırsızlıkla baktı. Siyah bir bataklık aslanı değildi; kum rengindeydi ve pek iri sayılmazdı. Sesim çıkmadan "Ennu!" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Geliyorum," dedi bir kadın ve aslanın peşinden holü geçti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bizi görünce durdu. "Hay allah," dedi. "Lütfen korkmayın. Gayet terbiyelidir. Burda birinin olduğunu bilmiyordum. Ocağın olduğu odaya gelmez miydiniz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aslan dönerek oturdu, hâlâ sabırsız görünüyordu. Kadın elini hayvanın başına koydu ve bir şey söyledi, hayvan da," Aoww" dedi, şikâyet eder gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'ye baktım. Dimdik durmuş aslana bakıyordu ama dehşet içinde mi, yoksa hayranlıkla mı anlayamamıştım. Kadın Melle'yle konuştu. "Adı Şetar, minicik yavruluğundan beri bizimle. Okşamak ister misin? Okşanmaktan çok hoşlanır." Kadının sesi olağanüstü bir tatlılıktaydı, alçak, neredeyse kısıktı ama insanı sakinleştiren bir havası vardı. Ayrıca Chamry Bern gibi Dağlıların aksanıyla konuşuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle elimi daha da sıkınca başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onunla birlikte tereddütle ilerledim. Kadın bize bakarak gülümsedi ve "Ben Gry," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu Melle. Ben de Gavir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Melle! Ne kadar güzel bir isim. Şetar, hadi Melle'yi adabıyla bir selamla."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aslan hızla kalktı, bize döndü ve eğilerek selam verdi – yani ön bacaklarını kediler gibi gerdi, çenesini patileri üzerine koydu. Sonra ayağa kalkarak anlamlı anlamlı Gry'a baktı, o da cebinden bir şeyler çıkartıp hayvanın ağzına attı. "Cici aslan," dedi kadın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çok geçmeden Melle aslanın geniş kafasını ve boynunu okşuyordu. Gry Melle'yle rahat, güven veren bir tarzda konuşuyor, Melle'nin Şetar'la ilgili sorularına cevap veriyordu. Hayvanın yarı aslan olduğunu söyledi. Yarısı yeter de artar bile, diye düşündüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana bakarak, "Orrec'i mi görmeye geldiniz?" diye sordu Gry.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet. Şey bize... hanımefendi bize beklememizi söyledi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam o sırada Memer Galva hole döndü. "Çalışma odasına çıkmanızı söyledi," dedi. "İsterseniz yolu göstereyim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gry, "Belki Melle biraz Şetar ve bizimle kalmak ister," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ay evet, lütfen," dedi Melle ve olup olmayacağını anlamak için bana baktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet, lütfen," diye tekrarladım. Kalbim o kadar hızlı çarpıyordu ki hiç düşünemiyordum. Memer'in saçının soluk alevini dar bir merdivenden, yukarıda bir hole doğru takip ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O daha kapıyı açarken nerede olduğumu anlamıştım. Biliyorum, hatırlıyorum. Çok kez gelmiştim buraya, yüksek bir pencerenin altındaki kitap dolu masası, lambasıyla bu karanlık odaya. Bana dönen yüzü biliyorum, keskin bakışlı, hüzünlü, ihtiyatsız; adımı söyleyen sesini tanıyorum...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir şey söyleyemedim. Bir kaya kütlesi gibi kalakaldım. Bana dikkatle baktı. "Ne vardı?" diye sordu alçak sesle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Zar zor özür dileyebildim, beni oturttu, başka bir sandalyenin üzerindeki kitapları kaldırıp karşıma oturdu. "Eee?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Elimdeki paketi kavramıştım. Sıkıca sarılmış hasırkumaşla cebelleşerek paketi açıp kitabı ona uzattım. "Bir köleyken sizin eserlerinizi okumam yasaktı. Ama bu kitabı bana bir köle arkadaşım vermişti. Her şeyimi kaybettiğimde onu da kaybetmiştim ama kitap tekrar bana verildi. Benimle birlikte ölüm nehrini ve yaşam nehrini aştı. Bana hâzinemin nerde olduğunu gösteren bir işaretti. Benim rehberimdi. O yüzden – o yüzden ben de onu ustasına kadar izledim. Ve sizi görünce bütün hayatım boyunca sizi görmüş olduğumu anladım – buraya gelmek zorunda olduğumu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Küçük kitabı aldı, yıpranmış, suyla şişmiş kabına baktı, elinde evirdi çevirdi. Derken kibarca açtı, açılan sayfadan okumaya başladı: '"Aradıkça artan, ruhu güçlendiren üç şey: aşk, öğrenmek, hürriyet.'" İçini çekti. "Bunu yazdığım zaman senden çok da büyük sayılmazdım," dedi biraz acı bir ifadeyle. Bana baktı. "Beni şereflendirdin Gavir Aytana. Bana ancak bir okurun yazarına verebileceği armağanı verdin. Benim sana verebileceğim bir şey var mı?" diyerek kitabı bana verdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O da Chamry Bern gibi konuşuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben dilim tutulmuş oturdum. Güzel sözlerimin sağanağı bitmiş, dilim bağlanmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Neyse onu zamanla konuşuruz," dedi. İlgili ve kibardı. "Bana kendinle ilgili bir şeyler anlat. Köleyken nerdeydin? Dünyanın benim tarafımda olmadığını biliyorum. Dağlardaki kölelerin efendilerinden fazla bir eğitimi olmuyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Arka Evi'nde, Etra şehrinde," dedim. Bunu söylerken gözlerime yaş doldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama sanırım ataların Bataklıklardan gelmiş, öyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ablamla beni köle avcıları kaçırmış... " Böylece hikâyemi ağzımdan aldı, tabii kısa bir özetini, ama beni hep hikâyemde tuttu, sorduğu sorularla acele etmeme engel oldu. Sallo'nun nasıl öldüğünün detaylarını pek anlatmadım çünkü en büyük kederimi bir yabancıya yükleyemezdim. Ormana dönüşüme, Melle'yle orada nasıl karşılaştığımıza geldiğimde gözleri çakmak çakmak oldu. "Melle benim annemin adıydı," dedi. "Ve kızımın." Bunu söylerken sesi kısıldı. Bakışlarını çevirdi. "O çocuk şimdi yanında demek – Memer söyledi, öyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onu orda bırakamazdım," dedim, sanki onun varlığı içir özür dilemem gerekiyormuş gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bırakan da olurdu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çok yetenekli – hiç o kadar zeki bir öğrencim olmamıştı. Belki burda..." Ama durdum. Gerek Melle için, gerek kendim için ne umuyordum?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda ihtiyacı olan her şeyi bulacağına şüphe yok," dedi Orrec Caspro hemen, kesin bir dille. "Daneran Ormanı'ndan Mesun'a kadar, yanında o kadar küçük bir çocukla nasıl seyahat ettin? Kolay olmamış olsa gerek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Başlangıçta kolaydı... Arkamand'daki düşmanlarımın hâlâ beni aradıklarını, peşimde olduklarını öğreninceye kadar." O âna dek Torm ve Hoby'den bahsetmemiştim. Dönüp onların kim olduğunu anlatmam gerekti – ve ablamın onların elinde öldüğünü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben Hoby'nin beni nasıl izlediğini, nasıl peşime düştüğünü ve Sensaly'yi geçişimizi anlatırken Caspro anlattıklarımı Brigin'in kampındaki adamların <span style="font-style:italic">Sentas'ın Muhasarası ve Zaptı</span>'nı dinledikleri gibi dinledi: nefesini tutarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Boğulduğunu gördün mü?" diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı iki yana salladım. "Binicisiz atı gördüm. Başka bir şey görmedim. Nehir genişti, ayrıca kendi tarafımdaki kıyının her yanını göremiyordum. Boğulmuş olabilir. Olmayabilir de. Ama bence... " Nasıl söyleyeceğimi bilemiyordum. "Sanki bir zincir kopmuş gibi hissettim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Caspro hikâyemi düşünerek bir süre öylece oturdu. "Memer'le Gry'ın da bunu duymasını istiyorum. Hatırlamak dediğin şeyle ilgili daha fazla şey anlatmanı istiyorum, gördüğün görüntüleri, beni görüşünü!" Gülerek bana baktı, beni neşeli ve meraklı bir sempatiyle süzdü. "Ayrıca yol arkadaşınla da tanışmak istiyorum. Aşağıya inelim mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Evin yanında bir bahçe vardı, dar bir bahçe, evin duvarıyla arkasından yükselen uçurum arasına sıkışmış. Sabahın ilerleyen saatlerinin güneşi ve yazın ilerleyen günlerinin çiçekleriyle parlıyordu. Bir an çiçekleri hatırladım. Çok küçük bir çeşme vardı, akmaktan çok damlıyordu. Çeşmenin etrafındaki taşlar ve mermer sıralar üzerinde iki kadın, küçük kız ve aslan oturmuş sohbet ediyorlardı – daha doğrusu Melle onu hülyalı bir halde okşayıp dururken aslan uykuya dalmıştı ve iki kadın sohbet ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Karım Gry Barre'yle karşılaşmıştın," dedi Caspro bahçeye çıkarken. "Biz Dağlıyız. Memer Galva bizimle birlikte evinden, Ansul şehrinden geldi; bu yıl bize konuk. Ona çağdaş şairleri öğretiyorum, o da bana Arit dilini, halkımın kadim lisanını. Şimdi rica etsem sen de bana kendi yol arkadaşını takdim eder misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Fakat biz yaklaşırken Melle toparlandı, yüzünü bana yaslayarak sakladı. Bu hiç yapmadığı bir şeydi, ben de ne yapacağımı şaşırmıştım. "Melle," dedim, "ev sahibimiz – görmeye geldiğimiz büyük adam."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bacaklarıma yapıştı, katiyen başını kaldırıp bakmıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Boş ver," dedi Caspro. Yüzü bir an için ciddileşti. Sonra, Melle'ye bakmadan ve yaklaşmadan neşeyle, "Gry, Memer, konuklarımızı bir süre alıkoyalım da siz de onların hikâyesini dinleyin," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Melle bize kayıktaki tavukları anlattı," dedi Memer. Gün ışığı saçlarının üzerinde ışıl ışıldı, harikaydı. Ne ona bakabiliyordum, ne de gözlerimi ondan uzaklaştırabiliyordum. Caspro Memer'in yanına oturunca ben de başka bir sıraya oturdum ve Melle'yi bacaklarımın yanında, kollarımın arasında tuttum, böylece hem onu hem kendimi koruyarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir lokma bir şeyler yeme zamanı," dedi Gry. "Melle benimle gelip yardım eder misin? Hemen döneriz." Melle Gry'ın kendisini götürmesine izin verdi ama giderken hâlâ yüzünü Caspro'dan çeviriyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun davranışı için özür diledim. Caspro sadece, "Başka türlüsünü nasıl yapsın?" dedi. O zaman yolculuğumuza dönüp bakınca Melle'nin konuştuğu tek adamın, muhtemelen garip bir çeşit çocuk zannettiği cüce hancı ve zamanla ufaklığın güvenini kazanan sığır çobanı olduğunu fark ettim. Gemi işçilerinden, tüm diğer adamlardan hep tamamen uzak durmuştu. Bunu fark etmemiştim. İçim buruldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bataklıktan mısın?" diye sordu Memer bana. Bütün bu insanların çok güzel sesleri vardı; onunki akan suya benziyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Verebildiğim tek cevap "Orada doğmuşum," oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ve bebekken köle toplayıcıları tarafından çalınmış, ablasıyla birlikte," dedi Caspro, "Etra'ya götürülmüş. Orda da seni eğitimli bir adam olman için yetiştirmişler, öyle mi? Hocan kimdi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir köle. Everra'ydı ismi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kitap olarak neler vardı? Şehir Devletleri'nin ilim yuvası olduğunu pek sanmazdım – gerçi Pagadi'de bazı iyi âlimler ve hatta iyi şairler olduğu kesin. Ama insan orayı düşününce aklına şairden çok asker geliyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Everra'nın bütün kitapları eskiydi," dedim. "Çağdaşları okumamıza izin vermezdi – yani onun çağdaş dediklerini..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim gibi," dedi Caspro o geniş, kısa tebessümüyle. "Biliyorum, biliyorum. Nema, Destanlar, Trudek'in <span style="font-style:italic">Ahlak</span>'ı... Sarmaşıklı Su'da beni de bunlardan başlatmışlardı! Yani, seni evin çocuklarını eğitebilmen için eğitmişlerdi. Eh, o kadarı da iyi. Gerçi bir hocayı köle olarak tutmak..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kötü bir kölelik değildi," dedim. "Ta ki..." sustum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Memer, "Kölelik kötü olmayabilir mi?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eğer sahipleriniz zalim insanlar değilse... ve eğer farklı bir şey olduğunu bilmiyorsanız," dedim. "Eğer herkes her şeyin böyle olduğuna ve olması gerektiğine inanıyorsa o zaman insan bunun... bunun yanlış olduğunu bilemiyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilemiyebilir misin?" dedi Memer, ne suçluyor ne de tartışıyordu, sadece soruyor, sorarken düşünüyordu. Doğrudan bana bakarak, "Ben de Ansul'da köleydim. Bütün halkım öyleydi. Ama sınıf farkı nedeniyle değil, şehrimiz zapt edildiği için. Dolayısıyla biz köleliğimizin tabii olduğunu düşünmek zorunda değildik. Bu çok farklı olmalı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onunla konuşmak istiyordum ama konuşamadım. "Bana sizin Hürriyet şarkınızı," dedim Caspro'ya, "bir köle öğretmişti."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Memer'in ciddi, sakin yüzü bir an için bir tebessümle aydınlandı. Ten rengi o kadar açık olmasına rağmen opaldeki ateş gibi parlayan kara gözleri vardı. "Aldları sürerken biz de Ansul'da o şarkıyı söylüyorduk," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ezgisi yüzünden," dedi Caspro. "Güzel ezgisi var. İnsanı kavrıyor." Güneşin sıcaklığının keyfini çıkartarak gerinip, "Barna ve şehri hakkında daha fazla şey dinlemek isterim," dedi. "Orda acı bir trajedi yaşanmış gibi görünüyor. Anlatabileceğin her şeyi anlat. Bana Barna'nın hikâyecisi, ozanı olduğunu söyledin. Demek ki iyi bir hafızan var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çok iyi," dedim. "Benim gücüm bu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ya!" Büyük bir güvenle konuşmuştum o da buna karşılık verdi. "Hiç zorluk çekmeden mi ezberliyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hiç uğraşmadan," dedim. "Buraya gelmemin nedenlerinden biri de bu. İnsanın okuduğu her şeyle dolu bir kafası olmasının faydası ne ki? Ormanda insanlar hikâye dinlemekten hoşlanıyordu. Ama bu hikâyelerle Bataklıklarda ne yapabilirdim? Ya da başka bir yerde? Düşündüm de belki Üniversite'de..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet, evet, kesinlikle," dedi Caspro. "Ya da belki... Şey, bakacağız. İşte <span style="font-style:italic">mederende fereho en refema</span> geliyor – doğru oldu mu Memer?.. Arit dilinde yiyecek getiren güzel kadınlar demek. Belki Arit dilini öğrenmek istersin Gavir. Düşünsene, başka bir lisan – bizimkinden farklı bir lisan! Tamamen farklı değil tabii, bizimkinin atası, ama çok farklı – ve bir sürü yeni şiir!" Daha şimdiden kendine has özelliklerinden biri olduğunu fark ettiğim ihtiyatsız bir tutkuyla konuşurken Melle'ye bakmamaya büyük bir özen gösteriyordu; sadece karısına bakıyor, yiyeceklerin boş bir sıra üzerine yerleştirilmesine yardım ederken Melle'ye yaklaşmamaya çalışıyordu. Ekmek, peynir, zeytin, meyve ve içmek için de hafif, sulu bir elma şarabı getirmişlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nerde kalıyorsunuz?" diye sordu Gry. "Bıldırcın'da," cevabım üzerine, "Pireler nasıl?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çok kötü sayılmaz. Kötü sayılmazlar di mi Melle?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yine gelip bana sokulmuştu. Başını sallayıp omzunu kaşıdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şetar'ın da kendi şahsi pireleri var," diye anlattı Gry ona. "Aslan pireleri. Onları bizlerle paylaşmıyor. Ayrıca Bıldırcın pireleri de onu ısırmaz." Şetar tek gözünü açtı, yiyecekler ilgisini çekmedi, yeniden uykuya daldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz yemek yiyen Melle tam önüme ama aslanın biraz daha yakınına, onu okşayabileceği bir yere, taşların üzerine oturdu. Caspro benimle konuşurken ve Memer arada sırada bir-iki lafla söze karışırken o da Gry'la alçak sesli bir sohbete dalmıştı. Caspro kibar ve dolaylı bir üslupla benim âlimliğimin derecesini, ne bilip bilmediğimi anlamaya çalışıyordu. Memer'in söylediği birkaç sözden onun şiirler ve masallar hakkında bilinmesi gereken her şeyi bildiğini çıkarttım. Ama sıra tarihe gelince sadece Ansul'un tarihini bildiğini, şehri işgal edenler Ansul'daki kitapları yok ettiği için onu da çok fazla bilmediğini söyleyerek cehaletini itiraf etti. Ben bu korkunç hikâyeyi öğrenmek istedim ama Caspro tatlı bir azimle, sonunda öğrenmek istediklerini öğreninceye kadar sorularının ardını bırakmadı, hatta Şehir Devletleri'nin tarihine ilişkin bir kitap yazma konusundaki o saçma sapan niyetimi dahi ağzımdan aldı. "Böyle bir şeyi yapabileceğimi hiç sanmıyorum," dedim olayı hafife almaya çalışarak, "bunun için oraya dönmem gerekebilir çünkü."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Niye olmasın?" dedi Caspro kaşlarını çatarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben kaçak bir köleyim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Urdile vatandaşı hürdür," dedi, kaşları hâlâ çatık. "Kimse onu köle yapamaz, nereye giderse gitsin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama ben Urdile vatandaşı değilim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yarın birlikte Halk Meclisi'ne gidip senin adına kefil olursam hemen vatandaş olursun. Burda Urdile vatandaşı olarak Asion'a ve Şehir Devletleri'ne özgürce gidip gelen bir sürü eski köle var. Ama tarihe gelince, burdaki Üniversite kütüphanesinde Şehir Devletleri'nde bulacağından çok daha fazla belge bulabilirsin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onlar belgelerle ne yapılacağını bilemiyorlar," dedim hüzünle, Atalar Mabedi'ne taşıdığım o harika kayıtları ve vakayinameleri düşünerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki de sana zaman tanırlarsa onlara bu belgelerle ne yapılabileceğini gösterirsin," dedi Caspro. "Ama şimdi yapman gereken ilk iş vatandaş olmak. Sonra Üniversite'ye yazıl."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Caspro-di, benim çok fazla param yok. Sanırım ilk yapmam gereken şey bir iş bulmak olacak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şey, eğer Gry da kabul ederse benim bu konuda bir fikrim var. Anladığım kadarıyla iyi bir müstensihsin, öyle mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Aa evet," dedim, Everra'nın amansız derslerini hatırlayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim de bir müstensihe ihtiyacım var. Ayrıca gözlerimden rahatsız olduğum için iyi bir hafızaya sahip biri de çok işime yarar." Bunu rahatlıkla söylemişti, gerçi kara gözleri yeterince berrak görünüyordu ama konuşurken gözlerini kısmış, Gry da ona hızlı bir bakış atmıştı. "Mesela şimdi... hazırlayacağım bir ders için Denios'tan bir alıntı yapacak olsam ve 'Kuğular kuzey topraklarına uçsun' mısraından sonra ne geldiğini hatırlayamasam?.."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunun üzerine hemen şiirin gerisini getirdim:</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uçsun erkek kazla dişi kaz yan yana,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bahar zamanı kuzeye: benim yönüm güneydir.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ah!" dedi Memer, yüzü aydınlanarak. "O şiire bayılırım!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tabii ki bayılırsın," dedi Caspro. "Ama çok bildik bir şiir değildir, sıla hasreti çeken birkaç güneyli bilir sadece." Sıla hasreti çeken bir kuzeyliyi, Tadder'i düşündüm, bu şiiri okuduğum Demos cildini bana ödünç veren. Caspro devam etti: "Ben de evin içinde ayaklı bir antoloji bulundurmanın bana çok yararı olabileceğini düşünüyordum. Tabii böyle bir iş sana cazip gelirse Gavir. Ezbere bilmediğin bir şey olursa o zaman da bulmama yardım edebilirsin. Bir sürü kitabım var. Bu arada da Üniversite'deki çalışmana başlarsın. Ne dersin Gry?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Karısı yerde Melle'nin yanına oturmuştu. Uzanıp kocasının elini tuttu ve bir an birbirlerine dingin, yoğun bir aşkla baktılar. Melle bakışlarını bir Gry'a, bir Caspro'ya çevirdi. Caspro'yu kaşlarını çatarak ciddiyetle inceledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Harika bir fikre benziyor," dedi Gry.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda birkaç boş odamız var," dedi Caspro bana. "Biri Memer'in, tabii onu misafir etmemize izin verdiği sürece – en azından bir sonraki kışa kadar. Tavan arasında da iki oda var; yakın zamana kadar orda Bendraman'dan gelmiş iki genç kadın, iki öğrenci kalıyordu, ama iyi kalpli rahipleri bilgileriyle hayrete düşürmek için Sarmaşıklı Su'ya döndüler, yani odaları boş. Seninle Melle'yi bekliyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Orrec," dedi karısı, "Gavir'e düşünecek zaman tanıman lazım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Düşünecek zamanının olması genellikle tehlikeli bir şeydir," dedi Caspro. Bana hem özür diler gibi, hem de meydan okur gibi bir tebessümle baktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben... böyle bir şey... biz..." Cümlemi tamamlayamadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim için de evde bir çocuğun olması çok büyük bir zevk olacaktır," dedi Gry. "Yani bu çocuğun olması. Eğer Melle de isterse."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle önce ona, sonra bana baktı. "Melle, ev sahiplerimiz bizi evlerinde kalmaya davet ediyor," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şetar'la mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gry'la mı? Ve Memer'le?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir şey söylemedi ama başıyla onayladı ve aslanın kalın kürkünü okşamaya devam etti. Aslan hafifçe ama duyulabilir bir şekilde horluyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çok güzel, bu iş de halloldu," dedi Caspro tam bir Dağlı şivesiyle. "Gidip eşyalarınızı Bıldırcın'dan getirip yerleşin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tereddüt içindeydim, inanamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ömrünün yarısı kadar zaman önce beni görmemiş miydin, ben sana isminle hitap etmemiş miydim? Buraya bana gelmiyor muydun?" dedi alçak ama ateşli bir sesle. "Eğer bize rehberlik ediliyorsa, rehberimizle tartışacak mıyız?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gry beni sempati dolu gözlerle izliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Memer Caspro'ya gülümseyerek baktı ve bana, "Onunla tartışmak çok zordur," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben... ben tartışmak istemiyorum," diye kekeledim. "Sadece..." Ve yine sustum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle ayağa kalkarak yanıma, sıraya oturdu, bana iyice sokuldu. "Koca Gaga," diye fısıldadı. "Ağlama. Her şey yolunda."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Biliyorum," dedim ona sarılarak. "Öyle olduğunu biliyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">–o–</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>
</body>
</html>
