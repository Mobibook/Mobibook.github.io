<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">4</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">BUNDAN SONRAKİ iki yıl pek heyecan verici bir şeyler olmadan geçip gitti. Sallo'yla birlikte büyük evin yerlerini süpürüyor, günlük derslerimize gidiyorduk. Kimse Hoby'yi özlemiyordu, sanırım Tib bile. Bir silahşorun disiplinini zihnen uygulamakta olan Torm sınıfta somurtkan, soğuk ve itaatkârdı. bir-iki kere derslere veya öğretmene olan sabrı tehdit oluşturacak noktaya geldiğinde izin isteyerek sınıftan ayrılmıştı. Yaven genellikle orduyla birlikte uzaklarda oluyordu. Etra'nın o sıralarda devam eden bir savaşı yoktu, o yüzden Yaven gibi genç subaylar idman ve talimlerle eğitiliyor ya da sınırlarda nöbete veriliyordu; arada bir eve izne gönderildiğinde son derece zinde ve neşeli görünüyordu. O iki yaz da Vente çiftliğine gittik, pek bir şey olmadı, sadece orada olmanın verdiği o tembel, bildik mutluluk vardı. Yaven bizimle gelmemişti; ilk yazı eğitimde geçirmiş, ikinci yaz da Gallec'e yapılan diplomatik bir görevde Baba'ya refakat etmişti. Torm her iki yazı da kılıç okulunda geçirmişti. Böylece liderimiz Astano olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Astano daha ilk akşam bizi Sentas Tepesi'ne götürdü. Manzara ilk başta bizde bir şok ve hüzün yaratmıştı, çünkü Sentas'ı neredeyse harabe halinde bulmuştuk. Kış yağmurlarıyla hisar hendeği balçıkla dolmuştu, kazık çitin gerisindeki siper kaymıştı; kazık çitin kendisi birkaç yerde devrilmiş, kule kapılarını meydana getiren taş yığınları da hava koşullarından değil, insanların kiniyle yıkılıp dağılmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O pis köylüler," diye hırladı Tib – artık hırlayabiliyordu, sesi değişiyordu. Bir süre hepimiz bu yıkık dökük yerde keyfimiz kaçmış bir halde öylece durup, bize taş attıkları zaman çiftlik çocuklarına duyduğumuz nefret ve utanç yüklü küçümsemenin aynısını hissederek şehir rüyalarımızın bozulmasının yasını tuttuk. Ama Astano'yla Sotur cesaretlerini geri kazanarak hendek kazıklarını çok kolay tamir edebileceğimizi söylediler, hatta o alacakaranlıkta kule için yeniden taşları yığmaya başladılar. Böylece eve dönüp şiltelerimizi yıldızların altına yayarak Sentas'ı yeniden kurma planları yapmaya başladık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur, "Düşünüyorum da, eğer bazılarının yardım etmesini, çalışmasını sağlarsak belki yaptığımız şeyden bu kadar nefret etmezler," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hıh! Hiçbirini etrafımda görmek istemiyorum," dedi Ris. "Onlar pis."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İnsan onlara güvenemez ki," dedi bu yaz daha az sıska ve kemikli görünen ama en az eskisi kadar kurallara bağlı olan Uter.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bardalı çocuk fena değildi," dedi kız kardeşi Umo.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Comy," dedi Astano. "Evet, o iyiydi. Şarkı söylediği zamanı hatırlıyor musunuz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hepimiz tepenin zirvesindeki o altın renkli gizemli akşamı hatırlayarak yerlerimizde yatıyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kâhyaya sormamız lazım," dedi Astano Sotur'a, çiftlik kölelerinin bize verilebilme ihtimali üzerinde kısaca tartıştılar. "Eğer bizim için çalışacaklarını söylersek..." dedi Sotur; Astano da, "Bence çalışırlar. Biz de en az onların çalıştıkları kadar çalışmıştık! O balçığı kazmak korkunçtu! Yaven olmasaydı asla başaramazdık," diye cevapladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama farklı bir şey olur bu," dedi Sotur. "Emirler vermek falan..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Astano, "Evet," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Konuyu burada kestiler. Bu fikir bir daha hiç dile getirilmedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaven'in veya Everra'nm standartlarına uygun olmasa da Sentas'ı yeniden inşa ettik. Ve yeniden inşası bittiğinde bir arınma merasimi yaparak surların içinde bir çember çizdik, öyle dalga geçerek değil, aynı Garro'nun şiirinde anlatıldığı gibi: Öğretmenimiz yüksek rahip olarak alayın başında kalenin kutsal ateşini yaktı. Bütün yaz boyunca ya grup halinde, ya çift çift, ya da tek başımıza sık sık bu tepeye çıktık; çiftliğin etrafındaki ormanların, tepelerin, dere kenarlarının tüm zenginliği arasında en çok sevdiğimiz yerin, kalemiz, sığınağımız olduğunu hissediyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sentas'ı onarmanın dışında öyle büyük projelerimiz yoktu; birkaç danslı oyun sahneye koyduk ama genellikle hatırladığım Tib'le birlikte söğütlerin ve kızılağaçların altındaki havuzlarda yüzmek, gölgede yayılıp lak lak etmek ve evin güneyindeki ormanlara uzun, amaçsız araştırma gezilerine çıkmaktı. Her gün öğretmenimizle öğlen üzerine kadar derslerimizi yapıyorduk; Ris ve Sallo da sık sık Sotur ve Umo'yla birlikte müzik derslerine alıkonuluyorlardı çünkü Herramand'dan bir müzik öğretmeni gelmişti. Sotur'un küçük yeğeni Utte minikler kategorisinden terfi etmiş, Oco'nun özel bakımı altında bizimle birlikte dolanıyordu; bazen de biraz daha büyük olan ufaklıkları toplayıp dereye götürüyor, uzun, sıcak bir öğleden sonra boyunca suları sıçrata sıçrata oynamalarına, çığlıklar atmalarına, viyaklamalarına ve uyumalarına nezaret ediyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur'un teyzeleri ve Anne orada sık sık bize katılırdı; bazen de kadınlar ve büyük kızlar banyo yapacakları için Uter, Tib ve ben oradan uzaklaştırılırdık. Uter, çiftlikteki oğlanların dikizlemek için çalılıklara saklandıklarından emindi. Çokbilmiş bir edayla yukarı aşağı yürür, Tib'le bana "utanmaz hayvanları kadınlardan uzak tutma işinde" ona yardım etmemizi buyururdu. Anne'nin kutsallığına karşı böyle bir ihlalin ne korkunç bir ceza gerektirdiğini bildiğimden çiftlik kölelerinin yıkanma havuzuna yaklaşmayacaklarından emindim; ama bir şeylerin kirletilmesi konusundaki saplantısı yüzünden Uter'in aklına böyle şeyler üşüşüp duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben ergenliğe yavaş geçiyordum. Uter'in bu takıntısı bana en az Tib'in, çalılıklara saklanan birinin neler görebileceğine ilişkin yarı alaycı erkek muhabbeti kadar aptalca geliyordu. Ben kadınların neye benzediklerini biliyordum. Bütün hayatım boyunca kadınlarla birlikte yaşamıştım. Tib geçen kış erkeklerin barakalarına yollandı diye, üzerinde giysileri olmayan kadınların özel bir şeysi varmış gibi davranıyordu. Bunun son derece çocukça olduğunu düşünüyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Son zamanlarda Sotur'u şarkı söylerken duyduğumda benim hissettiğim şeyin bununla hiç alakası yoktu. Benimki tamamen farklıydı. Bedenlerle ilgili değildi. Dinleyen ruhumdu; ruhum acı, ihtişam ve kelimelere sığmaz bir özlemle doluyordu...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">O yazın son günlerinde Yaven'le Torm, Baba'yla birlikte Vente'ye geldi ve Aile erkeklerinin varlığıyla Aile ile köleler arasındaki bölünme yine koyu hatlarıyla çizilmiş oldu. Günlerden bir gün, yalnız kalmak için diğerlerinden ayrılmıştım. Çiftlik evinin güneyindeki ormanlı tepelerde, iki tepe arasında çok güzel bir meşe korusu buldum. Korunun ortasından berrak bir ırmak akıyordu ve yamacın ortasında garip bir kaya oluşumu vardı: Belli ki burası bir ibadet yeriydi ama hangi tanrı içindi bilmiyorum. Sallo'ya buradan söz ettim, o da görmek istedi. Böylece bir akşamüzeri onu, Ris'i ve Tib'i oraya götürdüm. Tib burada ilgiye değer bir şey görmedi; huzursuzdu ve sonunda çiftliğe geri döndü. Ris'le Sallo ise –benim gibi– koruda, korunun açık bölümünde, yıkılmış sunakta bir varlık, bir kutsallık hissetmişlerdi. Hızla akan küçük dere yakınlarındaki yaşlı meşelerin ince gölgesine yerleştiler; bir zamanlar burası ibadet yerinin etrafındaki çimenlik alan olmalıydı. Her ikisinin de elinde kirmanları ve bir torba bulutumsu yün vardı, çünkü artık nerede olurlarsa olsunlar kadınların kadın işi yapmaları gereken yaşa gelmişlerdi. Benimle birlikte, yanlarında bir koruma olmadan, izin bile almadan ortalıkta dolanıyor olmaları Vente'deki hayatın mucizevi taraflarından biriydi. Başka bir yerde olsa, on dört yaşındaki iki köle kızın evi terk etmesine bile izin olmazdı. Ama onlar iyi kızlardı, işlerini yanlarına alıyorlardı; Anne buradaki cömertliğe ne kadar güveniyorsa onlara da o kadar güveniyordu. Böylece sıcak ağustos gölgesinde, akan suyun serin nefesini hissederek seyrek otlar üzerinde uzun bir süre huzur içinde, özgürlük içinde sessizce oturduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Acaba Me'nin sunağı mıydı," dedi Ris.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo başını salladı. "Şekli uymuyor," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kim o zaman?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki de sadece burada yaşayan bir tanrıydı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Meşe ağacı tanrısı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O, İene. Hayır," dedi Sallo, alışılmadık bir kesinlikle, "İene değil. Vaktiyle burada olan bir tanrı. Bu yerin tanrısı. Ruhu."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki ona ne sunacağız?" diye sordu Ris, yarı ciddi, yarı şaka.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilmiyorum," dedi Sallo. "Buluruz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Zarif el kol hareketleri insanı adeta hipnotize eden Ris bir süre daha iğ eğirdi. Ris Sallo kadar güzel değildi ama parlak ve düz siyah saçlarının o harika dökümüyle, iri gözlerindeki hülyalı bakışlarıyla, olgunlaşmakta olan kadınlığı içersinde sakin ve çekici bir hali vardı. Uzun bir ah çektikten sonra, "Burdan hiç ayrılmak istemiyorum," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Birkaç yıl içinde muhtemelen genç Odiran Edir'e veya bir ihtimal Herramand'ın vârisine verilecekti – Arka'nın yatırımları, ittifakları ve borçları ne gösterirse artık. Hepimiz bunu biliyorduk. Köle kızlar verilmek için yetiştirildi. Ris, değer ve iyi muamele göreceği bir yere verileceği konusunda evine güveniyordu. Nereye ve kime yollanacağı konusunda korkudan ziyade hatırı sayılır bir merakı vardı. Sallo'yla bu konuda konuştuklarını duymuştum. Sallo Ev'den başka bir yere verilmeyecekti; onun kaderinin Yaven olduğu da bir o kadar biliniyordu. Fakat Arkamand'da Aile'nin kızları erken evlendirilmezdi ve köle kızlar da fiziksel olarak olgunluğa erişmiş olsalar bile on üç – on dört yaşlarında verilmezdi. İemmer, Anne'nin sözlerini bizim kızlara tekrarlar dururdu: "Eğer bir kadına erginliğine varması için zaman tanınır ve daha kendisi bir çocukken çocuk doğurtturulmazsa daha sağlıklı olur ve daha uzun yaşar." Everra da Trudek'i büyük bir takdirle tekrarlardı: "Bırakın bir kız, tamamen büyüyüp erdem sahibi oluncaya kadar kız olarak kalsın, zira bakire bir kız evladın ibadeti Atalar için en makbul olanıdır." Seyis Sem de şöyle diyordu: "Hiç bir yaşındaki kısrakları çiftleştiriyor muyuz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yani Ris yakında evden ayrılmak zorunda kalıp vermelik kızların Edirmand veya Herramand'da nasıl muamele gördüklerini öğrenmek zorunda kalacakmış gibi bir endişeyle değil de, birkaç yıl içersinde yeni bir yaşama yollanacağının, bizi görebilirse bile çok nadir görebileceğinin ve bir daha böyle bir hürriyeti hiç tatmayacağının bilincinde olarak konuşuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun itirazsız benimsediği bu melankolik ruh hali, her zaman kendi ailemizde ve kendi insanlarımız arasında olacağımızı bilmenin emniyetini yaşayan Sallo'yla bana dokunuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eğer azat edilseydin Ris," diye sordu ablam, derenin üzerinden ormanların sıcak, gölgeli derinliklerine bakarak, "ne yapardın?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kızları azat etmezler," dedi Ris, gerçekçi ve kesin bir dille. "Sadece kahramanca bir şeyler yapan erkekleri azat ederler. Hani <span style="font-style:italic">Masallar</span>'da efendisinin hâzinesini kurtaran o sırnaşık köle gibi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama hiç kölesi olmayan ülkeler de var. Eğer oralarda yaşasaydın hür <span style="font-style:italic">olurdun</span>. Oralarda herkes hür."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama yabancı olurdum," dedi Ris gülerek. "Ne yapacağımı nerden bileyim? Çılgın, yabancı şeyler!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tamam ama hani olsaydı eğer... Yani burda, Etra'da hür kalsaydın..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ris konu üzerinde şöyle bir düşündü. "Eğer hür bir kadın olsaydım evlenirdim. Kendi bebeklerimi alıkoyabilirdim... Ama istesem de istemesem de onlara kendim bakmak zorunda olurdum, öyle değil mi? Bilmiyorum. Hiç azat edilmiş bir kadın görmedim ki. Neye benzediğini bilmiyorum. Sen ne yapardın?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilmiyorum," dedi Sallo. "Neden bunu düşündüğümü de bilmiyorum. Ama düşünüyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evlenmek güzel olurdu," dedi Ris bir süre sonra, düşünceli düşünceli. "O zaman <span style="font-style:italic">bilirdim</span>." Neyi kastettiğini bilmiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ah evet!" dedi Sallo, ta içten.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama sen <span style="font-style:italic">biliyorsun</span> Sal. Yaven-di seni başkalarına bırakmaz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet yapmaz," dedi Sallo; sesinde, Yaven hakkında konuşurken hep olduğu gibi bir sevecenlik, mağrur bir mahcubiyet vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O zaman Ris'in, efendisinin kendisine verilen bir kızı bir başkasına armağan etme, başka adamlara geçici bir süre için ödünç verme, kadınların tarafına başka kadınların bebeklerine bakması için gönderme, kısacası istediği her şeyi yapma gücünü kastettiğini anlamıştım – kadının boyun eğmek dışında hiçbir rolünün olmadığı bir güç. Bunu düşünmek, erkek olduğum için son derece şanslı olduğumu hissetmeme neden olmuştu. O yüzden Sallo bana, "Sen ne yapardın Gav?" diye sorduğunda biraz utanmıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eğer azat edilseydim mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana da o aynı sevgi dolu şefkat ve gururla, ama mahcup olmadan, hatta biraz muzipçe bakarak başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre düşündükten sonra, "Şey, ben seyahat etmek isterdim," dedim. "Üniversite'nin bulunduğu Mesun'a gitmek isterdim. Sonra Pagadi'yi görmek isterdim. Belki bir de Sentas harabelerini. Sonra senin okuduğun o şehirleri, kuleler şehri Resva'yı, dört kanalı ve on beş köprüsü olan Güzel Ansul'u..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ya sonra?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sonra bir sürü yeni kitapla Arkamand'a dönerdim! Öğretmen-di yeni kitap almanın lafını bile ettirmiyor. 'En eskisi en emniyetlisi'," diye vırakladım kurbağa gibi, Everra'nın kimi zaman takındığı o kurumlu tavrı taklit ederek. Ris'le Sallo kıkırdadı. Hayal bile edemediğimiz hürriyet hakkındaki sohbetimiz de bunun ötesine geçmedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu yerin ruhuna bir şey de sunmamıştık, tabii eğer hatırlamak bir çeşit sunu sayılmazsa.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi yaz çiftlik sefamız savaş dedikodularıyla kısa kesildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Oraya her zamanki gibi Herramand'dan gelen kuzenlerle gitmiş, çiftliğe vardığımız ilk akşam dokuzumuz birden Sentas Tepesi'ne yollanmıştık. Orayı yine yıkıntı halinde bulmayı bekliyorduk, ama yağmurlar hisar hendeğine ve toprak tabyalara zarar vermiş olsa da surlar ve kuleler ayaktaydı, hatta bazı yerlerde daha da yükseltilmişti. Çiftlikteki çocukların bazıları oyunu devralmış, burayı kendi sığınakları veya oyun kaleleri yapmışlardı. Umo'yla Uter, Sentas'ımızın istila edildiğini, kirletildiğini hissederek içerlemişlerdi ama Astano, "Belki de bu sayede artık hep burda kalır," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O yaz hendeğin temizlenmesinde, toprak tabyaların ve kazık çitin güçlendirilmesinde sadece Oco'yla Umo çalıştı. Astano'yla Sotur genellikle kadınların yanında tutuluyorlardı, geri kalanlarımız da kendi uğraşlarımızın peşindeydik. Tib'le ben yüzüyor, balık avlıyorduk; evden ayrılabildiği zaman Sallo'yla birlikte, yanımızda Ris olsun olmasın, meşe korusundaki kutsal yere gidiyorduk. Derken bir gün hiç beklenmedik bir arkadaş edindim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Küçük kızlara kazık çitin güçlendirilmesinde yardımcı olduktan sonra günün sıcağında bağdan eve doğru dönüyordum; ışık ve sıcakla kendilerinden geçmiş cırcır böcekleri ve ocak çekirgeleri dört bir yanda cırlayıp vızıldıyordu. Asma işçilerinden biri, bağın başka bir sırasından, bana doğru geliyordu. Adamı yeni yeni olgunlaşmaya başlamış üzümlerle dolu yüksek asmalar arasından zaman zaman şöyle bir görüyordum. Tam yan yana geçerken durarak, "Di," dedi. Taşra halkı efendiye böyle hitap ederdi, adıyla değil de sadece şeref payesiyle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şaşırarak durdum ve adama uzun kollu asmaların arkasından baktım. Onu tanıdım: Dağların zirvesine tırmandığımız zaman bardayı çeken ve o akşam türkü söyleyen oğlandı bu, Comy. Çok daha yaşlı görünüyordu. Bilmesem ona kocaman bir adam derdim. Hafif uzamış seyrek bir sakalı vardı; yüzü sert ve kemikliydi. İsmini söyledim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onu tanıdığıma şaşırdığı ve minnettar kaldığı belliydi. Bir süre sessizce durduktan sonra, "O kaya yerde yaptıklarımızın mahsuru yoktur inşallah," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gayet iyi görünüyor," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Geçen sene yıkanlar Meriv'in adamlarından bazılarıydı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Önemli değil. Topu topu bir oyun." Bu sert adama ne diyeceğimi bilemiyordum. Şivesini zor anlıyordum. Aramızda üç dört metre olmasına rağmen ağır ter kokusunu alabiliyordum. Yalınayaktı; katılaşmış kara ayakları toprak üzerinde asma kökleri gibi duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzun bir sessizlik oldu, tam ben veda edip yoluma devam edecektim ki Comy, "Sana balık avlayacak güzel bir yer gösterebilirim," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O yaz sık sık balığa çıkmıştım. Tib'le hiç tutamasak da, çiftlik halkının kırmızı etli alabalık tuttuğu dereler olduğunu duymuştuk. İlgilendiğimi göstermek için bir şeyler söyledim, bunun üzerine Comy de, "Bu akşam kaya kalede," deyip asmalar arasından uzun adımlarla uzaklaştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu macera hakkında kuşkularım olduğu halde, kendi kendime eğer Comy gelmezse biraz çalışarak Oco ve Umo'nun işlerini hafifletmiş olurum diyerek akşamüzeri ilerleyen vakitlerde Sentas'a döndüm. Ama ben oraya vardıktan kısa bir süre sonra Comy'nin bağdan geldiğini gördüm. Aşağı inerek ona katıldım ve tepenin eteğindeki çaydan sessizlik içersinde çayın daha büyük bir dereyle birleştiği yere kadar tırmandıktan ve bu dere boyunca yarım mil kadar söğütler, kızılağaçlar ve defneler arasındaki incecik bir patikadan ilerledikten sonra, sonunda derenin bir tepenin eteğindeki pürüzsüz iri kayalar arasında toplanan derin su birikintilerine ulaşıp usul usul aktığı yere vardık. Her ikimizin de basit birer olta takımı vardı. Sessizlik içersinde oltalarımıza yemlerimizi taktık, üzerinde durmak için birer kaya seçtik ve oltalarımızı karanlık su birikintilerine attık. Yılın uzun günlerine has sıcak, sakin bir akşamdı, güneşin kavuşmasına daha bir saat kadar vardı. Işık ağaçların arasından yumuşak eğimli çubuklar halinde süzülüyordu. Minik Sinekler suyun yüzeyini gamzeliyor, dere kıyısının aşağısındaki karanlıkta uçuşuyorlardı. bir-iki dakika sonra oltama bir balık vurdu ve ben de ya içgüdüsel olarak ya da tesadüfen balığı çektim: bir buçuk-iki kilo ağırlığında, gül benekli, harika bir yaratık. Böyle bir avı ne yapacağımı bile bilmiyordum. Comy'nin sırıttığını gördüm. "Acemi şansı," dedi, oltasını yeniden atarken.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Orada durmuş oltalarımızı atıp, arada bir de balık tutarken, suyun üzerindeki kayalarda duran bu bir deri bir kemik, esrarengiz, sessiz genci sevmeye ve ona minnet duymaya başlamıştım. Onun, çiftlik ahalisiyle şehir ahalisini birbirinden ayıran cehalet ve düşmanlık duvarının üzerinden bana neden uzandığını veya bilgi ve deneyimlerimiz arasındaki muazzam farka rağmen arkadaş olabileceğimizi nereden bildiğini bilmiyordum. Ama arkadaş olduk; neredeyse hiçbir şey söylemiyorduk ama sessizliğimizde bir güven vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağaçlar arasındaki kızıl ışık yavaş yavaş sönüp gidince avlarımızı topladık. Benim yanımda file vardı, kendi balıklarımın (ilk büyük balıkla daha sonraki iki küçük balık) yanı sıra onun yakaladıklarını (bir kırmızı etli alabalıkla keskin dişli ince bir balık – belki bir turna) içine koydum. Onun peşinden gölgeli ormandaki görünmeyen patikadan indim ve sonunda bağa çıktık. Oraya vardığımızda açık göğün altında dahi hava iyice kararmıştı. Yola ulaştığımız zaman, "Teşekkür ederim Comy," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla selamladı ve bana balıklarımı vermek için durdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sende kalsın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tereddüt etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben onları pişiremem."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Omzunu silkti ama tebessümü gölgeler arasından parlamıştı. Teşekkür mahiyetinde bir şeyler mırıldandıktan sonra ayrıldı, kollarını sağa sola uzatmış yüksek asmalar arasında, alacakaranlıkta hemen gözden kayboldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bundan sonra Comy'yle birkaç kez daha balık avlamaya gittik, her seferinde farklı bir yere. Her zaman nerede olduğumu bildiğini görmek biraz sinir bozucuydu; o akşam balığa gitmeyi isteyip istemediğimi –neredeyse hiç konuşmadan– sorma fırsatı olduğu zamanlar, her seferinde beni eliyle koymuş gibi buluyordu. Tib'i hiç yanımda getirmemiştim, Tib'e Comy'yle olan gezilerimden hiç söz etmemiştim; buna hakkım olmadığını hissediyordum. Sallo'ya Comy'den söz etmiştim çünkü ondan hiçbir gizlim saklım yoktu. Comy'yle ilgili şeyler dinlemek hoşuna gidiyordu. Onun beni kendisine arkadaş seçip kıymetli balık havzalarına götürmesine bir anlam veremediğim zaman Sallo bana, "Eh, belki o da yalnızdır, üstelik seni seviyor," demişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Beni sevip sevmediğine nerden karar verecek ki?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tepelere tırmandığımız o gün seni gördüğü zamandan. Ayrıca onların bizi, bizim onları gördüğümüzden çok daha fazla gördüklerine de eminim... Sana güvenebileceğini anlamıştır."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir kurdu tanımak gibi bir şey," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Köye gidebilmeyi isterdim," dedi ablam. "Gidemiyor olmamız bana çok tuhaf geliyor. Sanki onlar vahşi hayvanlarmış gibi. Çiftlik evine gelen kadınların bazıları ev ahalisinden bazılarının akrabası. Oldukça iyi insanlara benziyorlar, yalnız söylediklerini anlamak biraz zor oluyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu benim aklıma, bir gün Comy'yle birlikte evlerine gidip gidemeyeceğimi sorma fikrini sokmuştu, çünkü meyve bahçesi savaşlarımız ve yoldaki pusu bizi çiftlik ahalisiyle ters düşürmüş olsa bile vadinin aşağısındaki o karanlık evleri hep merak etmiştim. Böylece Comy'yle alacakaranlıkta nehirden döndüğümüz bir sonraki seferde, "Ben de seninle geleceğim," dedim. O gece gerçekten iyi bir av çıkartmıştık, en değerli ganimetimiz de kolum boyunda, canavar gibi bir alabalıktı. Bunu taşımak bir yerde bana bahane olmuştu. Comy hiçbir şey söylemeyince, bir süre sonra ben, "Bir şey derler mi?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben onun şivesini anlamakta ne kadar zorluk çekiyorsam, sanırım o da benim söylediklerimi anlamakta o kadar sıkıntı çekiyordu. Düşündü, sonunda omzunu silkti. Köye doğru yürüdük. Uzunevlerin ve barakaların bacalarından dumanlar tütüyordu, etrafta yoğun bir yemek kokusu vardı. Evlerin arasında dolanan tozlu ve tekerlek izli toprak yolda yanımızdan kara şekiller gelip geçiyor, köpekler ısrarla havlıyordu. Comy benim zannettiğim gibi bir uzuneve değil de kış çamurundan korunmak için kısa direkler üzerine kurulmuş olan harap bir barakaya doğru yöneldi. Kapıya çıkan merdivenlerde bir adam oturuyordu. Adamın bağlarda çalıştığını görmüştüm. Comy'yle adam birbirlerini bir çeşit homurtuyla selamladıktan sonra adam, "Bu kim?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ev'den," dedi Comy.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bak sen!" dedi adam birden irkilerek; kendine çekidüzen verip doğrulmaya davrandı. Sanırım Comy'nin Aile çocuklarından birini getirdiğini zannetmiş, dehşete düşmüştü. Ama Comy benim ev kölesi olduğumu açıklayan bir şeyler söyleyince adam sakinleşti. Sessizce bana baktı. Ben kendimi inanılmayacak derecede rahatsız hissediyordum ama bu noktaya kadar geldikten sonra geri dönmek istemiyordum. "Girebilir miyim?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Comy kısa bir tereddütten sonra her zamanki gibi kamburunu çıkartarak omzunu silkti. Beni eve soktu. Ev, ocaktaki kalın küllerin altındaki ateşin loş parlaklığı dışında tamamen karanlıktı. İçeride insanlar vardı: kadınlar, yaşlı bir adam, birkaç çocuk – insan bedeni, köpek, yemek, tahta, toprak ve duman kokan ağır havada birbirine sokulmuş kara cüsseler. Comy büyük balığı benden alarak, diğer yakaladıklarımızla birlikte benim sadece iri bir gölge ve gözlerde çakan bir şimşek olarak algılayabildiğim bir kadına verdi. Birbirlerine bir-iki kelime ettiler ve kadın bana dönerek: "Şimdi bizlen yemek istiyo musun, di?" dedi. Sesi pek arkadaş canlısı değildi, hatta biraz alay eder gibiydi ama yine de cevabı bekledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır, ana-io, eve dönmem lazım, teşekkür ederim," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çok büyük bi balık," dedi, büyük balığı havaya kaldırarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Teşekkür ederim Comy," dedim, geri geri çıkarak. "Talih ve Ennu evinizi kutsasın!" Biraz ürkmüş, biraz sarsılmış ve kurtulduğuma memnun bir halde ayrıldım, ama yine de bu kadar bile olsa oraya gitmiş olmaktan memnundum. En azından Sallo'ya anlatacak bir şeylerim olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo barakada bulunanların bir aile olduğunu tahmin etti, belki merdivenlerdeki adam da Comy'nin babasıydı; çiftlikteki kadınların konuşmalarından, ortada elbette evlilik falan olmamasına rağmen taşra insanının yaygın olarak eşi ve çocuklarıyla, hatta bazen eşleri ve çocuklarıyla birlikte yaşadığını çıkartmıştı. Kölelerin daha fazla köle doğurması çiftlik için son derece iyi bir şeydi: yapacakları işi, toprağı bilen ve başka da bir şey bilmeyen, bütün hayatları dere kenarındaki o karanlık köyden ibaret olan köleler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Comy'yi bir kez daha görmek isterdim," dedi Sallo.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben de Comy bir daha beni bulduğu zaman ona, "Meşe korusundaki eski sunağı biliyor musun?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı, tabii ki biliyordu; Comy Vente çiftliği ve millerce etrafındaki bütün taşları, ağaçları, akarsuları, tarlaları biliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu akşam bizimle orda buluş," dedim. "Balık avı yerine."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Biz kim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ablamla ben."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunu biraz düşündü, omzuyla olur anlamında bir hareket yaptı ve gitti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo'yla birlikte güneş kavuşmadan bir saat önce oradaydık. Sallo elinde kirmanıyla oturdu, ince taranmış bulut gibi yün tomarını, parmaklarıyla grimsi kahverengi, düzgün, sonsuz bir ip haline burmaya başladı. Az sonra Comy söğüt çalıları arasındaki minik dere yatağından gelerek sessizce ortaya çıktı. Sallo onu selamladı, o ise bizden biraz uzağa oturdu. Ablam ona bağ işçisi olup olmadığını sorunca Comy, evet, dedi ve duraksayarak biraz işini anlattı bize. "Hâlâ şarkı söylüyor musun Comy?" diye sordu Sallo; oğlan omzunu silkip başını evet anlamında salladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Söyler misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Daha önce dağların tepesinde yaptığı gibi hiç cevap vermeden uzun bir süre sessiz kaldıktan sonra şarkı söylemeye başladı: sanki bir kaynağı veya merkezi yokmuş, sanki bir insan gırtlağından gelmiyormuş da bir böceğin şarkısıymış gibi havada asılı kalan, sözsüz ama tüm sözlerin ötesinde bir acıyı yansıtan o garip, tiz, yumuşak şakıma.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur'u meşe korusuna getirmeyi planlamıştım, Comy'nin şarkısını dinlesin ya da sırf orada Sallo ve benimle ortamın huzuru içersinde otursun diye. Sotur orada olsa nasıl olurdu hayal edebiliyordum, nasıl gidip sunağa bakacağını, belki de hangi tanrıya ait olduğunu bileceğini, nasıl minik dereden inip, belki biraz serinlemek için derede yürüyeceğini, nasıl Sallo'yla yan yana oturup bir yandan iğlerini eğirirken bir yandan yavaşça konuşup bazen güleceklerini. En iyisinin onu Sallo'nun çağırması olacağına karar verdim. Son zamanlarda Sotur'la konuşmayı çok istemiştim ama her nedense konuşmak gittikçe daha zor gelmeye başlamıştı. Ama Sotur'u bizimle meşe korusuna çağırmasını Sallo'dan rica etmeyi sürekli erteledim, neden bilmiyorum, belki de bu konuda düşünmekten, bunu hayal etmekten büyük zevk alıyordum... Derken iş işten geçti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur'un ağabeyleri ve Torm atlarına atladıkları gibi aceleyle, telaş içersinde, bir sürü buyrukla Etra'dan çıkageldiler: O gece eşyalarımızı toplayıp ertesi sabah ilk iş çiftlikten ayrılmalıydık, zira Votus'tan gelen talancılar Morr'u geçip, Vente'nin güneyinde on mil bile uzakta olmayan Merto köyünün bağlarını ve meyve bahçelerini yakmışlardı. Her an buraya gelebilirlerdi. Torm tam havasını bulmuştu, kaba saba ve savaşçı bir edayla kasıla kasıla etrafta geziniyordu. Aile'nin kızlarına evde uyumalarını emretti, biz dışarıda kalanlar ise birkaç kişiden ibarettik ve çok az uyuyabildik çünkü Torm yanımızdan geçiyor, evin etrafında dolaşıyor, nöbet tutuyordu. Daha gün doğmadan, çok erken bir vakitte Baba'nın kendisi atıyla geldi; gece yarısına kadar şehirdeki görevi başında durmak zorunda kalmıştı ama bizim için duyduğu endişe nedeniyle bizi şehirde bekleyememişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabah parlak ve sıcaktı. Biz eşyalarımızı toplayıp yüklerken çiftlik halkı da bizimle birlikte canla başla çalıştı, sonunda bizim alay uzun tepe yoluna koyulduğu zaman bize hüzünle güle güle diye seslendiler. Tarlada işlerinin başındaki köleler biz geçerken konuşmadan başlarını kaldırıp bize baktılar. Ben Comy'ye bakındım ama tanıdığım kimseyi göremedim. Çiftlik halkı orada öylece savunmasız bir şekilde beklemek zorundaydı; tek umutları Etra'dan gelecek olan askerlerin, yağmacıların yolunu kesmesiydi. Baba onlara, büyük bir kuvvetin yola çıktığı, şu sıra muhtemelen Merto'yla Vente arasında bir yerlerde Votusluları nehre geri sürmekte olduğu konusunda güven vermişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yol daha şimdiden sıcak ve tozluydu. Sinirli, köpükler saçan, terli bir atı süren Torm hızlanmaları, kıpırdamaları, acele etmeleri için arabacıları canından bezdiriyordu. Atını Anne'nin arabası yanında süren Baba, Torm'u sakinleştirecek hiçbir şey söylemiyordu. Baba Yaven'e karşı hep sert ve haşin olmuştu ama Torm'u azarlama hatta onu kısıtlama konusunda gittikçe daha gönülsüzleşmeye başlamıştı sanki. Sallo'yla bir yandan yürürken bir yandan bundan söz ettik. Bence müdahale ederse Torm'un kudurmasından, nöbet geçirmesinden korkuyordu. Sallo başıyla onayladı ama ekledi: "Yaven babasına benzemiyor. Torm benziyor. En azından dış görünüş olarak. Artık aynı onun gibi yürüyor. Yapışık İkizi Hoby gibi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Nazik Sallo için oldukça sert bir konuşmaydı bu, ama Torm ve Hoby'den hep nefret etmişti o. Sotur-io'nun yayan olarak yanımıza geldiğini ve belki de Baba ile oğulları hakkında konuştuklarımızı duymuş olabileceğini fark ederek aniden sustuk. Sotur hiçbir şey söylemedi, yalnız ısrarla bizimle birlikte yürüdü; kaşları çatılmış, yüzü asılmıştı. Sanırım aşağıya inip yürümek, hele hele kölelerle birlikte yürümek için izin almamış, daha önce de sık sık yaptığı gibi Aile'den kaçmıştı. Uzun bir müddet birlikte sessizce yürüdükten sonra bize bütün söylediği, "Ah Sallo, ah Gav... yazlar artık bitti," oldu. Gözlerinde yaşlar gördüm.</p>
</body>
</html>
