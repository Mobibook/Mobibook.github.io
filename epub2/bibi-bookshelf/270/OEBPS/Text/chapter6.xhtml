<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">2</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">HOBBY'NİN gözüne bir şey olmamıştı. O çirkin yara kaşını ikiye yarmıştı ama Torm'un da dediği gibi zaten bozulacak pek bir güzelliği yoktu. Ertesi gün sınıfa döndüğünde sargılı başıyla ilgili şakalaşıyor, acısını belli etmiyor, ben hariç herkese neşeyle yaklaşıyordu. Beni rakip görmesinin ve aşağılamasının gerçek nedeni neydi, onun yüzüne taş attığıma gerçekten inanıyor muydu bilmiyorum ama beni düşman olarak seçmişti ve o andan itibaren bana karşı gitgide bilendi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir kölenin başını derde sokmak isteyen başka bir köle için Arkamand gibi büyük bir evde bir sürü imkân vardır. Allahtan ben hâlâ evde yatarken, Hoby artık yatakhanelerde kalıyordu. –Ama işte, bu hikâyeyi senin için ve tabii okumak isteyen diğer insanlar için yazarken, karıcığım, kendimi o günkü, yani yirmi yıl evvelki o oğlan, o köle gibi düşünürken buluyorum. Hafızam beni geçmişe öyle bir götürüyor ki geçmiş sanki şimdiki zamanmış, burasıymış, şimdiymiş gibi geliyor ve sadece sana değil, belki kendime de izah etmem gereken bazı şeyler olduğunu unutuyorum. Şehir Devleti Etra'da bulunan Arkamand evindeki hayat hakkında yazarken yine o zamanlara dönüyorum ve her şeyi o zamanki gibi görüyorum, içeriden ve aşağıdan, herhangi bir mukayese imkânım olmadan, sanki hiçbir şey başka türlü olamazmış gibi. Çocuklar dünyayı böyle görürler. Kölelerin çoğu da. Hürriyet daha ziyade başka seçenekler de olduğunu görmekle ilgilidir.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O zamanlar Etra'dan başka bir şey bilmiyordum ve Etra'nın durumu da kısaca şöyleydi: Şehir Devletleri neredeyse sürekli savaştaydı, o yüzden buralarda askerler önemliydi. Askerler iki üst sınıfın erkeklerinden oluşuyordu: seçimlerle yönetim başındaki Senato'yu oluşturan doğuştan asiller ve hür adamlar, yani çiftçiler, tüccarlar, müteahhitler, mimarlar vb. Hür erkeklerin bazı yasalar konusunda oy verme hakkı vardı ama memuriyet alamıyorlardı. Hürlerin arasında az sayıda azat edilmiş adam da vardı. Bunların altında köleler bulunuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ev içersindeki işlerin çoğu tüm sınıflara mensup kadınlar tarafından, bazı ev içi işleriyle bütün ev dışı işleri de köleler tarafından yapılıyordu. Köleler savaşta veya istilalarda ele geçirilir ya da evlerde yetiştirilir ve üst sınıflar tarafından satın alınır veya hediye edilirdi. Kölelerin yasal hakları yoktu, evlenemezlerdi, ebeveynler çocuklarına, çocuklar ebeveynlerine sahip çıkamazdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şehir Devletleri'nin halkı atalarına tapınırdı. Ataları olmayan insanlar –azat edilmişler ve köleler– ise kendilerine sahip olan ailenin atalarına veya geçmiş zamanın ulu ruhları olan Şehrin Ataları'na tapınırdı. Ayrıca köleler Batı Sahilleri'nin farklı topraklarında bilinen tanrıların bazılarını da severdi: Ennu, Raniu'nun İlahı ve Talih.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çoğunlukla kölelerden bahsetmemden benim de köle olarak büyüdüğüm hemen anlaşılıyordur. Etra veya Şehir Devletleri'nden herhangi birinin tarihini biraz okuyacak olsanız bu tarih kitaplarının köleler değil krallar, senatörler, generaller, kahraman askerler, zengin tüccarlar hakkında olduğunu, tarih sayfalarında iktidar sahibi, hareket özgürlüğüne sahip insanların yaptıklarının anlatıldığını görürsünüz. Bir kölenin niteliği ve fazileti görünmezliğinde saklıdır. Güçsüzler kendileri için bile görünmez olmak zorundadır. Sallo'nun zaten bildiği bir şeydi bu, ben de öğreniyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biz köleler –biz ev ahalisi– yemeklerimizi kilerin bir köşesinde yerdik: Tahıl lapası veya ekmek, peynir ve zeytin her zaman; kuru ve taze meyve, süt ve sıcak çorba da akşamları ve kış sabahları verilirdi. Giysilerimiz ve ayakkabılarımız güzeldi, yataklarımız temiz ve sıcak. Arkamand zengin ve müşfik bir evdi. Anne, kölelerini sokaklara yalınayak, aç veya dayaktan yara bere içinde kalmış bir halde salan efendilerden horgörüyle bahsederdi. Arkamand'da artık çalışamayacak halde olan yaşlı köleler gönderilmez, ölünceye kadar yiyecek ve giyecek ihtiyaçları karşılanırdı; Sallo'yla benim çok sevdiğimiz, zamanında Baba'ya da dadılık etmiş olan Gammy'ye ileri yaşlarında özel bir şefkatle davranılmıştı. Biz, çorbamız etle piştiği ve battaniyelerimiz yünden olduğu için diğer evlerin kölelerine böbürlenirdik. Bazılarının giymek zorunda olduğu üniformaları küçümserdik – çok cafcaflı ve kaba kumaştan olduklarını düşünürdük. Oysa bizim evdeki her şey geleneksel, ata yadigârı ve sağlamdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Erişkin erkek köleler arka avluda bulunan ayrı büyük bir bina olan barakalarda yatardı; kadınlar ve çocuklar ise mutfaklara yakın büyük bir yatakhanede. Aile'nin ve ev halkının bebekleri ve sütanneleri Aile'nin odalarına daha yakın bir çocuk odasında kalırdı. Vermelik kızlar ipek odalarda, iç bahçenin batı tarafında bulunan hoş dairelerde yaşıyor, ziyaretçilerini ve âşıklarını orada ağırlıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir oğlanın ne zaman erkeklerin barakalarına gideceği kararı kadınlara aitti. Birkaç ay önce Hoby'yi başlarından atmak için avlunun öbür tarafına yollamışlardı, zira yatakhanedeki daha küçük çocuklara çok fazla kabadayılık ediyordu. İlk başlarda barakalardaki daha büyük delikanlılar ona muhtemelen zor anlar yaşatmıştı, ama o yine de bunu erkekliğe adım atmak olarak görüyor ve "enikler" arasında yatan bizleri küçük görüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tib de avluyu geçmek için can atıyordu ama ben, kendimize ait kilitli bir sandığımız ve şiltemizin bulunduğu minik köşeciğimizde Sallo'yla yatakhanede olmaktan son derece mutluydum. Gammy bize annelik yapmıştı, o öldükten sonra birbirimize bakmamıza izin verdiler. Kölelerin ebeveynleri veya çocukları olmadığı için yatakhanede kadınlar bir veya daha fazla çocuğa annelik edebilirdi; hiçbir çocuk tek başına uyumaz, hatta bazı çocuklara birkaç kadın birden bakardı. Çocuklar bütün kadınlara "teyze" derlerdi. Teyzelerim, bu kadar iyi bir ablam olduğu için benim bir analığa ihtiyacım olmadığını söylüyorlardı, ben de onlarla aynı fikirdeydim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ablam artık yatakhanede beni Hoby'nin eziyetlerinden korumak zorunda kalmıyordu ama yatakhane dışında her yerde bu eziyetler çok daha çekilmez olmaya başlamıştı. Süpürme işi büyük evin her yanına gitmeme neden oluyordu; Hoby de beni tenha bir avlu veya koridorda kıstırabilmek için gözlerini dört açıyordu. Beni yalnız yakalayınca ensemden tutup havaya kaldırıyor, köpekler boynunu kırmak istedikleri sıçanı nasıl sallarsa öyle sallıyor, bütün bu süre zarfında da suratıma sırıtıp duruyordu; sonra beni yere atıyor, tekmeliyor ve gidiyordu. O şekilde, çaresizlik içinde havaya kaldırılmak korkunç bir şeydi. Ona tekme atmak, vurmak için deliler gibi çırpınıyordum ama kollarım onunkinden o kadar kısaydı ki hiç ulaşamıyordum ve tekmelerim hedefini bulsa bile Hoby sanki hiç hissetmiyordu. Köleler arasındaki tartışmalar Aile fertlerini rahatsız ederse acımasızca cezalandırıldığı için yardım istemeye de cesaret edemiyordum. Sanırım benim çaresizliğim onun zulmünü artırıyordu, zira zulmü gittikçe büyüyordu. Beni başka insanların önünde hiçbir zaman havada sallayıp tekmelemezdi ama artan bir sıklıkla pusuya yatmaya başlamıştı, ayrıca bana çelme takıyor, elimdeki yemek tabağını deviriyor ve bu tarz şeyler yapıyordu; hepsinden kötüsü, herkese bir şeyler aşırdığım ve ispiyonculuk ettiğim hakkında yalanlar söylüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yatakhanedeki kadınlar Hoby'nin masallarına pek kulak asmıyordu ama barakalarda yaşayan daha büyük oğlanlar onu dinleyip bana beş para etmez bir ispiyoncu, efendinin kuzucuğu muamelesi etmeye başladılar. İşleri nedeniyle benden uzak durmak zorunda olan bu oğlanları pek görmüyordum, ama Torm'u her gün derslerde görüyordum. Hendekteki savaştan beri Torm beni ve Tib'i tamamen bırakmış, bir tek Hoby'yi arkadaş seçmişti. Hoby bana "pislik" demeyi alışkanlık edinmiş ve Torm da aynısını yapmaya başlamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra Torm'u doğrudan paylayamıyordu. Torm, Baba'nın oğluydu. Öğretmenimiz bir köleydi; saygı duyulan kendisi değil, oynadığı roldü. Everra okuma, ölçü veya müzik konusunda Torm'un hatalarını düzeltebilirdi ama davranışlarını düzeltemezdi; "Bu alıştırmayı bir daha yapman lazım," diyebilirdi ama "Kes şunu yapmayı!" diyemezdi. Yine de Torm'un daha küçükken şuursuzca geçirdiği öfke nöbetleri Everra'ya onu denetlemek için hâlâ kullandığı bir mazeret sağlamıştı. Eskiden Torm bağırıp çağırmaya, vurup kırmaya başlayınca Everra onu sürükleyerek sınıftan dışarı çıkartıyor, holün diğer tarafındaki bir depoya kapatıyor ve eğer çıkarsa bu terbiyesizliğinden Anne ve Baba'nın haberdar edileceği tehdidinde buluyordu. Torm kapatıldığı bu yerde tek başına öfke nöbetini yeniyor ve çıkarılmayı bekliyordu. Aslında belki de böyle kapatılmak onun için bir kurtuluştu; çünkü Everra'nın başa çıkamayacağı kadar büyüyüp güçlendiğinde, bağırma nöbetlerinin ortasında apırıp köpürürken bile öğretmen ona, "Holdeki odaya Torm-di," dediğinde koşarak oraya gidip, kapının üzerine kapatılmasını beklerdi. Neredeyse bir yıldır o tarz bir nöbet geçilmemişti. Ama bir-iki kere huzursuzlaşıp azgınlaşarak başkalarını rahatsız etmeye başladığında Everra sessizce ona, "Holdeki odaya lütfen," demişti ve o da her zamanki itaatkârlığıyla gitmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir bahar günü Hoby sınıfta bana eziyet etmeye başlamıştı; ben tam yazı yazarken sırayı sallayarak mürekkebi dökmüş ve beni, defterini kirletmeye çalışmakla suçlamış, yanından geçerken bütün gücüyle beni çimdirmişti. Bunu yaparken öğretmen onu yakaladı ve, "Ellerini Gavir'den çek Hoby. Bana uzat!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hoby ayağa kalkarak o sersem, acıyı umursamaz sırıtışıyla cezasına razı olarak avuç içleri yukarı bakacak şekilde ellerini uzattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama Torm, "Hoby cezalandırılacak bir şey yapmadı," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra şaşırarak sessiz kaldı. Sonunda, "Gavir'e eziyet ediyordu Torm-di," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O çocuk bir pislik. Hoby'nin değil, onun cezalandırılması lazım. Mürekkebi döktü."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O bir kazaydı Torm-di. Ben kazaları cezalandırmam."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kaza değildi. Hoby cezayı hak edecek hiçbir şey yapmadı. Şu pislik oğlanı cezalandır."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm o eski öfke nöbetlerinden birine girmemişti belki ama yüzünde o çarpık ifade, o kör bakış vardı. Öğretmenimiz sessizce duruyordu. Sınıfın öbür tarafındaki çizim masasının üzerine eğilmiş, mimari bir planın ölçümlerine dalıp gitmiş Yaven'e baktığını gördüm. Ben de ağabeyin olup biteni fark etmesini ümit ediyordum, ama fark etmedi, Astano da o gün sınıfta değildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonunda Everra, "Holdeki odaya lütfen Torm-di," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm otomatik bir itaatle bir-iki adım attı. Sonra durdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öğretmene doğru döndü. "Ben, ben, ben sana pislik oğlanı cezalandırmanı emrediyorum," dedi boğuk bir sesle, kelimeleri zar zor anlaşılıyordu, babasının onu azarladığı günkü gibi yüzü titriyor, seğiriyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra'nın yüzü kül gibi oldu. Zayıf ve yaşlı görünüyordu, kıpırdamadan durdu. Yine Yaven'e doğru baktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu benim sınıfım Torm-di," dedi sonunda, ağırbaşlılıkla ama neredeyse duyulmayacak bir sesle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama sen bir kölesin ve ben de sana bir emir veriyorum," diye bağırdı Torm, sesi zayıf değildi ve tizleşerek yükseliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Artık Yaven duymuş ve doğrularak dönüp bakmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Torm?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu rezillikten, bu itaatsizlikten bıktım artık," diye bağırdı Torm boğuk, tiz bir sesle. Delirmiş bir kocakarı gibi çıkıyordu sesi. Belki de dört yaşındaki Miv'in gülmesine neden olan bu olmuştu. Minik kıkırtısı çınladı. Torm çocuğa dönerek kafasına tüm gücüyle, sıradan fırlayıp duvara çarpmasına neden olacak bir şiddetle vurdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaven geldi hemen yanına, öğretmenden ağırbaşlı bir tavırla aceleyle özür diledikten sonra kardeşini kolundan tutup sınıftan çıkarttı. Torm karşı koymadı, bir şey söylemedi. Hâlâ kör gibi önüne bakıyordu ama yüzü gevşemişti, kafası karışık görünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hoby Torm'un arkasından aynı donuk, dehşet yüklü ifadeyle bakıyordu. Daha önce ikisinin de neredeyse aynı yüze sahip olduğunu hiç bu kadar net görmemiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo tek bir ses bile çıkarmamış olan minik Miv'i kucağına almış pışpışlıyordu. Miv bir süre afallamış bir halde durduktan sonra kıvrılıp yüzünü Sallo'nun koluna yasladı. Eğer ağlıyorduysa bile sessizce ağlıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öğretmen yanlarına diz çökerek çocukta yüzündeki bereden başka bir hasar olup olmadığını anlamaya çalıştı; muhtemelen bu bere kısa süre içinde yüzünün yarısının şişmesine neden olacaktı. Miv'in ablası Oco'yla Sallo'dan çocuğu ana avludaki çeşmeye götürerek yüzünü yıkamalarını istedi. Sonra kalan öğrencilere, yani Ris, Sotur, Tib, Hoby ve bana döndü. "Trudek'i okuyacağız," dedi; sesi hâlâ boğuk ve zayıftı. "Altmışıncı Ahlak Dersi. Sabır üzerine."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Önce Sotur'a okuttu. Sotur biraz kekelese de büyük bir cesaretle sonuna kadar okudu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Soturovaso Baba'nın yeğeniydi. Annesi onu doğururken öldükten sonra babası da Morva kuşatmasında ölmüştü, yani Aile'de bir öksüzdü, içlerinde en önemsizi. Son derece sevdiği ve güvendiği büyük kuzeni Astano'nun sessiz alçakgönüllüğü onda da vardı ama altındaki mizacı tamamen farklıydı. İsyankâr değildi ama boyun eğmiş de değildi. Yalnız doğanlardandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur çok sevdiği öğretmenimize karşı Torm'un göstermiş olduğu küstahlık ve terbiyesizlikten çok rahatsız olmuştu. Sınıfta Aile'den bir tek o kaldığı için böyle bir durumdan sonra özrü kendisinin dilemesi gerektiğini düşünüyor, bu yaralama olayından kendisini sorumlu tutuyordu. Onun, yani on iki yaşında bir kız çocuğunun öğretmene derhal itaat edip, gösterilebilecek en büyük saygıyı göstermekten başka yapabileceği hiçbir şey yoktu, ki o da bunu yapıyordu. Ama çok kötü okudu. Kitap ellerinde titriyordu. Kısa bir süre sonra Everra ona teşekkür ederek, okumaya benim devam etmemi söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Okumaya başladığımda arkamdaki sırada oturan Hoby'nin huzursuzca kıpırdadığını ve tıslayarak bir şeyler fısıldadığını duydum. Öğretmenimiz ona doğru bakınca sustu, ama tam olarak değil. Okuduğum sürece onu orada, arkamda hissettim hep.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabah derslerini sonunda bitirdik. Tam dersin sonunda Sallo geri geldi. Minik Miv'i başı döndüğü ve sürekli uykuya daldığı için ablasıyla birlikte şifacı Remen'in yanında bıraktığını söyledi. Anne haberdar edilmişti ve gidip çocuğu görecekti. Bunu öğrenmek içimi rahatlatmıştı. İhtiyar Remen, her şey için tek tedavisi karakafes merhemi ve kedinanesi çayı olan iyileştirici bir köleydi sadece ama Anne ünlü ve deneyimli bir şifacıydı. "Arka kendine ait olanlara sahip çıkar, en küçüklerine bile," dedi Everra ağırbaşlı bir minnettarlıkla. "Bugün giderken Ataların yanından geçerek onlara dua edin. Onlardan Ev'in çocuklarını, bütün çocuklarını ve iyi yürekli Annesini kutsamalarını isteyin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hepimiz onun dediğini yaptık. İsimleri ve yontulmuş suretleri büyük, loş, kubbeli odanın duvarlarını dolduran Ataların yanına sadece Sotur gidebilirdi. Biz ev ahalisi olarak girişte diz çöktük. Sallo küçük Ennu-Me'sini avucunun içinde sıkı sıkı tutarak, "Bizi kutsa ve sen de kutlu ol Ennu, ne olur Miv'i iyileştir. Senin izindeyim Ennu-Me, sevgili rehberimiz," dedi. Ben de önce Ataları selamlayıp sonra kendi seçilmiş Atamın, yüz yıl önce Ev'in Babası olan ve taşa oyulup boyanmış portresi diz çöktüğümüz yerden rahatça görünen Altan Bodo Arka'nın önünde diz çöktüm. Harikulade bir yüzü vardı, iyi kalpli bir atmaca gibi, gözleri de doğrudan bana bakıyordu. Daha çok küçükken onun benim özel koruyucum olduğuna ve aynı zamanda aklımdan geçenleri de bildiğine karar vermiştim. O anda hem Torm'dan hem de Hoby'den korktuğumu ona söylememe gerek yoktu. O zaten biliyordu. "Ulu Gölge, Atam, Altan-di Dede, onlardan kurtulmamı sağla," diye niyaz ettim sessizce, "ya da onları o kadar kızgın yapma. Teşekkür ederim." Bir süre sonra ekledim: "Ve lütfen beni biraz daha cesur yap."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu yerinde bir düşünceydi. O gün cesarete ihtiyacım olacaktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo'yla birlikte süpürme işini yaptık; o iğini eğirirken ben de geometri dersimizi yazdım. Ne evde, ne de kilerde Hoby'yi görmedik. Akşam çöktü, kurtulduğumu düşünmeye başlamıştım; aklımdan gidip Ata'ya teşekkür etsem mi diye geçirerek kadınlara ait avludan çıkıyordum ki arkamda Hoby'nin sesini duydum: "İşte orda!" Koşmaya başladım ama yanındaki büyük oğlanlarla yetişip beni hemen yakaladılar. Tekmeler attım, bağırdım, boğuştum ama av köpeklerinin eline düşmüş bir tavşandım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barakaların arkasındaki kuyuya götürdüler beni ve kuyudan kovayı çıkartıp baş aşağı kuyuya sallandırmaya başladılar; bacaklarımdan tutuyor, gövdemi başım suyun altına girinceye, suyu yutup boğulacak gibi oluncaya kadar aşağı sarkıtıyor, sonra ancak kendime gelmemi sağlayacak kadar dışarı çekiyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni ne zaman dışarı çekseler, kıvranıp nefes almaya çalışıyor ve kusuyordum, Hoby de üzerime eğilerek garip, duygusuz bir sesle, "Bu, efendine ihanet ettiğin için küçük hain. O iğrenç yaşlı öğretmene yaltaklandığın için, seni bataklık sıçanı. Bak bakalım ıslanmak nasılmış, bataklık sıçanı," diyordu. Sonra beni yeniden kuyuya tıkıyorlardı, ellerimle ne kadar kuyunun taşlarına tutunmaya, başımı sudan uzak tutmaya çalışırsam çalışayım sonunda sular burun deliklerime doluncaya, nefessiz kalıp boğulacak gibi oluncaya kadar aşağıya ittiriyorlardı. Bunu kaç kere tekrarladıklarını bilemiyorum çünkü bayılmışım, ama sonunda bedenim gevşemiş olmalı ki onlar da öldüğümü zannedip korkmuşlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir köleyi öldürmek efendisinden başka herkes için büyük bir suçtur. Kaçıp beni kuyunun yanında bırakmışlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni hep bu kuyunun suyunun daha berrak olduğunu söyleyen ve o gün de bu arkadaki kuyuya gelmiş olan ihtiyar iyileştirici Remen bulmuş. "Karanlıkta ayağım ona takıldı," demişti sonradan hikâyeyi anlatırken. "Onu ölü bir kedi zannettim! Ama kedi olmayacak kadar büyüktü. Bir köpeği kuyuda kim boğar? Yok yok, boğulmuş bir köpek de değil bu, boğulmuş bir çocuk! Şansa bak! Kim burda oğlan çocuklarını boğuyor böyle?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu soruyu hiç cevaplamadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sanırım oğlanlar işkencelerinin gözle görülür bir iz bırakmayacağını umarak onlar aleyhindeki şikâyetlerimin kanıt yokluğu nedeniyle kabul edilmeyeceğini düşünmüşlerdi, ama aslında daracık kuyuda çırpınırken kollarım, ellerim, başım yara bere içinde kalıp şişmişti, hatta ayak bileklerim bile onların acımasız elleri nedeniyle morarmış, kararmıştı. İriyarı ve güçlü olan bu oğlanlar büyük bir ihtimalle beni sadece korkuttuklarını düşünmüş, bir zarar verdiklerinin farkına varmamışlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O gece Remen'in küçük revirinde kendime geldim; göğsüm acıyor, başım ağrıyordu ama aynı zamanda soluk, sarımsı bir ışığın sığ gölünde huzur içersinde yüzüyor, sessizliğin etrafıma durgun sudaki halkalar gibi yayıldığını hissediyordum. Zamanla ablam Sallo'nun yanımda uyuduğunu fark ettim, bu da o harikulade huzuru daha da tatlı yaptı. Uzun bir süre bu şekilde yattım, bazen sadece bulanık bir altın rengi ve gölgeler görerek, bazen bazı şeyler hatırlayarak. Sazları, sakin, ipek gibi mavi suları, uzaktaki mavi dağı hatırladım. Sonra yeniden sadece ışıktan havuz, gölgeler ve Sallo'nun nefes alıp verme sesi vardı bir süre için. Sonra Hoby'nin sesini hatırladım, "İşte orda!" – ama dehşet de acı ve baş ağrısı gibi uzaktaydı, beni rahatsız etmiyordu. Başımı biraz çevirince ateşten çekirdeğinden o sıcacık, sonsuz altın ışık selini akıtıp duran minik gaz lambasını gördüm. Ve yüksek tavanlı, karanlık odadaki adamı hatırladım. Uzun dar bir pencerenin altında, üzeri bir lamba ile yazı tahtası, kitaplar ve kâğıtlarla dolu büyük bir masanın yanında duruyordu; ben odaya girerken dönüp bana baktı. Bu kez onu çok net gördüm. Saçları aklaşmaya başlamıştı ve yüzü biraz Ata'ya benziyordu, hem sert hem iyi kalpliydi; ama Ata gurur doluyken o hüzün doluydu. Yine de beni görünce gülümseyip adımı söyledi: Gavir.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yine "Gavir" demesiyle kendimi loş ışık havuzunda buldum, başımı kaldırmış uzaklara bakıyordum, bir kadın yüzüne. Başını kısmen örten beyaz yünden bir sabahlık giymişti. Yüzü pürüzsüz ve ciddiydi. Astano'ya benziyordu ama Astano değildi. Onu hatırladığımı zannettim. Yavaşça onun, o güne kadar yüzüne hiçbir zaman doğrudan bakmadığım Anne, Falimer Galleco Arka olduğunu fark ettim. Şimdiyse yattığım yerden ona sanki yontulmuş bir suretmiş, bir Ataymış gibi hülyalı bir halde, hiç korkmadan bakıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yanımda derin bir uykuda olan Sallo biraz kıpırdandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Anne elinin arkasını bir an için alnıma koyarak başını hafifçe salladı. "İyi misin?" diye mırıldadı. Konuşamayacak kadar yorgun ve hülyalıydım ama başımla onaylamış ya da tebessüm etmiş olmalıyım, zira o da biraz gülümsedi, yanağıma dokundu ve yoluna devam etti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yatağımın yanında bir çocuk karyolası vardı; orada da bir süre durdu. Miv olmalı, diye düşündüm, yeniden ışık havuzunun sessizliğine gömülürken. Miv'i gömmeye gidişimizi hatırladım, nehir boyuna; söğütlerin nasıl baharın gri yağmuru altında yeşil bir sağanak gibi durduğunu hatırladım. Miv'in ablası Oco'nun nasıl elinde çiçek açmış bir dalla minik, kara mezarın yanında durduğunu hatırladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İhtiyar Gammy'yi nehir boyuna gömmeye gidişimizi de hatırladım; o zaman kıştı, söğütler nehir kıyısında çıplak duruyordu ama o zaman o kadar hüzünlü değildim, bir bayram gibiydi, bir şenlik, Gammy'yi gömmeye bir sürü insan gelmişti, sonra da cenaze yemeği yenmişti. Derken kısa bir an için yine aynı yerde başka bir zamanı daha hatırladım, yine bahardı, kimin gömüldüğünü bilmiyordum. Belki de benim, diye düşündüm. Yüksek tavanlı, karanlık odadaki masada duran lambanın yanındaki adamın gözlerindeki hüznü gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonra sabah oldu. Loş altın havuzu yerine yumuşak gün ışığı. Sallo gitmişti. Miv, yakındaki çocuk karyolasında minik bir kabartıydı. Odanın ucundaki yatakta yaşlı bir adam yatıyordu: yaşlanıp hastalanıncaya kadar aşçılık yapmış olan ve şimdi de burada ölümü bekleyen Loter. Remen arkasındaki yastığa yaslanıp oturmasında ona yardım ediyordu. Loter inleyip sızlandı. Kendimi iyi hissediyordum, ayağa kalktım; ama o an başım acıdı, döndü, bedenimin daha bir sürü yeri de acıyordu, o yüzden bir süre için yatağa oturdum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kalktın ha bataklık sıçanı?" dedi yaşlı Remen yanıma gelerek. Başımdaki bazı yumruları elledi. Sağ elimdeki çıkık bir parmağı cebireyle bağlamıştı, kontrol ederken bunun nasıl yapıldığını bana anlatıyordu. "İyileşeceksin," dedi. "Siz çocuklar çok dayanıklı oluyorsunuz. Neyse, sana bunu kim yaptı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Omzumu silktim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana baktı, hafifçe başıyla onaylar gibi bir hareket yaptı ve bir daha sormadı. O da ben de köleydik, suskunluğun suç ortaklığında yaşıyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Remen o sabah, Anne'nin hem bana, hem de Miv'e bakmak için geleceğini söyleyerek benim revirden ayrılmama izin vermedi; o yüzden ben de yatağıma oturarak sayıları epey fazla olan ilginç şişlerimi, kesiklerimi inceledim. Yara berelerimden sıkılınca <span style="font-style:italic">Sentas'ın Muhasarası ve Zaptı</span>'nın mısralarını ezberden mırıldanmaya başladım. Öğlene doğru Miv sonunda uyanınca gidip onunla konuşabildim. Çok halsizdi ve söyledikleri pek anlaşılmıyordu. Bana bakıp neden iki olduğumu sordu. "İki ne?" dedim, o da, "İki Gav," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çift görüyor," dedi yaşlı Remen yanımıza gelerek. "Başa alınan darbelerde bu olur." Hemen ardından Anne'nin odaya girmesiyle "Hanımım!" deyip eğilerek selam verdi; ben de aynısını yaptım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Miv'i dikkatle muayene etti. Miv'in başı, sol yanındaki şişlikten dolayı çok biçimsiz görünüyordu; Anne onun kulaklarına baktı, kafatasını ve elmacık kemiklerini hafifçe bastırdı. Miv'i kucağına oturtmuştu ve şefkatle konuşuyordu. "Öyle değil mi minik Miv? Bize geri dönüyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Uğulduyor," dedi Miv ağlamaklı; kısık gözlerini kırpıştırıyordu. "Oco gelecek mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir anda beti benzi atan Remen, Miv'in Anne'ye adam gibi hitap etmesini sağlamaya çalıştı ama Anne eliyle onu sakinleştirip "O daha bir bebek," dedi. "Geri dönmeye karar vermene sevindim küçüğüm." Miv'e bir süre sarıldı, yanağını saçlarına dayadı; sonra onu yeniden karyolasına bırakarak, "Şimdi tekrar uyu, uyandığın zaman ablan burada olacak," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tamam," dedi Miv, yatağına kıvrılarak gözlerini kapattı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Minik kuzucuk," dedi Anne. Bana baktı. "A, sen de kalkmışsın, ayaklanmışsın, aferin sana," dedi. Anne incecik kızı Astano'ya benziyordu ama yüzü de bedeni de daha dolgun, pürüzsüz ve güçlüydü. Astano'nun bakışları utangaçtı; Anne'nin bakışları sabitti. Ben hemen bakışlarımı indirdim tabii ki.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Canını kim yaktı oğul?" diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İhtiyar Remen'e cevap vermemek başka şeydi, Anne'ye cevap vermemek başka.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Korkunç bir sessizlikten sonra aklıma gelen tek şeyi söyledim: "Kuyuya düştüm Hanımım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hadi canım," dedi azarlar gibi, ama hoşuna gitmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sesimi çıkarmadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çok sakar bir oğlansın Gavir," dedi Anne ezgili sesiyle. "Ama cesur bir sakar." Şişliklerimi ve berelerimi inceledi. "Bana iyi görünüyor Remen. Eli nasıl?" Elimi alarak sarılı parmağıma baktı. "Bunun iyileşmesi birkaç hafta alır," dedi. "Şu âlim olan sensin öyle mi? Bir süre sana yazmak yasak. Ama Everra seni meşgul edecek bir şeyler bulur. Hadi, koş bakalım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aceleyle onu selamlayarak ihtiyar Remen'e "Teşekkür ederim," dedim ve dışarı çıktım. Hemen kilere koşarak Sallo'yu buldum; o daha bana anca sarılmış, iyi olup olmadığımı sorarken ben ona Anne'nin benim adımı bildiğini, kim olduğumu bildiğini, bana âlim dediğini anlatmaya başlamıştım bile.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama bana cesur dediğini anlatmadım. Konuşulamayacak kadar büyük bir şeydi bu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yemek yeme teşebbüsüm pek iyi gitmedi, başım da zonklamaya başlayınca Sallo benimle birlikte yatakhaneye gelip beni oradaki yatağımıza bıraktı. O akşamüzerini ve bir sonraki günün büyük bir bölümünü bol bol uyuyarak burada geçirdim. Sonra kurt gibi acıkmış bir halde uyandım; iyiydim artık, sadece –Sotur'un da söylediği gibi– savaş alanında leş kargalarına bırakılmış birine benziyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sınıftan ayrılalı sadece iki gün olmuştu ama beni sanki aylardır yokmuşum gibi karşıladılar, zaten bana da öyle geliyordu. Öğretmen yaralı elimi kendi uzun, güçlü parmaklı eline alıp okşadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Elin iyileştiği zaman sana güzel ve düzgün yazmasını öğreteceğim Gavir," dedi. "Artık güzel yazı defterine kargacık burgacık yazmak yok. Tamam mı?" Gülümsüyordu, her nedense söylediği şey beni çok mutlu etmişti. Bu sözlerde benim için bir kaygı gizliydi, en az eliyle dokunuşu kadar nazik bir endişe.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hoby seyrediyordu. Torm da seyrediyordu. Dönüp onlara baktım. Torm'u hafifçe eğilerek selamladım; o başını çevirdi. "Merhaba Hoby," dedim. Hasta gibi bir hali vardı. Sanrım bütün şişlerimi ve yaralarımı o yeşil ve mor ihtişamlarıyla görmek onu korkutmuştu. Ama onu ispiyonlamadığımı biliyordu. Herkes biliyordu. Herkesin bana kimin saldırdığını bildiği gibi. Suskunluk olabilirdi ama hayatlarımızda hiç sır yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öte yandan ben kimseyi suçlamadığım sürece mesele kimseyi ilgilendirmezdi, efendileri bile.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm ters ters baktıktan sonra bakışlarını çevirdi ama Yaven ve Astano bana hem iyi, hem de arkadaşça davranmışlardı. Sotur'a gelince, bana leş kargalarına atılmış gibi göründüğümü söylemekle düşüncesizlik ve kalpsizlik ettiğini düşündüğüne şüphe yoktu çünkü kimsenin duymayacağı bir sırada benimle konuşabildiğinde, "Gavir, sen bir kahramansın," demişti. Büyük bir ciddiyetle konuşuyordu ve her an ağlayabilirmiş gibi duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bense henüz meselenin benim oynadığım küçük rolden çok daha ciddi olduğunu anlayamamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo, Miv'in iyice iyileşinceye kadar revirde tutulacağını söylemişti; onun Anne'nin bakımında olduğunu bildiğim için ne onu ne de mezarlıkla ilgili o sıkıntılı rüyalarımı bir daha hiç aklıma bile getirmedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Fakat Miv'le Oco'ya annelik eden Ennumer o gece yatakhanede gözyaşları içersindeydi. Bütün kadınlar ve kızlar etrafına toplanmıştı, Sallo da onlarlaydı. Tib yanıma gelerek duyduğu şeyleri fısıldadı: Miv'in kulağından kan geliyormuş, başının Torm'un darbesiyle kırılmış olduğunu düşünüyorlarmış. O zaman nehir kıyısındaki yeşil söğütleri hatırladım ve içim buz gibi oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi gün Miv'in birkaç kez kasılma nöbeti geçirdiğini, Anne'nin revire gittiğini, bütün bir akşam ve gece boyunca onun yanında kaldığını duyduk. Aklıma o altın ışıkta nasıl benim yatağımın yanında durduğu geldi. Akşam döşeğimizin üzerinde otururken Tib ve Sallo'ya, "Anne en az Ennu kadar iyi yürekli," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo bana sarılıp başıyla onayladı ama Tib, "Ona kimin vurduğunu biliyor," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu neyi değiştirir ki?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tib yüzünü ekşitti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona kızmıştım. "O bizim Annemiz," dedim. "Hepimiz için endişeleniyor. İyi kalpli. Onun hakkında hiçbir şey bilmiyorsun sen."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben Anne'yi tanıdığımı hissediyordum, kendi adımı bildiğim gibi bildiğimi düşünüyordum. Bana o nazik eliyle dokunmuştu. Bana cesur olduğumu söylemişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tib kamburunu çıkartıp omzunu silkti, bir şey söylemedi. Hoby ona sırt çevirdiğinden beri huysuz ve mahzundu. Ben hâlâ onun arkadaşıydım ama o Hoby'nin arkadaşlığını hep benimkine tercih etmişti. Şimdi benim kesiklerime ve morluklarıma utanarak ve huzursuzca bakıyordu; bana karşı mahcuptu. Kadınlar ışıkları söndürmeden önce gelip bizle oturması için onu bizim köşeye çağıran Sallo olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Oco'nun Miv'le kalmasına izin vermesine sevindim," dedi Sallo. "Zavallı Oco, onun için o kadar korkuyor ki."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ennumer de onunla kalmak isterdi," dedi Tib.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Anne bir şifacı!" dedim. "Ona bakacaktır. Ennumer bir şey yapamaz. Sadece öyle ulur durur. Şimdi yaptığı gibi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ennumer gerçekten de altı yaşındaki Oco kadar bile sağduyusu olmayan ahmak, yaygaracı bir genç kadındı; annelik görevini biraz rasgele yapsa da Oco ile oyuncak bebeğim dediği Miv'i gerçekten çok seviyordu. O anki acısı gerçekti ve bunu gürültülü bir şekilde gösteriyordu. "Ah benim minik oyuncak bebeğim!" diye haykırıyordu. "Onu görmek istiyorum! Ona sarılmak istiyorum!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başkadın yanına giderek elini Ennumer'in omzuna koydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sus," dedi. "O şu anda Anne'nin kollarında."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunun üzerine gözyaşları içindeki korkmuş Ennumer sustu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İemmer senelerdir Arkamand'ın başkadınıydı ve büyük bir kişisel otoriteye sahipti. Olanları Anne'ye ve Aileye rapor ederdi tabii ama hiçbir zaman ev halkından bililerinin başını derde sokarak kendine çıkar sağlamaya çalışmazdı, ki istese bunu rahatça yapabilirdi. Anne fitne bir esiri satıp onun yerine İemmer'i başkadın seçerek fitnecilerden ve fesatlardan hoşlanmadığını göstermişti. Gözdeleri vardı –aramızda en çok Sallo'yu severdi– ama kimseye ayrıcalık yapmaz veya kimseye takmazdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ennumer için korkulacak biriydi İemmer, Anne'den çok daha büyük ve dolaysız bir güce sahipti. Ennumer bir süre sessizce hıçkırmayı sürdürerek etrafındaki kadınların kendisini avutmasına izin verdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beş yıl önce Herramand'dan Sotur'un ağabeyi Soter için bir yaş günü hediyesi olarak yollanmıştı Ennumer. O zamanlar on beş yaşında güzel bir kızdı; Herra Ailesi –diğer birçokları gibi– köleleri, özellikle de kız köleleri eğitmenin gereksiz bir gösteriş, hatta bir risk olduğunu düşündüğü için eğitilmemiş, okuması yazması olmayan bir kız.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ennumer'in bebekleri olduğunu biliyordum, iki veya üç tane. Sotur'un iki ağabeyi de sık sık onu çağırtırdı; hamile kaldı; bebek sütannelerden birine verildi ve hemen başka bir eve satıldı. Miv'le Oco da bu alışverişlerden birinin parçası olmuştu. Bebekler neredeyse her zaman hemen satılır veya takas edilirdi. Gammy bize, "Altı tane doğurdum ama hiçbirine analık edemedim. Altan-di'yi emzirdikten sonra başka bir bebeğe annelik etmek istemedim. Sonra siz ikiniz çıkageldiniz, bu yaşlı halimle başıma bela oldunuz!" derdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çocukların değil de annenin satılması çok nadirdi. Hoby'nin durumu böyleydi. Ailenin büyük oğlu. Torm'la aynı gün doğmuştu ve bunu bir işaret veya bir kehanet olarak algılayan Baba onun alıkonulmasını emretmişti. Armağan kızlardan biri olan annesi, akrabalık ilişkilerinin işleri karıştırmaması için hemen satılmıştı. Bir anne, doğurduğu çocuğun kendine ait olduğunu zannedebilirdi ama mallar mal sahibi olamazlar; biz Aile'ye aittik, Anne bizim annemiz, Baba bizim babamızdı. Tüm bunları anlıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ennumer'in neden ağladığını da anlıyordum. Ama benim yaşımdaki bir oğlan çocuğu için kadınların hüzünleri tahammül edilmez bir sıkıntıydı. Bunları kafamdan uzaklaştırıyordum, zihnimde bir duvar çekip dışarıda tutuyordum. "Pusu oynayalım mı?" dedim Tib'e meydan okurcasına. Yazı tahtalarımızla tebeşirlerimizi çıkartıp kareler çizdik ve ışıklar söndürülünceye kadar Pusu oynadık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Miv o sabah gün doğumunda öldü.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Normal şartlarda bir köle çocuğun ölümü Arkamand gibi büyük bir evde herhangi bir rahatsızlığa neden olmaz. Köle kadınlar ağlar, ailenin kadınları güzel sözler ve ellerinde defin sargıları veya bunları alacak paralarla gelirler. Sabahın çok erken saatlerinde cenaze beyazlarına bürünmüş küçük bir köle grubu tabutu nehir kıyısındaki mezarlığa taşır, mezar başında Ennu'ya minik ruhu yuvasına götürmesi için dua eder, ağlayarak geri gelir ve işe koyulurlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama Miv'in ölümü pek normal şartlarda olmamıştı. Arkamand'da herkes Miv'in neden öldüğünü biliyordu ve bu rahatsız edici bir bilgiydi. Bu kez konuşanlar köleler, suskunluklarını koruyanlar da sahipler olmuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tabii ki köleler sadece diğer kölelerle konuşuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama daha önce hiç duymadığım çeşit bir konuşma vardı: acı bir kızgınlık, dargınlık, sadece kadınlarda değil, erkeklerde de. Gücü ve ciddiyeti nedeniyle herkesten saygı gören Baba'nın muhafızı Metter barakalarda çocuğun ölümünün Aile için bir utanç olduğunu, Ataların bunun için bir kefaret isteyeceğini söylemişti. Zeki, dinç, korkusuz bir adam olan başseyis Sem, Torm'un kuduz bir köpek olduğunu yüksek sesle söylemişti. Bu tarz laflar avlularda, koridorlarda ve yatakhanede fısıldanıp duruyordu. Bir de Remen'in hikâyesi vardı: Bize öldüğü sırada Anne'nin Miv'i kucağında tuttuğunu, uzun bir süre ona sarılarak, "Affet beni küçüğüm, affet," dediğini anlatmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunu Ennumer'i teselli edeceğini umarak anlatmıştı çünkü kadın üzüntüsünden çılgına dönmüştü; çocuğun ölürken müşfik bir kucakta olduğunu ve onu kurtaramamanın Anne'yi üzdüğünü bilmek onu avutmuştu da. Ama diğerleri söylenenleri farklı duymuştu. "Tabii af dileyecek!" dedi İemmer ve diğerleri de onu destekledi. Miv'in Torm'a masumca gülmesi üzerine Torm'un çocuğa dönüp onu odanın diğer tarafına nasıl fırlattığının hikâyesini Oco daha olayın olduğu gün hıçkırarak anlatmış, Tib ve Sallo da bunu doğrulamıştı; barakada ve ahırlarda tekrar tekrar anlatılırken hikâyeden eksilen olmamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hoby, terbiyesizliği nedeniyle sadece çocuğa bir tokat atmak niyetinde olduğunu ama kendi gücünün sınırını bilemediğini söyleyerek Torm'u savunuyordu. Ama Hoby'yi kimse sevmiyordu. Ben onu suçlamadığım için kimse onu benim kuyudaki maceram nedeniyle açıktan açığa sorumlu tutmamıştı ama kimse onu bu yüzden takdir de etmiyordu. Ve şimdi de Torm'a olan sadakati onun aleyhine işliyordu; kölelere karşı sahiplerin tarafını tutmaya fazlaca benziyordu yaptığı. Ahırdaki çocukların onun arkasından "Torm'un yapışık ikizi" dediklerini duymuştum. Ayrıca Metter de ona, "Kendi gücünün sınırını bilemeyen adam bunu diğer adamlarla dövüşerek öğrenmelidir, bebekleri döverek değil," demişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu suçlama ve bağışlama konuşmaları beni çok bunaltıyordu. Sanki dünyada çatlaklar ve gedikler açıyor, bir şeyleri sarsıp gevşetiyordu. Ataların odasına giderek buradaki koruyucuma dua etmeye çalıştım ama boyanmış gözleri sanki kibir ve ilgisizlikle beni delip geçiyordu. Sotur da odadaydı, başını eğmiş sessizce ibadet ediyordu; Anneler sunağında bir tütsü yakmıştı, duman yüksek, gölgelere bezeli kubbeye doğru kıvrılıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Miv'in öldüğü o gece rüyamda Ev'in iç avlularından birini süpürdüğümü ve buradan daha önce hiç görmediğim bir koridorun hiç bilmediğim odalara açıldığını gördüm; odalarda beni tanıyormuşçasına selamlamak için bana doğru dönen yabancılar vardı. Sınırımı aşmaktan korkmuştum ama bana gülümsediler ve içlerinden bir kadın çok güzel, olgun bir şeftali uzattı. "Al," deyip bana uyandığım zaman hatırlayamadığım bir isimle seslendi. Başının etrafında güneş ışınlarının titremesi gibi bir parlaklık vardı. Tekrar uykuya daldım ve yine rüya gördüm, şimdi yeni odaları araştırıyordum; bu sefer kimseyle karşılaşmamıştım ama taştan yüksek koridorlarda giderken başka odalardan gelen seslerini duyuyordum. Minik bir çeşmenin aktığı aydınlık bir iç avluya vardım, burada altın rengi bir hayvan güvenerek yanıma geldi, tüylerini okşamama izin verdi. Uyandığım zaman bu odaları, o evi düşünmeye devam ettim. Burası hem Arkamand'dı, hem Arkamand değildi. "Benim evim," dedim içimden, zira bu kadarını yapmakta özgürdüm. Buradaki güneş ışığı daha parlaktı. Bu ister bir hatıra olsun, ister bir rüya, yine görmeye can atıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama nehir yanındaki yeşil söğütler: Gerçekleşecek olan hatıra buydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O sabah Miv'i gömmek için nehre indik. Işık dünyayı yeni yeni aydınlatmaya başlamıştı, daha güneşin doğmasına çok vardı. Söğütlerin arasına seyrek gri bir yağmur düşüyor, nehir üzerinden sürüklenip gidiyordu. Olanları aynı anda hem hatırlayıp hem gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Büyük bir kalabalık, en az Gammy'nin cenazesine gelenler kadar büyük bir kalabalık, neredeyse Arkamand'daki tüm köleler, beyazlar içindeki yaslıları ve beyazlara sarılmış tabutu izliyordu. Bir tek, sabahın bu kadar erken saatlerinde bile, cenaze için bile olsa işlerini bırakmalarına izin verilmeyenler gelmemişti. Bu kadar fazla adamı bir çocuğun cenazesinde görmek çok olağandışı bir şeydi. Ennumer yüksek sesle ağlıyor, uluyordu; kadınların bir kısmı da öyle yapıyordu ama erkekler sessizdi, biz çocuklar da sessizdik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Alçak mezarda minik beyaz bohçayı kara toprakla örttüler. Miv'in kederden yaprak gibi titreyen, sersemlemiş görünen ablası Oco ilerleyerek mezarın üzerine narin sarı çiçekleri açmış, fıskiye gibi yayılmış uzun bir söğüt dalı bıraktı. İemmer kızın elini tutarak mezarın yanında durup, ruha ölümde yol gösterecek olan Ennu'ya dua etti. Ben ağlamamak için nehri ve nehir üzerindeki yağmur damlalarının beneklerini seyrediyordum. Nehre oldukça yakın duruyorduk. Bizden pek uzakta olmayan, nehir kıyısının daha alçak olduğu bir yerde, nehrin akıntısı toprağın kavisini aşındırdıkça eski mezarların yavaş yavaş suyla sürüklenip gidişini görebiliyordum. Koca köle mezarlığının bütün dış kenarı baharda yükselen nehrin suları altında kalıyordu. Söğütler suyun üzerine uzanıyor, taze yeşil yaprakları suda hareket edip süzülüyordu. Buraya, yeni mezara yükselecek suyu, beyaz kefene sarılmış Miv'in etrafındaki toprağa sızarak mezarı dolduracak, onu da toprakla ve yapraklarla birlikte alıp götürecek, beyaz kefenini nehrin akıntısında duman gibi sürükleyecek suyu düşündüm. Sallo elimi tuttu, ona sıkıca yaslandım. Her şey suyla yıkanıyor, sürükleniyor, akıp gidiyordu, ablam Sallo hariç, o hariç. O buradaydı. Yanımdaydı.</p>
</body>
</html>
