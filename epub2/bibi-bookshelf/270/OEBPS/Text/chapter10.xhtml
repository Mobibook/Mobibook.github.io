<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">6</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">TAŞ TAKIMIYLA çalışmak ne kadar berbatsa bu adamlarla çalışmak da o kadar zevkliydi. İş, yani ağır sandıkları, içi evrak dolu kasaları kaldırıp taşımak zaman zaman ağır olabiliyordu ama sabırsız bir kabalıkla itişip kakışmak yerine işi planlamak için aklımızı kullanıyorduk ve ayrıca birbirimize karşı da son derece sabırlıydık. İş eşit olarak bölüştürülmüştü, üstelik kırbaç şakırtıları arasında bağırarak verilen emirler yerine şakalaşmalar, sohbetler vardı –bazen elimizden geçen kadim yazılar ve kayıtlar hakkında, bazen kuşatma, son saldırı ya da herhangi bir konu hakkında. Sadece bu adamlarla çalışıyor olmak bile kendi başına bir eğitimdi. Bunu biliyordum. Ama söyledikleri şeylerin çoğu beni derinden huzursuz ediyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Reba ve diğerleriyle birlikteyken konuşmalarımız zararsız oluyordu ama günün büyük bir zamanında rahipler ve köleleri Mabet ile Senato'daki merasim işleriyle meşgul oluyorlardı; büyük bir titizlikle çalıştığımız konusunda bize güvenebileceğini gören Reba da başımıza birini dikmeden bizi yalnız başımıza bırakmıştı. Böylece batı surunun altındaki eski depoda neler yapmamız gerektiğini, bir zarar vermeden parçalanmakta olan kutuları, nazik yazmaları nasıl taşıyacağımızı çözmeye çalışırken kendi başımızaydık: Kimsenin bizi duyamayacağı antik, kalın duvarlı tapınakta. Burada Mimen, Tadder ve İenter daha önce hiç duymadığım şekilde konuşuyordu. Şimdi Everra'nın neden çağdaş yazarlardan şeytani tesirler diye söz ettiğini anlıyordum. Mimen ve diğerleri sürekli Denios, Caspro, Rettaca ve daha önce ismini hiç duymadığım diğer "yeni şair" ve filozoflardan alıntılar yapıyorlardı; çoğu bildiğim bütün şiirlerin ötesinde güzel olan bu şiirler eleştirel ve yıkıcıydı; acı, öfke, tatmin edilemeyen özlemler gibi hiddetli hislerle doluydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aklım çok karışmıştı. Taş takımındakiler kaba adamlardı ama sistem içersindeki yerlerini hiç sorgulamaz, bir adamın gücü varken bir diğerinin niye olmadığını sormayı çocukça bulurlardı. Sanki felek ve tanrılar bizim sorularımızı ve yargılarımızı umursamış, sanki Ataların bize bırakmış olduğu bütün bu büyük toplum yapısı bir kaprisle değişebilirmiş gibi! Günlük yaşamlarında dürüst ve uysal kişiler olan, davranışları açısından da birçok soyludan daha zarif görünen buradaki yoldaşlarım evlerine ve bizzat Etra'ya, kuşatma altındaki şehrimize karşı utanç verici bir vefasızlık içersindeydiler. Efendilerinden saygısızca söz ediyor, hatalarını hor görüyorlardı. Evlerindeki askerlerden hiç gurur duymuyorlardı. Senatörlerin bile ahlakları hakkında fikir yürütüyorlardı. Tadder ve İenter senatörlerden bazılarının, Kasikar'la gizli bir işbirliği içersinde, Kasikar Etra'yı alabilsin diye ordunun büyük bir bölümünü güneye yollamış olabileceğini düşünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu tarz konuşmaları hiç sesimi çıkartmadan günlerce dinledim ama içimdeki itiraz ve kızgınlık büyüyordu. Bir Etralı bile olmayıp Asion'un kuzeyinden gelmiş olan Tadder şehrimizin düşüşünden bir felaket değil de bir fırsat olarak söz etmeye başlayınca daha fazla dayanamadım. Suratına patladım. Neler söylediğimi bilmiyorum – o öfkeyle onu inançsız, hain, düşman surları kuşatmışken şehri içeriden çökertmeye hazır biri olmakla suçlamıştım sanırım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğer gençler, Mimen'in öğrencileri onur kırıcı şeyler söyleyip benimle alay etmeye başlamışlardı ama Tadder onları durdurdu. "Gavir," dedi, "seni kırdığım için üzgünüm. Senin vefalı olmana saygı duyuyorum. Ama beni satın almış olan eve veya beni kullanan şehrime olmasa da, benim de vefalı biri olduğumu düşünmeni istiyorum. Benim vefa duygum kendi halkıma, benim gibi olanlara. Ayrıca nasıl konuşursam konuşayım, köleleri isyana sevk ettiğimi sakın düşünme! İsyanın nereye vardığını iyi bilirim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onun özür dilemesi ve ciddiyeti karşısında şaşalayıp, öyle patlamış olmaktan utanarak sakinleştim. İşimize devam ettik. Bir süre Mimen'in öğrencileri benden uzak durup beni hor gördüler ama yaşlı adamlar eskisi gibi davranıyorlardı. Ertesi gün İenter'le bir sandığı, kırılgan yadigârları taşımak için ayarladığımız minik el arabasıyla Mabet'e taşırken bana kısaca Tadder'in hikâyesini anlattı. Bir kuzey kasabasında hür olarak dünyaya gelen adam, daha bir oğlan çocuğuyken baskıncılar tarafından yakalanıp Asion'un büyük bir şehrindeki bir eve satılmış ve burada eğitim görmüş. Yirmi yaşına geldiğinde Asion'da bir köle isyanı yaşanmış. İsyan vahşice bastırılmış: Yüzlerce kadın ve erkek köle katledilmiş ve her şüpheli dağlanmış. "Kollarını gördün," dedi İenter.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Korkunç, derin yara izleri görmüş, bunların bir kaza sırasında yanarak olduğunu düşünmüştüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kendi halkım dediği zaman," diye izah etti İenter bana, "bir kabileden, bir kasabadan veya bir ev halkından bahsetmiyor. Seni ve beni kastediyor."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu bana pek bir şey ifade etmemişti çünkü henüz Etra surlarının çevrelediğinden daha büyük bir toplumu tahayyül edemiyordum, ama söylenenleri kabul ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mimen'in öğrencileri genellikle beni yok saymaya devam ettiler ama kin gütmüyorlardı. Ben onların en küçüğünden çok daha küçüktüm, onlara göre de yarı eğitimli bir çocuktum. En azından kışkırtıcı sohbetlerini ispiyonlayarak onları ele vermeyeceğim konusunda bana güveniyorlardı, zira yanımda rahatlıkla konuşuyorlardı. Ben de söylediklerinin çoğu karşısında hayretler içinde kalsam ve nefret ettikleri efendilerine sadıkmış gibi davranarak ikiyüzlülük yaptıkları için onları sessizce hor görsem bile elimde olmadan onları dinliyordum, tıpkı evdeki barakada bazı erkeklerin cinsel sohbetlerini tiksinerek, iğrenerek ama aynı zamanda ilgi ve hayretle dinlemiş olduğum gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mimen'in öğrencilerinin en büyüğü olan Anso Etra'nın kuzeydoğusundaki büyük ormanlarda bir yerlerde yaşayan kaçak kölelerin oluşturduğu bir çete olan "Barnacılar"dan söz etmekten pek hoşlanıyordu. Anlattığına göre, muazzam bir cüssesi ve gücü olan Barna adındaki bir adamın liderliğinde kendilerine ait bir devlet kurmuşlar: bütün adamların eşit ve hür olduğu bir cumhuriyet. Her adamın bir oy hakkı varmış; herkes yönetime seçilebiliyor, iyi yönetemediği takdirde de görevden alınabiliyormuş. Bütün işler herkes tarafından yapılıyor, bütün mallar ve avlar herkesin önünde paylaştırılıyormuş. Avlanarak, balık tutarak, Asion'a gidip gelen zenginlerin arabalarını ve ticaret kervanlarını soyarak yaşıyorlarmış. Bütün bu bölgedeki köylüler ve çiftçiler bu adamları destekliyor ve onları Kasikar ve Asion hükümetlerine vermeyi reddediyorlarmış; zira Barnacılar ganimetlerini ve ödüllerini, köle olmasalar bile büyük bir yoksulluk içersinde yaşayan bağımlı veya azat edilmiş insanların bulunduğu bu tenha bölgelerdeki komşularıyla cömertçe paylaşıyorlarmış.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Anso, Barnacıların –herhangi bir efendiye, senatöre veya krala karşı yükümlülükleri olmadan sadece bulundukları topluma severek bağlılıklarını sunan bu insanların– ormandaki hayatının canlı bir resmini çiziyordu. Yollardaki muhafızlı araba kervanlarına, Rassy'deki tüccar gemilerine yaptıkları cüretkâr saldırılarla; ganimetlerini değiştokuş ederek pazarlardan ihtiyaçları olan şeyleri almak için kasabalara, hatta Kasikar ve Asion'a girerken zekice kılık değiştirmeleriyle ilgili hikâyeler biliyordu. Nefsi müdafaa haricinde hiç öldürmediklerini söylüyordu Anso, ya da mesela ormanın derinliklerindeki gizli bölgelerine biri gelecek olsa hayatı boyunca onlarla birlikte hür bir adam olarak yaşamak için yemin etmek zorundaydı, yoksa ölürdü. Hiçbir zaman fakirlerden almıyorlardı, hatta zengin çiftliklerden bile sadece hasadı topluyorlardı, hiçbir zaman tohumlukları almıyorlardı. Ayrıca çiftlik ve köylerdeki kadınlar onlardan korkmuyordu çünkü kadınlar eğer kendi rızalarıyla onlara katılmak isterlerse aralarına kabul ediliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Anso bu hikâyelere başlayınca Tadder ya bir kitap okumaya koyuluyor ya da odayı terk ediyordu. bir-iki kez Barnacıların hırsızlık yapan bir avuç kaçak olduğunu söyleyerek patlamıştı. Barnacıları bu şekilde hakir görmesi, Barnacıların onu ve Asion'daki köleleri mağdur eden köle isyanıyla ilgileri olmasından mı kaynaklanıyor diye merak etmiştim. İenter bu hikâyelerle, gerçek olamayacak romantik masallar diye alay ediyordu. Ben de ona katılıyordum çünkü bir grup kölenin sanki kendileri efendiymiş gibi yaşamaları, asırlık kutsal düzeni altüst etmeleri fikri sadece bir hayal olabilirdi; ama yine de bu orman hürriyetinin idillerini dinlemek hoşuma gidiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çünkü hürriyet, istiklâl kelimeleri artık aklımda yer etmeye, ışımaya, zihnime hâkim olmaya başlamıştı, tıpkı Vente'de yaz geceleri hep gördüğüm, karanlık şehirden ise başımı kaldırıp görmek için sık sık baktığım halde daha soluk ve ırak görünen büyük, parlak yıldızlar gibi. Akşamları yatakhanede serbesttik, rahipler de bize lambalarımız için yağ vermişlerdi. Bu sayede Tadder'in bana ödünç verdiği bir kitabı, Denios'un <span style="font-style:italic">Dönüşümler</span>'ini okudum ve benim için büyük bir keşif oldu bu. Bir evde varlıklarından bile habersiz olduğum odalar bulduğum, o odalarda harikalarla karşılaştığım, altın bir hayvan tarafından karşılandığım o rüya gibiydi. Çevremdeki şairlerin en büyüğü sayılan Denios köle olarak doğmuştu. Şiirlerinde hürriyet kelimesini, bana sevgilisinden söz eden ablamı hatırlatan büyük bir hürmetle, müşfikçe kullanıyordu. Mimen'de de, her yere yanında götürdüğünü söylediği, Caspro'nun <span style="font-style:italic">Kâinata Dair</span>'inin küçük bir cep yazması vardı; okumam için beni yüreklendirdi. Şiiri rahatsız edici ve garip buldum ve çok azını anladım ama arada sırada mısralardan biri beni canevimden vuruyordu, o ilk gece şarkısının yapmış olduğu gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ablamı bir saatliğine görmek için bir koşu şehrin diğer tarafına gitmeme izin vermişlerdi. Sıcak bir eylül günüydü. Sallo çok iyi görünmüyordu, bedeni ve kolları hamilelikten şişmişti, yüzü asık ve yorgundu. Bana sarılıp rahipleri, diğer köleleri, yaptığımız işi sordu; ben de durmadan konuştum ve sonra alelacele Mabet'e geri dönmek zorunda kaldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Birkaç gün sonra Everra bana Sallo'nun bebeğinin yedi aylık doğduğu ve sadece bir saat yaşayabildiği haberini yolladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Surların dışında olduğu için artık ölülerimizi nehir kıyısındaki köle mezarlığına gömemiyorduk. Kuşatma sırasında ölen kölelerin cesetleri de, sanki şehir ahalisinden biriymiş gibi ateş kulelerinde yakılıyordu. Onların külleri de hür adamlarınkilerle birlikte ateş kulelerinin yanındaki Kül Deresi'ne gönderiliyor, dar bir boru ile surların altından akarak önce Nisas'a, sonra Morr'a, sonra da denize karışıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece bir güz sabahı şafak vaktinde Arkamand'dan birkaç kişiyle birlikte derenin yanındaki ateş kulelerinin yanında durdum. Sallo henüz bebeğin cenazesine gelebilecek kadar iyi değildi ama İemmer onun tehlikede olmadığını söyledi. Birkaç gün sonra onu görmeme izin verildi. Zayıflamıştı, yorgun görünüyordu; bana sarıldığında ağladı. O yumuşak, yorgun sesiyle, "Eğer yaşasaydı, onu en kısa zamanda satacaklardı, biliyorsun. Satabilirlerse. Evlerden birinin yarım kilo et karşılığında köle bebek aldığını duydum. Kimse bu kuşatmada yeni bir boğaz istemiyor. Galiba bunu biliyordu, Gav. Kimse aslında onun yaşamasını istemiyordu. Ben bile. Zaten..." dedi. Cümlesini tamamlamadı ama, "Zaten yaşasaydı benim için ya da onun için ne anlamı olacaktı ki?" dercesine, umutsuz bir ifadeyle ellerini hafifçe iki yana açtı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arkamand'daki insanların görünüşleri beni şok etmişti. Hepsi Sallo'daki o aynı yorgun ifadeyle –kuşatma çehresiyle– bir deri bir kemik görünüyordu. Sınıfı ziyaret edince küçük öğrencilerimi acınacak durumda sıska ve bitkin buldum. Kıtlıkta ilk ölenler çocuklar olurlar. Mabet'te yaşayan bizler şehirdeki insanların çoğunun iki misli yiyorduk. Sallo benim sıhhatimin iyi olduğuna çok sevinmiş, orada bize verilen yemekleri, rahiplerin balık havuzunu, hem yumurta veren hem de arada sırada et veya çorba olan –ve dikkatle korunan– tavukları, hatırı sayılır sayıda sebze de barındıran kutsal şifalı bitki bahçelerini, Atalara verilen ve Ataların torunlarını besleyen tahıl sunularını anlatmamı istemişti. Bu konuda konuşmak beni utandırıyordu ama o, "Dinlemek o kadar hoşuma gidiyor ki! Papazların zeytinleri var mı? Ah her şeyden çok zeytini özlüyorum!" demişti. O zaman ona, aslında ben de aylardır hiç ağzıma koymadığım halde arada sırada zeytinimiz de olduğunu anlattım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam ayrılacağım sırada Sotur'u gördüm. Çok bitap görünüyordu, o güzelim saçları kurumuş, donuklaşmıştı. Beni kibarca selamladı ve ben daha ağzımdan nasıl çıktığını bile anlamadan, "Sotur-io, bana çeyreklik bronz verir misin? Sallo'ya biraz zeytin almak istiyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ah Gav, aylardır zeytin yok," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nerden bulunacağını biliyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gözlerini açarak bana baktı. Bir süre sonra başıyla onayladı. Gitti ve geri geldiğinde elime bir sikke sıkıştırdı. "Keşke yapabileceğim başka bir şeyler daha olsaydı," dedi. Böylece ilk dilenme deneyimimi epey kolaylaştırmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Karaborsacı geçen yıl yarım kilosunu alabileceğim çeyrek bronzlukla bana on tane buruşmuş zeytin verdi. Onlarla birlikte dönüp Arkamand'a koştum ve ipek odalarda bulunan Sallo'ya vermesi için bunları İemmer'e teslim ettim. Mabet'e dönmekte çok geç kalmıştım ama Reba bir şey söylemedi, belki de gözyaşları içersinde olduğumu gördüğü içindir.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Reba, berrak bir akla sahip nazik bir adamdı. Bazen benimle biraz konuşur, bana Mabet'te yapılan, en az rahipler kadar rahiplerin köleleri tarafından da yürütülen Ata ibadetini anlatırdı. Şehrin refahının, hatta varlığının dayandığı, ebediyen tekrarlanan ayin ve duaların huzurlu güzelliğini, bu yaşamın ağırbaşlılığını hissetmemi sağlardı. Bence, evim tarafından Heyet'e verilebileceğimi öngörüyordu ve beni istemesi içimi gururla dolduruyordu. Burada Mabet rahibi olarak yaşamayı hayal edebiliyordum. Ama Arkamand dışında, ablamdan uzak bir yerde yaşamak veya bütün hayatım boyunca eğitimini aldığım uğraştan –yani evimdeki çocuklara öğretebilmek için öğrenmekten– başka bir şey yapmak istemiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İşimizin sonuna yaklaşıyorduk. Kadim belgeler Atalar Mabedi'nin altındaki mahzenlere taşınmıştı, artık yapmamız gereken bunları tasnif edip depolamaktı – aslında bu neredeyse süresizce uzatılabilecek bir işti çünkü eski tomarların ve vakayinamelerin birçoğunun ne olduğu belirlenmemişti; temizlenip, böceklerden korunacak şekilde, doğru dürüst depolanmanın yanı sıra okunup, etiketlenip listelenmeleri gerekiyordu. Evlerimiz bizi geri almaya o kadar da hevesli değildi, kıtlıkta fazladan bir boğazdan başka bir şey değildik; ayrıca rahipler ve köleleri işleri yaptığımız için orada olmamızdan memnundu. Aslında biz olmasaydık bu işleri yapamazlardı. Yedimizin birden, hatta benim bile Heyet'teki rahiplerden daha iyi eğitimli olduğumuzu fark etmem beni çok şaşırtmıştı. Eski merasimleri biliyorlardı ama tarih hakkında veya başka konularda çok az bilgileri vardı, hatta yaptırdıkları merasimlerin tarihini bile bilmiyorlardı. Çalışırken her türlüsünden ilginç belge –Etra'nın ilk günlerindeki büyük adamların hayatları, kehanetler, iç ve dış savaşların tutanakları, diğer şehirlerle yapılan ittifaklara ilişkin kayıtlar– buluyorduk. Bunların hepsi beni çok heyecanlandırıyor, Şehir Devletleri'nin tümü için yazmak istediğim tarih kitabı rüyamı tekrardan uyandırıyordu. Ölmekte olan sessiz şehrin altındaki sessiz mahzenlerde eski tomarlar ve parşömenler arasında eşelenmekten mutluydum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Geçmiş ne büyük bir teselli," derdi Mimen, "gelecek bir şey vadetmezken."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Artık açlıktan ölenlerin cesetlerini Kül Deresi yanında yakma işi sabahtan akşama kadar devam ediyordu. Odun yığınlarının dumanı yükselerek güzün pusuna karışıyor, çatıların üzerine tabut örtüsü gibi siniyordu. Bazen koku kızarmış et kokusunu andırıyor, açlıktan ağzım sulanıyor, midem ise tiksintiden bulanıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuzey surlarının dışında düşman, kuşatma aletlerini burçlara kadar rahatça taşıyabilecekleri devasa bir toprak rampa hazırlıyordu. Şehir muhafızları işçilere yerlerdeki döşeme taşlarını fırlatıyordu ama onlar karınca gibi kaynaşıyor, okçuları da surlarda gördüklerini anında vuruyorlardı. Bizim okçular ölen adamlardaki okları çekip çıkartarak, surların içindeki bütün ağaçlardan, hatta yaşlı çınarlardan bile yeniden ok yapıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Senatoda huzursuzluk kol geziyor, meydanlarda hatipler haykırıyordu: Neden Etra bir saldırıya karşı hazırlıksızdı? Neden hiç silah istiflenmemiş, yeterli yiyecek stoklanmamış ve orduları uzağa gönderilmişti? Yoksa hainler –Kasikar sevdalıları– Senatörler arasında mıydı? İnsanlar Senato'nun şehir kapılarını, teslim olmadan önce Etra'nın açlıktan kırılmasını istedikleri için açmayı reddettiklerini söylüyorlardı. Kimine göre bu soylu ve cesur bir hareketti, diğerlerine göreyse aşağılık bir ihanet. Haksız yiyecek taksimatı dedikoduları, doğru olsun olmasın, kulaktan kulağa deli gibi yayılıyordu. Stokları biten karaborsacılar yiyecekleri alıkoydukları kuşkusuyla cinayetlere kurban gidiyorlardı. İnsanlar elindekini gizlice stokladığına inanılan bir tüccarın evine saldırarak bütün evi yıkmış, köle barakasında saklanan yarım varil kuru incirden başka bir şey bulamamışlardı. Senato Binası'nın altında saklanmakta olan tahıllar hakkında sürekli hikâyeler dolanıyordu – hatta Atalar Mabedi'nin altında... Bu sonuncusu bizi doğrudan ilgilendiriyordu. Heyet rahipleri balık havuzları, bahçeleri, kümesleri ve hayatları için çok korkmuşlardı. Mabet'in etrafına muhafız yerleştirilmesini istediler ve on adam nöbet tutmaya başladı. Saldırgan bir kalabalık Mabet'e dalarsa yapabilecekleri bir şey yoktu gerçi, ama tapınağın kutsallığı hâlâ burayı ve bizi koruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ekim ayının ortalarıydı. Hayat, sonu öncelediğini hissettiğimiz ölü bir hareketsizlikle öylece asılı duruyordu. Birkaç gün içersinde ya kuzey surundaki saldırı başlayacak ve başarıyla sonuçlanacak, ya da denetimden çıkan kalabalık bir grup şehir kapılarından birini açarak kılıçtan geçirme ve yakıp yıkma faslından önce kaçmaya çalışacaktı. Tabii Senato'nun, mutlak bir yok oluşa mani olabilmek umuduyla şehri teslim etmeyi oylaması da ihtimal dışı değildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonra herkesin artık çoktan umudu kestiği şey oldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sokaklarda, düşman kampı üzerinde, Nisas boyunca sis ve dumanın tüm ağırlığıyla asılı durduğu bir şafak vakti alarmlar ve borular çalmaya, bağırışlar, at kişnemeleri ve silah tangırtıları duyulmaya başladı. Etra orduları sonunda yurda dönmüştü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün bir sabah surların dışındaki muharebenin seslerini duyduk, surlara ve çatılara çıkmasına izin verilenler de seyrettiler. Biz köleler Mabet'in binaları içersine kilitlenmiştik ve cümle kapısının yanından koşup gidenlerden haber dilenmekten başka bir şey yapamıyorduk. Sabahın ilerleyen saatlerinde şehir muhafızlarının büyük bir bölüğü meydandan geçerek, Ataların hayır dualarını almak için Mabet'in önünde durdu. Hepsi yayaydı (şehirdeki bütün atlar çok önceden et ihtiyacı için kesilmişti); kılık kıyafetleriyle, silahlarıyla, sıska suratlarıyla yoksun, cansız görünüyorlardı – sanki asker numarası yapan dilencilermiş veya askerlerin hayaletleriymiş gibi. Ama Atalar onları rahiplerin sesleriyle kutsadı, onlar da Uzun Cadde'den Nehir Kapısı'na doğru uygun adım gittiler. Resmigeçitleri sessizdi, silahlarının ritmik tıkırtısından başka bir ses yoktu. Sonra altı aydır ilk defa kapı ardına kadar açıldı ve Etralı muhafızlar huruç ederek, ordularımıza doğru dönmüş olan kuşatmacıları gafil avladılar. Bunları insanlar damdan dama birbirlerine seslenirlerken duymuştuk, sonra da zaferin büyük gümbürtüsünü, bağırtısını duyduk. "Köprüyü aldık!" diye bağırdı gözcüler. "Etra köprüyü aldı!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Günün kalan zamanında, tehlike sinyalleri ve geri çekilmeler olsa da, uzun zamandır ters giden şansımız dönmüştü: Kasikarlılar Etra saldırıları karşısında çözülüyor, yeniden bir araya gelmeye çalışıyor, yeniden birbirlerinden ayrılıyor, geri çekilmenin yollarını arıyor, yolların tutulduğunu görüyorlardı. Akşama varmadan koca kuşatma ordusu, canlarını kurtarmak için Etra ile Morr arasındaki kırsalı ve Nisas boyunca uzanan çiftlik topraklarını geçerek kaçmaya çalışan bir insan sürüsüne dönüşmüştü; bunları bizim atlı askerlerimiz takip ediyor, yakalıyor ve öldürüyordu – daha sonra buna domuz avı adı verilmişti. Surların dışında cesetler siperlere ve yerle bir edilmiş kampa saçılmıştı; binlerce ölü adam: çoğu şimdiden çırılçıplak, silahları, giysileri askerlerimiz tarafından soyulmuş. Nisas bazı yerlerde cesetlerle tıkanmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gün kavuştuktan sonra bizi serbest bıraktılar. Kuzey Kapısı yanındaki siperlere tırmandım ve cesetler arasında dolaşarak zırhlarını ve silahlarını almak için onları koyun ölüleri gibi evirip çeviren, eğer tam ölmemiş gibi görünüyorlarsa boğazlarını kesen adamlar gördüm. Kısa bir süre sonra kölelere, Etralı cesetleri şehre, Kül Deresi yanındaki odunların üzerine getirmeleri için çağrı yapıldı. Biz yedimiz bu işe yollandık; bütün gece ay ve meşale ışığı altında cesetleri taşıyarak çalışıp durduk. Berbat bir işti bu. O zamandan aklımda en çok kalan şey, birlikte çalıştığım Anso'yla ne zaman bir cesedi yakma yerine yatırsak aklıma Sallo'nun açlıktan kırılan bu şehirde ancak bir saat yaşamış olan bebeğinin, Yaven'in oğlu ve benim de yeğenim olan o bebeğin geldiği. Ve her seferinde Ennu'dan ölen askere değil de o minik, yoğrulmamış ruha karanlıkların ve aydınlıkların tarlasına giderken yol göstermesini niyaz ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Taşıdığımız cesetlerin çoğu şehir muhafızlarınınkilerdi. Cesur baskınları için yüksek bir bedel ödemişlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hem şehirliler hem de köleler açık kapılardan Kasikar ordusunun yemek stoklarını yağmalamak için dışarı akarlarken bütün o gece boyunca bir nevi ayaklanma yaşandı denebilir; yiyeceklerin başına dikilen Etralı askerler, birçoğunu tanıdıkları aç insanların yalvarmaları ve baskılarıyla çekiliyorlardı. Hatta bazı askerler şehre tahıl taşımak için erzak arabaları getirmişti. İnsanlar erzaklar için kavga ediyor, tahıl arabalarının etrafına üşüşüyordu. Düzen ancak gün ışıdıktan sonra sağlanabilmiş ve bunun için şiddet kullanmak gerekmişti: kırbaçlar, sopalar, kılıçlar. Gün ışığında, koyun cesetleri üzerine ölü bir sıçan üzerindeki kurtçuklar gibi üşüşmüş kadın ve erkek hemşerilerine bakan askerlerin yüzlerindeki dehşeti gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öğlene kadar bütün kölelere sahiplerinin evlerine gitmeleri emredildi, yoksa öldürüleceklerdi. Böylece ben de Atalar Mabedi'ni apar topar terk etmeden önce yaşlı Reba'ya teşekkür edecek ve Mimen'den de Caspro'nun şiirinin el yazması istinsahını kabul edecek zamanı zor buldum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sakın ha Everra görmesin," dedi Mimen çarpık tebessümüyle; ona nasıl teşekkür edeceğimi bilemeyerek sadece, "Yok, yok, söylemem..." diye kekeleyebildim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sahip olduğum ilk kitaptı bu. Sahip olduğum ilk şeydi. Üzerime giydiğim şeylere elbiselerim, sınıfta kullandığım sıraya sıram diyordum ama aslında onlar benim değildi, Arka Evi'nin malıydı, tıpkı benim gibi. Ama bu kitap, bu benimdi.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Yaven eve döndüğü zaman Anne ve Baba'yı usulünce sevgi ve nezaketle kucakladıktan sonra hemen ipek odalara doğru yollanmıştı. Sevdiği artık geri geldiği için Sallo'nun yüzünde güller açtığını görmek çok güzeldi. Yaven şehirlilerin çoğu kadar zayıf değildi ama o da zor günler geçirmişti; yüzü kurumuş, sertleşmiş ve yorgun görünüyordu. Bize yani bana, Sallo'ya, Sotur'a, Astano ve Oco'ya seferi anlattı; aynı eski günlerdeki gibi yanımızda Everra'yla sınıfta oturuyorduk. Morva güçleri Gallec'ten gelen bir ordu ile güçlendirilmiş, Votuslular, Osklular onlara katılmıştı; o kadar cepheden birden saldırıya uğrayan Etra ordusu dayanmakta zorluk çekmişti. Yaven'e göre bazı hatalar vardı, emir zincirinde bir karışıklık, ama ihanet yoktu. Etralılar, kendilerini surlara kadar takip edecek olan düşmanları yenmeden şehri kurtarmaya gelemezdi. Düşmanlarını mağlup ettikten sonra da olabildiğince çabuk gelmişlerdi. Kuşatmacıları doğudan, hiç beklemedikleri bir yönden gafil avlamak için Morr'u gece geçmiş, yüzer bir köprü kurmuşlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama sizin burda ne kadar büyük bir zorluk içinde olduğunuz hakkında tam bir fikrimiz yoktu," dedi Yaven. "Hâlâ nasıl olabileceğini hayal bile edemiyorum..." Astano ona saklamış olduğu bir parça "kıtlık ekmeği" gösterdi: biraz arpa ya da buğday, talaş, toprak ve sudan yapılmış, odun parçasına benzeyen kahverengimsi bir peksimet. "Tuzumuz boldu," dedi. "Bütün ihtiyacımız olan bu tuzu içine katacağımız bir şeylerdi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaven gülümsedi, ama yüzündeki ciddi çizgiler derindi. "Kasikar'a bunu ödeteceğiz," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ooo," dedi Sotur, "ödetmek... Yani biz tüccar mıyız?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır küçük kuzenim. Biz askeriz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ve asker karılarıyız, sevgilileriyiz, anneleriyiz, kız kardeşleriyiz, kuzenleriyiz... Peki Kasikar'ın bize ödeyeceği şey neymiş?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu işler böyledir," dedi Yaven kibarca. Eli Sallo'nun eli üzerindeydi, sırada yan yana oturuyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra şehrin onurundan, Ataların gücüne yapılan hakaretten, alınacak intikamdan konuştu. Yaven de bizimle birlikte dinledi onu ama bu meseleler hakkında artık bir şey söylemiyordu. Derken bana Mabet'te geçen zamanımı, kurtardığımız kadim belgeleri sordu. Ona anlatırken, dalgın yüzünde destanlara, türkülere bayılan ve o yaz akşamüzerlerinde Sentas'ı inşa etmek için bize önayak olan o oğlanın yüzünü gördüm. Yaven'in "yeni şairler" hakkında ne düşüneceğini merak ettim. Belki bir gün, o Arkamand'ın Babası, ben de bu sınıfta öğretmen olduğumuz zaman okuması için ona <span style="font-style:italic">Dönüşümler</span>'i verirdim ve o da bu yeni dünyayı keşfederdi... Ama tam olarak hayalimde canlandıramıyordum bunu. Yine de bu düşünce beni harekete geçirince ona nasıl kuşatmanın ilk günlerinde barakada <span style="font-style:italic">Nisas Üzerindeki Köprü</span>'yü söylediğimizi, nasıl bütün adamların hep bir ağızdan "Etra'nın surları altında" diye haykırarak şiire katıldıklarını anlattım. Sonunda sınıfta bulunan herkes kendini Yaven'in başı çeken gür sesiyle şiirleri okurken buldu; minik sıska öğrencilerin bazıları bizi dinlemek için içeri süzülmüşlerdi; "Derken kaçtı Morvalı askerler, Morva adamları kaçtı..." diye bağıran ve gülen uzun boylu askere hayretler içersinde, fal taşı gibi açılmış gözlerle bakıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tekrar tekrar," diye fısıldadı Sotur. "Bir ileri, bir geri." Şiirleri bizimle birlikte okumuyordu. Perişan ve şaşkın bir görüntüsü vardı. Ona endişeyle baktığımı görünce başını sertçe çevirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuşatmadan sonraki o sonbahar haftalarında belki de tüm zevklerin en tatlısının keyfini sürdük: sürekli, yoğun bir gerginlik ve korkudan kurtulmak. Bu kurtuluş, bu serbest kalış hürriyetin tezahürüdür. Yüreğin göklerde süzülmesini sağlar. Arkamand'ı şefkat ve iyilik dolu bir haletiruhiye doldurmuştu. İnsanlar hayatta kalabilmiş oldukları için birbirlerine minnettardı. Birlikte gülebiliyor ve bunu sık sık yapıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kışın başlarında Torm eve döndü. Bütün kuşatma boyunca şehirdeydi ama Arkamand'a gelmemişti. Diktatör şehir muhafızlarına yardımcı olarak, surları ve kapıları takviye etmeleri, şehir polisi ve itfaiyeci olarak çalışmaları için harp okulu öğrencilerinden, çürüğe çıkan askerlerden ve gazilerden özel bir birlik oluşturmuştu. Bu adamlar savunmada, yangın söndürmede iyi işler başarmış ve ilk başlarda halkın kahramanı olmuşlardı fakat karaborsacıları, stokçuları, hainliğinden kuşkulanılan kişileri cezalandırma işlerinde rolleri arttıkça insanlar onların sorgularından korkmaya başlamıştı, ayrıca bu adamları güçlerini keyfi kullanmakla suçlamaya başlamışlardı. Kurtuluştan birkaç gün sonra Diktatör çekilip de tüm gücü Senato'ya iade ettiği zaman terhis edilmişlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm artık on yedi yaşındaydı ama dik duruşu, yetişkin adam tavırları, asık yüzü, kontrollü tutumu ve sessizliğiyle çok daha büyük görünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hoby'yi de yanında Arkamand'a getirmişti. Yaptığı hizmetin ödülü olarak Hoby'nin şehir görevinden serbest bırakılıp onun fedaisi olarak hizmet vermesine izin verilmesini talep etmişti. Babasının fedaisi Metter gibi Hoby de efendisinin kapısının önünde uyuyordu. Başını kazıtmaya devam ettiği ve Torm'dan daha iriyarı bir adam olduğu halde aralarındaki benzerlik rahatlıkla görülüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm'un geriye dönüşü Astano'nun nişan merasimine denk gelmişti. Anne, Astano'nun Corric Beltomo Runda ile evlenmesini tasvip etmemiş, onun yerine o ailenin ana tarafından bir akrabası olan Renin Beltomo Tark'ı seçmişti. Tarkmand zengin olmasa da köklü bir evdi ve Renin de gelecek vadeden genç bir senatördü; yakışıklı, hoşsohbet bir gençti ama en büyük haber kaynağımız olan Sallo'nun dediğine göre hiçbir şey bilmiyordu – "Trudek'i bile! Ama belki politikadan anlıyordur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur nişan hakkında bize bir şey söylemedi. Onu çok az görüyorduk. Korkulardan bizim gibi kurtulmuşa benzemiyordu. Bizim gibi kilolarını geri alıp, eski görünüşüne dönmeye başlamamıştı. Hâlâ kuşatma çehresine sahipti. Onu kütüphanedeki masa başında önünde bir kitapla bulduğum zaman beni nazikçe selamlıyor, pek konuşmuyor ve kısa bir süre sonra süzülüp gidiyordu. Ona karşı duyduğum o arzu sancıları geçmiş, yerini acımanın verdiği bir sızı ve hafif bir tahammülsüzlük almıştı – niye hürriyetin bu güzel günlerinde kederlenmeye devam ediyordu?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra nişan töreninde bir konuşma yapacaktı. Klasiklerden yapacağı alıntıları hazırlamak için günler harcadı. O sonbaharın tatlı ruh hali içinde, Mabet'te Mimen ve diğerlerinden öğrenmiş olduğum şeyleri yaşlı öğretmenimden saklamamın bayağı ve onursuz bir davranış olacağını hissettim. Ona Denios'u okuduğumu ve Mimen'in bana Caspro'nun <span style="font-style:italic">Kâinata Dair</span>'inin bir kopyasını verdiğini söyledim. Öğretmenim başını ciddiyetle salladı ama bir tirada başlamadı. Ben de bundan yüreklenerek Denios'un şiirinin nasıl olup da bir okuru bozabileceğini sordum, zira yazdıkları hem dil hem de mânâ bakımından soyluydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Memnuniyetsizlik," diye cevap verdi Everra. "Soylu sözler de insana nasıl mutsuz olacağını öğretebilir. Bu tür şairler Ataların bahşettiklerini reddederler. Onların eserleri dipsiz bir çukurdur. Hayatlarımızı üzerine inşa ettiğimiz o sağlam inanç temelini bir kez yerinden kaldırırsan, bir şey kalmaz. Sadece kelimeler! Debdebeli, boş kelimeler. İnsan sadece kelimelerle yaşayamaz Gavir. Sadece inanç insana yaşam ve huzur verir. Bütün erdem inancın üzerine kurulmuştur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Denios'ta bizim bildiğimizden daha büyük bir erdem sezinlediğimi söylemeye çalıştım ama düşüncelerim tereddütlüydü ve Everra bu kesin tavrıyla hepsini yıkıyordu. "Zorunlu olana karşı isyandan, hakikatin inkârından başka bir şey öğretmiyor. Gençler isyanla, inançsızlıkla oynamayı sever. Bunu biliyorum. Ama yaşlandıkça bu hastalıklı ahmaklıktan sıkılır ve yine inanca dönersin, ahlaki yasaların tek temeline."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuşku duymadan inandığım eski şeyleri işitmek rahatlatıcıydı. Ayrıca bana Caspro'yu okumamamı da söylememişti. <span style="font-style:italic">Kâinata Dair</span>'i çok sık okumuyordum çünkü hem zordu, hem de uzak ve garip geliyordu bana; ama zaman zaman hem ondan, hem de Denios'tan mısralar aklıma geliyor, baharda açan kayın yaprakları gibi bana anlamlarını ve güzelliklerini açıyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ev ahalisiyle birlikte durmuş, beyazlar ve gümüşler içindeki Astano'nun, müstakbel kocasını karşılamak ve kabul etmek için ana avluyu geçişini seyrederken aklıma o mısralardan biri gelivermişti: <span style="font-style:italic">Parlak suların akıntısında bir gemi o kız...</span></p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra, herkes Arka Evi'nin eğitimi karşısında etkilensin diye klasiklerden alıntılarla doldurduğu konuşmasını yaptı. Arka Evi'nin Annesi, kızını Tark Evi'ne verdiğine dair sözleri söyledi. Tark Evi'nin Annesi de ileri çıkarak bizim Astano'muzu geleceğin Tarkmand'ının Annesi olarak kabul etti. Sonra minik öğrencilerim Sotur'un haftalardır çalıştırdığı bir düğün şarkısını söylediler. Böylece olup bitti. Lirler çaldı, galerilerdeki davulcular ortaya çıktı ve bahtlı doğanlar yiyip içmek ve dans etmek için büyük salonlara geçtiler. Ev halkına da arka avluda bir ziyafet sofrası kurulmuştu; bizim de kendi müziğimiz ve danslarımız vardı. Hava soğuk ve biraz yağmurluydu ama hepimiz dans etmeye hazırdık – ziyafetlere hep hazırdık zaten.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kışın nişanlanan Astano bahar gündönümünde evlendi. Bir ay sonra Yaven yeniden alayına çağrıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Etra, Kasikar'ı istila etmeye hazırlanıyordu. Morva ile bize karşı olan ittifakın taraflarından biri olan Votus, Kasikar'ın gücünden korktuğundan ve yenilgiyle zayıflayan eski müttefiğini sakatlama şansının doğduğunu düşündüğünden bizim tarafımıza geçmişti. Etralılar ile Votuslular Kasikar şehrini –bazen düşmanımız bazen müttefikimiz olan o büyük şehri– istila edip alabilir veya kuşatabilirlerdi. <span style="font-style:italic">Tekrar tekrar, bir ileri bir geri,</span> demişti Sotur.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sallo'yu Yaven'in gittiği gün gördüm. İnsanların çılgın tezahüratları arasında ilerleyen Yaven'i ve askerlerini seyretmesi için Nehir Kapısı'na gitmesine izin verilmişti. Gözleri yaşlı değildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuşatma boyunca Yaven hakkında hissettiği o kesin ümit yine vardı. "Sanırım Talih onu dinliyor," dedi gülümseyerek ama ciddiyetle. "Savaşta yani. Muharebede. Burda değil."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda değil mi? Ne demek istiyorsun Sal?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kütüphanede yalnızdık ve rahatlıkla konuşabilirdik. Yine de uzun bir süre tereddüt etti. Sonunda bakışlarını bana kaldırıp, benim gerçekten neden bahsettiğini anlamadığımı görerek, "Onun gittiğini görmek Baba'yı mutlu etti," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben karşı çıktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır, gerçekten, dinle Gav!" İyice yanıma sokulmuş, alçak sesle konuşuyordu. "Baba, Yaven-di'den nefret ediyor. Ediyor! Onu kıskanıyor. Yaven, Altan Arka'nın gücünü miras alacak. Evini. Senato'daki koltuğunu. Ayrıca güzel, uzun boylu, iyi yürekli, annesi gibi – aslında o bir Galleko, Arka değil. Babası ona bakmaya bile tahammül edemiyor, onu çok kıskanıyor. Bunu gördüm! Yüzlerce kere! – Sence neden Yaven'i, büyük oğlunu, yani vârisini savaşa yolladı? Asker olması gereken küçük oğul, asker olmak için her türlü parlak eğitimi almış olan küçük oğul neden evde güvende kalıyor? <span style="font-style:italic">Fedaisiyle</span> birlikte! Kendini beğenmiş korkak yılan!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hayatımda iyi huylu, yufka yürekli ablamın hiç bu kadar büyük bir nefretle konuştuğunu duymamıştım. Afallamıştım, söyleyecek söz bulamadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Torm Senato için yetiştirilecek, gör bak," dedi. "Altan Arka Yaven'in... Yaven'in öleceğini umuyor." Yumuşak, hararetli sesi bu sözle kısıldı, elimi sıkıca kavradı. "Bunu <span style="font-style:italic">umuyor</span>," diye tekrarladı, bir fısıltıyla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Söylediklerini reddetmek, çürütmek istiyordum ama hâlâ söyleyecek tek bir kelime bulamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kütüphaneye Sotur geldi. Bizi görerek sanki geri çekilecekmiş gibi durdu. Sallo bakışlarını ona kaldırarak ağlamaklı bir fısıltıyla, "Ah Sotur-io!" dedi ve Sotur ona yaklaşıp sarıldı; o suskun, utangaç, mağrur kızın hiç kimseye yaptığını görmediğim bir hareketti bu. Birbirlerini teselli etmek ister ama bir türlü edemezmiş gibi sıkıca sarılmışlardı birbirlerine. Bense şaşkınlıktan donakalmış bir halde oturuyordum. Yaven gittiği için birbirlerini avutuyorlar, diye düşünmeye çalıştım ama o olmadığını biliyordum. Gördüğüm şey hüzün veya sevgi değildi. Korkuydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ve Sotur'un gözleri, ablamın başı üzerinden benimkilerle karşılaşınca bakışında yavaş yavaş yumuşayan hiddetli bir dargınlık gördüm. Bende ne tür bir düşman görüyor idiyse, sonunda tekrar beni görebilmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ah Gavir! Everra'nın Sallo'yu ufaklıkların eğitiminde yardımcı olarak istemesini sağlayabilsen, ya da onu ipek odalardan uzaklaştırabilecek herhangi bir şey yapabilsen! Biliyorum yapamazsın, Everra da yapamaz... Biliyorum! Onun hizmetçim olmasını istedim. Anne'den rica ettim, isim günü hediyem olarak –sadece Yaven burda yokken– Sallo benim olabilir mi, dedim. Bana hayır dedi, bu mümkün değil. Şimdiye kadar hiçbir şey istememiştim. Ah Sallo, Sallo – hastalanman lazım! Yeniden açlık çekmen lazım! Yine zayıflayıp çirkinleş, benim gibi!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Anlamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur da benim anlamayışımı anlayamıyordu. Sallo anladı. Sotur'un yanağını öptü, bana döndü ve "Endişe etme Gav. Göreceksin, her şey yoluna girecek!" diyerek bana sarıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ve gitti, doğuştan asillerin dairelerine, ipek odalara gitti; bense kafam karışmış ve endişeli bir halde, ama Anne, Baba ve evimizin Atalarının işlerin kötüye gitmesine izin vermeyeceği inancına, o kesin inanca geri gelerek köle barakasına yollandım.</p>
</body>
</html>
