<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">13</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">SAZ ADALARI Ferusi'deki beş köyün en küçük, en fakir, en batıda olanıydı. Köyün evleri Ferusi Gölü'nün güneybatı köşesindeki adacık ve körfezciklere yayılmıştı. Dorod, çamurlu, sazlarla çevrili bir burnun üzerindeki bir kulübede sessiz ve uysal biri olan kuzeni Temec ile yaşıyordu. Köyde kadınlar erkeklerden azdı, ayrıca ilgisiz ve soğuk görünüyorlardı. Kırk kadar insan olmasına rağmen sadece dört evlilik kulübesi vardı. Balık döşeği takası Doğu Gölü'ndeki gibi canlı, zevkli bir olay değildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Köyde Dorod dışında kimseyi yakından tanıyamadım. Beni diğerlerinden uzakta tutuyor, sürekli meşgul ediyordu. Dayımla veya diğer gençlerle balık avlarkenki o rahat, tembel ahbaplığımızı, Tisso ve diğer kızlarla sohbeti, kayık yapımcılarını seyretmeyi, sazları kesmeyi, pirinç ekmeyi, son bir yıldır yaşadığım o yavaş tempoyu, bazen sıkılıp bir çeşit transa geçtiğim halde hiç mutsuz olmadığım o tempoyu özlemiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Burada her gün balığa çıkıyordum, genellikle tuttuklarımızın yarısını kendimize saklıyorduk çünkü kadınlar birkaç sebze ve çok az kaba un tedarik ediyor, hiç meyve getirmiyorlardı. Ben tuttuğumuz balıkları kızartmaya, kadınların öğüttükleri kaba unla balık börekleri yapmaya hazırdım ama bir köy erkeğinin yemek pişirmesi bütün toplumun altını üstüne, içini dışına getirirdi, üstelik kendi halkım beni sonsuza kadar dışlardı. Bu durumda, Ammeda'yla yaptığım gibi Dorod'la da hatırı sayılır bir miktarda balığı çiğ olarak yiyorduk ama bu defa olaya biraz tat katacak yabanturpumuz yoktu. Burada kimse kuş vurmuyordu; bu köyde kutsal yaratıklar –yani hassa– olduklarından yabani kazların, ördeklerin, kuğuların ve balıkçılların avlanmaları yasaklanmıştı. Civarda çok bulunan, çok lezzetli tatlı su tarakları yöresel yemek alışkanlığının temel taşlarındandı, ama nadir de olsa belirsiz aralıklarla zehre kaçıyorlardı; Dorod hem kendisine hem bana bunları yemeyi yasaklamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Temec bana Dorod'un bir önceki çırağının, küçük bir çocuğun üç yıl önce tarak zehirlenmesinden öldüğünü anlatmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod'la geçinemiyorduk. Ben isyankâr bir ruha sahip değilimdir; ayrıca gücümle ilgili bana öğretebileceklerini öğrenmeye can atıyordum, ama başkalarına duyduğum itimada artık kendim itimat etmemeye başlamıştım. Dorod bana keyfi emirler veriyor, sessiz bir itaat bekliyordu. Bense yaptığı şeyin nedenini sorguluyordum. Cevap vermeyi reddediyordu. Ben de itaat etmeyi reddediyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu iki hafta kadar böyle devam etti. Bir sabah bana bütün günü diz çöküp gözlerim kapalı bir halde <span style="font-style:italic">erru</span> kelimesini tekrarlayarak geçirmemi söyledi. İki gün önce de aynen bunu yapmıştım. Bir kere daha o kadar uzun süre diz çökemeyeceğimi söyledim, dizlerim hâlâ bir önceki seferden çok ağrıyordu. "Dediğimi yapmak zorundasın," dedi ve gitti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yetmişti. Göl kenarından dolaşarak Doğu Gölü Köyü'ne gitmeye karar verdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kulübeye geldiğinde eşyalarımı, dayımın kedisi Prut'un uyumadan önce pençeleriyle yoğurması nedeniyle neredeyse lime lime olmuş eski kahverengi battaniyemle bohça ettiğimi gördü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir, gidemezsin," dedi; bense, "Beni cehalet içinde bırakırsan ne öğrenebilirim?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bakıcı rehberi yol gösterir. Bakıcı için sırrı yüklenmek ve taşımak onun görevidir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her zamanki gibi kendini beğenmişçe konuşuyordu ama söylediği şeylere inandığını hissettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu bakıcı için değil," dedim. "Ben ne yaptığımı, neden yaptığımı bilmek zorundayım. Sen körü körüne itaat istiyorsun. Neden bir bakıcı kör olsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Görüntülerin bakıcısına yol gösterilmelidir," dedi Dorod. "O kendi kendine nasıl yol gösterir? Görüntüler içersinde kaybolur. O anda mı, yıllar önce mi, yıllar sonra mı yaşadığını bilmez! Zaman içersinde yolculuk yapmaya yeni başladığın halde sen bile bunu hissetmişsin. Kimse rehbersiz olarak bu yolda tek başına yürüyemez."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gegemer teyzem..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir ambamer!" dedi Dorod. "Saçma sapan şeyler geveleyen, ciyaklayan, viyaklayan, anlamadıkları işe yaramaz şeylerin anlık görüntülerini gören kadınlar. Pöh! Bakıcı eğitilir, ona rehberlik edilir, hem klanına, hem halkına hizmet eder, kıymetli bir adamdır. Seni kıymetli bir adam yapabilirim. Sırları, teknikleri, kutsal yolları bilirim. Bakıcı rehberi olmayan bir bakıcı bir kadından farksızdır!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Olabilir, belki ben de bir kadından farksızımdır," dedim. "Ama çocuk değilim. Bana çocukmuşum gibi davranıyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yeni fikirler, köylülerin ve kabile üyelerinin çoğuna olduğu gibi Dorod'a da zor intikal ediyordu ama dinleme, düşünme kabiliyetine sahipti, ayrıca insanların ruh haline ve imalara karşı da neredeyse tabiatüstü, aşırı bir hassasiyeti yardı. Dediklerim onu çok etkilemişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir süre bir şey söylemedi, sonra sordu: "Kaç yaşındasın Gavir?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"On yedi civarında."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bakıcılar genç yaşta eğitilir. Eğitmekte olduğum Ubec öldüğü zaman daha on iki yaşındaydı. Onu yedi yaşındayken almıştım." Yavaş konuşuyor, konuşurken düşünüyordu. "Sen kabul edilmiş bir erkeksin. Bir çocuk her şeye itaat etmesi için eğitilebilir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunun üzerine buruk bir ifadeyle, "Ben güvenme ve itaat konusunda iyi eğitilmiştim," dedim. "Bir çocuk olarak. Artık güveneceğim şeyin ve itaat ettiğim gücün ne olduğunu bilmek istiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yine söylediğim şeyi dinledi, konuşmadan önce düşündü. "Ruhunun doğruluğu görme gücü..." dedi sonunda, "hem bakıcının, hem de bakıcı rehberinin izlemesi gereken şey budur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çocuk olmadığıma göre neden bunu kendi başıma yapmayı öğrenemiyorum?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İyi de senin görüntülerini kim okuyacak?" dedi kulaklarına inanamayarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Okumak mı?" dedim en az onun kadar şaşkın.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben senin gördüklerindeki hakikati okumayı öğrenmeliyim ki sen de insanlara bu hakikati anlatabilesin. Bir bakıcı rehberi olarak benim görevim bu! Bir bakıcı bu işi kendi başına nasıl yapabilir?" Benim de en az onun kadar şaşırmış olduğumu görmüştü. "Gördüğün şeyin ne olduğunu biliyor musun Gavir? Gördüğün görüntülerdeki insanları, yeri, zamanı, anlamını biliyor musun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Görüntüler yaşandığı zaman," diye itiraf ettim. "Ama <span style="font-style:italic">sen</span> nasıl bilebilirsin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim gücüm de bu! Sen halkımızın gözlerisin ama ben senin sesinim! Bakıcıya gördüğü şeyleri okuma marifeti verilmemiştir. Sayısız kanalın tabiatı konusunda eğitilmiş, sazların köklerini, Amba'nın nerde yürüdüğünü, Sua'nın nerden geçtiğini, Hassa'nın nerde uçtuğunu bilen adamın işidir bu. Görmeyi ve gördüklerini bana anlatmayı öğreneceksin. Senin için görüntüler birer sır – öyle değil mi? Sen bana sadece ne gördüğünü anlatabilirsin. Ama ben, Amba'nın gözlerine, iyice derinlerine bakarak sırları anlayacağım ve görünen şeyin anlamını söylemeyi öğreneceğim, böylece halkımıza yol göstereceğim. Nasıl benim sana ihtiyacım varsa, senin de bana ihtiyacın var. Akrabalarımızın ve Ferusi klanlarının da her ikimize birden ihtiyacı var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim gördüğüm görüntüleri... okumayı nerden biliyorsun?" Bataklıklarda o zamana kadar hiç duymadığım bir kelime olan ve belli ki daha önce bildiğim anlamıyla bir alakası olmayan "okumak" kelimesinde tereddüt etmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod bir kahkaha attı. "Sen onları görmeyi nerden biliyorsun?" diye sordu. Artık bana daha az kibirli bir ifadeyle, hatta neredeyse dostça bakıyordu. "İnsanın neden bir gücü vardır da bir diğeri yoktur? Bana görüntüleri görmeyi öğretemezsin. Ben sana onları görmeyi öğretebilirim ama nasıl okunacaklarını öğretemem, çünkü o benim gücüm, senin değil. Sana söylüyorum, birbirimize muhtacız."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bana gördüğüm görüntüleri nasıl göreceğimi mi öğreteceksin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ne yapmaya çalıştığımı zannediyordun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bilmiyorum! Hiç söylemiyorsun ki. Bana her üç günde bir oruç tutmamı, hiç yalınayak yürümememi, başımı güneye verip uyumamamı, dizlerim kopuncaya kadar diz çökmemi söylüyorsun – yüzlerce kural, 'yap'lar 'yapma'lar, ama ne için?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Rahatça yol alabilsin diye ruhunu saf ve hafif tutmak için oruç tutuyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama oruçlarım arasında yeterince bir şeyler yiyemiyorum. Ruhum o kadar saflaştı ve hafifleşti ki yemekten başka bir şey düşünmez oldu. Bunun ne faydası var?" Kaşlarını çattı, aslında biraz utanmış gibi duruyordu. Ben de elde ettiğim bu avantajın sınırlarını zorladım: "Oruç tutmak değil benim derdim ama açlıktan ölmeye de niyetim yok. Neden ayakkabı giymek zorundayım?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ayağının, ruhunu aşağıya çeken toprak ile irtibatını kesmek için."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Batıl inanç," dedim. Bana anlamadan baktı. "Hem ayakkabılıyken hem de yalınayakken görüntüler gördüm. İtaati öğrenmek zorunda değilim. O dersi almıştım zamanında. Ben gücümü anlamak istiyorum, onu nasıl kullanabileceğimi," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod sessizce başını eğdi. Uzun bir süre sonra bana amirane bir sabırsızlıkla veya mağrur bir tavırla değil de ciddiyetle cevap verdi: "Eğer sana söylediklerimi yaparsan Gavir, bakıcıların neden bunları yaptıklarını sana anlatmaya çalışacağım. Belki de kabul edilmiş bir adam olarak bu tür bilgilerin sana uygun olduğu doğrudur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona karşı durduğum için kendimle gurur duyuyordum, ayrıca onun da biraz olsun takdirini kazandığım için kendimden memnundum. Eşyalarımı yine şiltemin yanındaki rafa koydum ve onunla birlikte ıssız, epey de pis kulübesinde kalmaya devam ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çocuk öğrencisi öldüğü zaman Dorod'un bakıcı rehberi olarak mevkiini de alıp götürdüğü için onun bana gerçekten ihtiyacı olduğunu anlamıştım. Ama karşılığında bana bildiklerini öğretecekse bunun yeterince adil bir pazarlık olduğunu düşünmüştüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Usta olarak konumunu kaybetmek, benim sorularıma cevap vermek, herhangi bir şeyi neden yapmam gerektiğini açıklamak Dorod için zor olmuştu. Huysuz bir adam değildi, hatta zaman zaman bir köle-öğrenci yerine ona eşlik eden biriyle olmak onun da hoşuna gidiyor gibiydi; ama yine de ben bir şey sormadan bana hiçbir şey anlatmıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana öğrettikleri arasında en çabuk şarkıları ve ayin hikâyelerini öğreniyordum. Artık sonunda biraz da olsa Rassiu şarkıları ve masalları, tanrıları ve ruhları hakkında bir şeyler öğrenmeye, Bataklıkların ruhuna biraz daha yaklaşmaya başlamıştım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzun bir süre kullanmamış olmama rağmen ezberleme yeteneğim beni terk etmemişti. Böylece onun beklediğinden çok daha hızlı ilerlemeye başlamıştım. Bir keresinde ona tekrarladığım bir merasim hikâyesinden sonra gülerek, "Bunu Ubec'in kafasına sokmak için bir ay uğraşmıştım da yine de yarısını bile doğru dürüst öğrenememişti! Sen bir kere söylemekle öğrendin," demişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bu benim gücümün yarısı, köleyken aldığım eğitiminse tamamı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Fakat görme gücüm, Dorod'un bu gücü ortaya çıkartıp terbiye etme gayretlerine rağmen sanki karşı koyuyordu. Onunla bir ay kaldım, sonra bir ay daha – hâlâ benim hatırlamak dediğim o görüntülere yenisi eklenmiyordu. Sabırsızlanıyordum; o ise rahatsız değilmiş gibi görünüyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod'un öğretisinin ana uygulaması, aslanı beklemek dediği bir şeydi. Bu, oturup sakince soluk almak ve düşüncelerimi etrafıındakilerden uzaklaştırıp içimdeki sessizliğe odaklamaktan ibaretti: çok zor bir iş. Sonunda dizlerim buna alışmaya başlamıştı ama zihnim hiç alışmayacak gibiydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ayrıca benden o güne kadar gördüğüm bütün görüntüleri anlatmamı istiyordu. İlk başlarda bunu yapmak benim için çok zor olmuştu. Sallo yanıma oturmuş, bana "Bu konuda konuşma Gav!" diye fısıldıyordu. Bütün hayatım boyunca ona itaat etmiştim. Şimdiyse bu yabancı adamın dileklerini yerine getirmek için ablama karşı geliyordum. Dorod'a güvenme fikrine karşı koyuyordum ama bana bilmem gereken şeyleri öğretebilecek tek kişi de oydu. Gördüğüm şeyleri dura dura, yarım yamalak tarif ederek kendimi konuşmaya zorluyordum. Sabrı sonsuzdu: Ayrı ayrı her "hatırlama" hakkında anlatabileceğim her şeyi ağzımdan yavaş yavaş aldı: Etra'da karın yağışı, Kasikarlı askerlerin saldırısı, içinde yürüdüğüm şehirler, içi kitaplarla dolu odadaki adam, mağara, dans eden o korkunç figür (bunu kabul töreninden sonra tekrar görmüştüm), hatta içlerinde ilk gördüğüm, en basit olanı, yani mavi su ve sazlar. Görüntüleri tekrar tekrar dinlemek istiyordu. "Yine anlat," diyordu. "Kayıktasın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Anlatacak ne var? Bataklıkları görüyorum. Oldukları gibi. Bebekken, çalınmadan önce onları gördüğüm gibi herhalde. Mavi su, yeşil sazlar, uzakta mavi bir dağ..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Batıda mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır güneyde."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dağın güneyde olduğunu nereden biliyordum?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her seferinde aynı dikkatle dinliyor, genellikle sorular soruyordu ama hiçbir mütalaada bulunmuyordu. Gördüğüm şehirleri ya da bir adamın dönüp ismimi söylediği, kitaplarla dolu odayı tarif etmeye çalışırken kullandığım birçok kelime belli ki ona bir şey ifade etmiyordu. Dorod hiç şehir görmemişti. "Okumak" kelimesini kullanıyordu ama okuyamıyordu; hayatında hiç kitap görmemişti. Ona kelimenin ne demek olduğunu göstermek için küçük kitabımı, <span style="font-style:italic">Kâinata Dair</span>'i ipeksi hasırkumaş paketinden çıkarttım. Kitaba baktı ama hiç ilgi duymadı. Gerçekleri veya anlamları merak etmiyordu, sadece gördüğüm görüntülerin verebileceğim en yakın, en detaylı tarifiyle ilgileniyordu. Ona bütün bu anlattıklarımdan ne çıkartıyordu hiç bilmiyorum, zira hiç söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğer bakıcıları ve bakıcı rehberlerini merak etmeye başlamıştım. Dorod'a Ferusi'nin diğer bakıcılarının kimler olduğunu sordum. Bana biri Güney Sahili'nde biri de Orta Köy'de olmak üzere iki isim verdi. Bu adamlardan birinden biriyle görüşüp görüşemeyeceğini sordum. Bana merakla baktı: "Niye?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onunla konuşmak için – onun da benim gibi olup olmadığını öğrenmek için..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başını salladı. "Seninle konuşmazlar. Gördükleri görüntüler hakkında sadece bakıcı rehberleriyle konuşurlar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz ısrar ettim. "Gavir," dedi, "bunlar kutsal adamlar. İnzivada, sadece görüntüleriyle yaşarlar. Sadece bakıcı rehberleri onlarla konuşur. İnsanların arasına karışmazlar. Tam manasıyla bir bakıcı olsaydın bile onları görmene izin verilmezdi."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim de öyle mi olmam gerekiyor – tecrit edilmiş, bir yere kapatılmış bir halde, gördüğüm görüntüler arasında mı yaşamam gerekiyor?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu fikir bana korkunç gelmişti; sanırım Dorod da kapıldığım dehşeti hissetti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz tereddütle, "Sen farklısın. Farklı başladın. Senin nasıl yaşayacağını söyleyemem," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki bir daha hiçbir görüntü görmeyeceğim. Belki de orda gölde başlangıca geri dönmüşümdür, başlangıç sondur."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Korkuyorsun," dedi Dorod, sıradışı bir yumuşaklıkla. "Aslanın sana doğru yürüdüğünü bilmek kolay bir şey değil. Korkma. Ben de senin yanında olacağım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Orda olamazsın," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Orda bile yanında olacağım. Git şimdi verandada aslanı bekle."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bezgin bir şekilde itaat edip gri renkli sakin göğün altındaki göle bakan yarımadanın çamurlu ve taşlı ucundaki kulübenin minik verandasında diz çöktüm. Dorod'un öğrettiği şekilde nefes alarak düşüncelerimin dağılıp gitmesini engellemeye çalıştım. Derken arkamda, yerde siyah bir dişi aslanın yürüdüğünü fark ettim ama arkama dönmedim. Korktuğum şey her neydiyse, korkum gitmişti. Oturduğum yerdeki dar bahçenin içinde çiçekler vardı. Gece yağmur altında taş döşeli bir sokaktan yürürken yolun karşı tarafındaki bir pencerenin cılız ışığında yağmurun yüksek, kırmızı bir duvara vurduğunu gördüm. Bildiğim bir evin, kendi evimin güneşli avlusundaydım, genç bir kız gülümseyerek beni karşılamaya geldi; onun yüzünü görmek bana muazzam bir haz vermişti. Bir nehirde duruyordum, nehrin akıntısı neredeyse ayaklarımı yerden kesecekti, omuzlarımda ağır bir yük vardı, o kadar ağırdı ki su beni ittirdikçe ayakta zor duruyordum, ayağımın altındaki kumlar da kayıp, çekilip duruyordu. Saz Adaları'ndaki kulübenin verandasında diz çökmüştüm. Akşamdı. Güneşin kavuşmuş olduğu yerdeki kızılımsı bir bulut tabakasının önünden son bir yaban ördeği sürüsü uçtu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod'un eli omzumdaydı. "İçeri gel,"dedi alçak sesle. "Uzun bir yolculuk yaptın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O gece bana karşı nazik ve sessizdi. Ne gördüğüm hakkında hiçbir şey sormadı. Karnımı güzelce doyurduğuma emin olduktan sonra beni yatmaya yolladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Daha sonraki günler ona gördüğüm görüntüleri yavaş yavaş, tekrar tekrar anlattım. Söylemeyi akıl bile edemeyeceğim şeyleri benden çekip çıkarmasını biliyordu; görüntüleri tekrar hatırlamamı, onlara daha yakından bakıp sanki bir resim incelermiş gibi detayları aramamı sağlayarak gördüğümün farkında bile olmadığım şeyleri söyletiyordu. Bu şekilde iki tür hafızamın birleştiğini hissediyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O günlerde birkaç kez daha, Dorod'un tabiriyle "yolculuk yaptım". Sanki önümde bir kapı açık duruyordu ve kendi irademle değil de dişi kaplanın iradesiyle girip çıkıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Benim görme yetimin klanımıza nasıl yararlı olabileceğini veya onlara nasıl yol göstereceğini anlayamıyorum," dedim Dorod'a bir akşam. "Görüntüler hep başka yerlere, başka zamanlara ait – nerdeyse Bataklıklarla ilgili hiçbir şey yok. Burda ne işe yarayabilirler?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Açılmış, balık avlıyorduk. Son zamanlarda balık döşeğine katkılarımız oldukça azalmıştı ve kadınların bize verdikleri de nispi olarak bir o kadar zayıftı. Ağımızı atmış, çekmeden önce suda biraz sürükleniyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hâlâ bir çocuğun yolculuklarına çıkıyorsun," dedi Dorod.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ne demek istiyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çocuk sadece kendi gözleriyle görebilir. Önünde olan şeyleri görür – gittiği yerleri görür. Bir erkek olarak yolculuk yapmayı öğrendikçe daha geniş açıdan görmeyi de öğrenir. Başka gözlerin görebileceği şeyleri ve başka kişilerin gideceği yerleri görmeyi öğrenir. Kendi bedeniyle hiç gidemeyeceği yerlere gider. Bütün dünya, bütün yerler, bütün zamanlar büyük bakıcılara açıktır. Amba'yla birlikte yürür, Hassa'yla birlikte uçar. Suların İlahı'yla birlikte yolculuk yaparlar." Bütün bunları oldukça tabii bir şekilde söylemişti. Dönüp bana hızlı, keskin bir bakış attı. "Eğitimsiz olduğun ve bu kadar geç başladığın için bir çocuk gibi görüyorsun. Sana daha büyük yolculukları nasıl yapacağını öğretebilirim. Şayet bana güvenirsen."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sana güvenmiyor muyum?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Güvenmiyorsun," dedi sükûnetle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Teyzem bana kendimi hatırlamakla ilgili bir şeyler söylemiş ama daha ileri gitmemişti. Arasaydım onun sözlerini hafızamda bulabilirdim ama aramadım. Dorod haklıydı: Eğer ondan bir şeyler öğrenecek idiysem, onun yolunu izlemeliydim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağımızı çektik. Şanslıydık. Balık döşeğine iki büyük sazan götürdük. Ben sazanı kılçıklı ve çamur kokulu buluyordum ama Saz Adaları'nın kadınları çok seviyorlardı, dolayısıyla o gece güzel bir akşam yemeği aldık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yemeğimizi yedikten sonra Dorod'a, "Bana bir çocuğun gördüklerinden ötesini görmeyi nasıl öğreteceksin?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzun bir süre cevap vermedi. "Hazır olman lazım," dedi sonunda.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Beni ne hazır edecek?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İtaat ve güven."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben sana itaat etmiyor muyum?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İçinden etmiyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sen bunu nasıl biliyorsun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana horgörü ya da acımayla bakıp hiçbir şey söylemedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O halde ne yapmam gerekiyor? Sana güvendiğimi nasıl kanıtlayabilirim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İtaatle."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ne yapmam gerektiğini söyle ki yapayım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İradelerimiz arasındaki bu savaşı sevmiyordum ama onun istediği buydu. Ve istediğini elde ettiği için ses tonunu değiştirdi. Büyük bir ciddiyetle konuştu. "Devam etmek zorunda değilsin Gavir," dedi. "Bakıcıların yolu zorlu bir yoldur. Zorlu ve korku dolu. Ben hep senin yanında olacağım ama yolculuğu yapan sen olacaksın. Ben sana yolun başına kadar rehberlik edebilirim ama ondan sonra sadece izleyebilirim. Cüret eden senin iraden, gören senin gözlerin. Daha büyük yolculuklar yapmak istemiyorsan, öyle olsun. Seni zorlamayacağım – zorlayamam. Eğer istersen yarın benden ayrıl, Doğu Gölü'ne geri dön. Zihninde beliren çocuklara has görüntüler zaman zaman sana geri dönecektir ama çok sürmeden solmaya başlayacaklar; onları kaybedeceksin, gücünü kaybedeceksin. O zaman sıradan bir adam gibi yaşayabilirsin. Eğer istediğin buysa."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Oldukça şaşırarak, kafam karışarak ve bana meydan okuduğunu hissederek, "Hayır. Sana söylemiştim, gücümü bilmek istiyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bileceksin," dedi sakin bir sevinçle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O geceden sonra bana karşı hem daha nazik olmuştu hem de daha zorlayıcı. Gücümü öğrenmem gerçekten mümkünse bunun için ona sorgusuz sualsiz itaat etmeye kesin kararlıydım. Yine benden üç günde bir oruç tutmamı istedi. Perhizimi büyük bir katılıkla denetliyor, süt veya tahıl yememe izin vermiyor, kutsal olduğunu söylediği bazı yiyecekler ekliyordu: ördek ve diğer yabani kuşların yumurtaları, şardissu adını verdiği bir kök, kara tarafındaki söğüt korularında biten minik bir mantar olan eda – hepsi çiğ yeniyordu. Zamanının büyük bir kısmını bu yiyeceklerin tedarikiyle geçiriyordu. Şardissu ile edanın tatları berbattı ve midemi bulandırıyor, başımı döndürüyorlardı ama zaten bunlardan çok azıcık yemem gerekiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu perhize ve saatler süren diz çökme seanslarına başladıktan birkaç gün sonra bedenim ve zihnimde bir hafiflik hissi belirdi, sanki serbestçe yüzüyormuşum gibi bir his. Kulübenin verandasında diz çöküp de "hassa" kelimesini tekrar tekrar söylerken kendimi yabani kazlar ve kuğuların kanatlarında yükseliyormuş gibi hissediyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece verandada diz çökmüş vaziyetteyken Bataklıkların altımda uzandığını gördüm, üzerlerinden bulutların gölgelerinin geçip gittiği Bataklıklar. Göllerin kıyılarındaki köyleri gördüm, suya açılmış balıkçı kayıklarını. Çocukların, kadınların, adamların yüzlerini gördüm. Sırtımda bir yükle büyük bir nehri aştım, yüküm ağırdı, beni yere çekiyordu, sonra yükümü atıp yeniden kanatlarımı buldum, balıkçıl kanatlarım. Uçtum, uçtum... hasta, üşümüş, her yanım tutulmuş, dizlerim ağrıyla cayır cayır yanarken, başım ağırlaşmış, karnım ağrıyarak Dorod'un evinin verandasına indim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kalkmama yardım etti. Beni toprak çanağın içinde yanan cılız ateşin yanına götürdü, zira kış yaklaşıyordu. Beni avutup övdü. Bana yarı saydam çiğ balık ve sebze dilimleri, çırpılmış yumurta, bir parça mide bulandırıcı şardissu yedirdi ve ağzımdaki kötü tadı yıkaması için bir içim su verdi. "Bana süt vermişti," dedim, sütün tadına duyduğum özlemle Bataklıklar'a ilk geldiğim zaman gittiğim handaki kadını hatırlayarak. Bütün o gece tüm hatıralarım benimle kaldı. Çığlık sesleri ve rüzgârın uğultularıyla dolu zifir zindan havada fırtına çatıları ve duvarların hasırkumaşlarını direklerden söküp alarak Herru adındaki bir köyü harap ederken, ben Arkamand'daki sınıfta ablamın yanında oturuyormuşum gibi Dorod'un kulübesinde yatıyordum...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Midem çok bulanıyordu, tekrar tekrar kusuyordum; verandaya yüzükoyun yatmış, aşağıdaki çamura kusup duruyor, mide ve ciğerlerimdeki sancıyla kıvranıyordum. Dorod yanıma diz çökerek elini sırtıma koydu, her şeyin yolunda olduğunu söyledi, kısa sürede hepsi geçecekti, rahat rahat uyuyabilecektim. Nihayet uyuduğumda rüyalarım da gördüğüm görüntülerden ibaretti. Uyandığımda hiç bilmediğim şeyleri hatırlıyordum. Bütün gördüklerimi anlatmamı istedi, ben de denedim ama anlatmaya başlar başlamaz yeni görüntüler geldi, Dorod yok oldu, kulübe yok oldu, ben yok oldum, hiç bilemeyeceğim ve hiç hatırlayamayacağım yerlerde ve insanlar arasında kayboldum. Sonra yine karanlık kulübede yatıyor buldum kendimi, hasta bir halde, her yanım sancı içinde; başım dönüyordu ve doğrulup oturamıyordum bile. Dorod gelip bana su verdi, biraz yemek yememi sağladı, benimle konuşuyor ve beni konuşturmaya çalışıyordu. "Çok cesur bir adamsın Gavir'im, büyük bir bakıcı olacaksın," diyordu bana; bense ona tutunuyordum, ona, bir rüya, görüntü veya anı olmayan tek surata, tek gerçek surata, tek tutabileceğim ele, rehberime ve kurtarıcıma, sahte rehberime, bana ihanet edene.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Rüyalarım ve görüntüler arasında başka bir surat daha belirmişti. O kadını tanıyordum. Sesini biliyordum. Ama öte yandan bütün suratları, bütün sesleri tanımıyor muydum? Her şeyi, her şeyi hatırlıyordum. Cuga üzerime eğilmişti. Hoby koridordan bana doğru geliyordu. Ama o oradaydı, onu tanıyordum, ismini söyledim: "Gegemer."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Karga suratı ciddi, karga gözleri kara ve keskindi. "Yeğen," dedi. "Eğer seni görüntüler içinde görürsem sana anlatacağımı söylemiştim. Bunu hatırlıyorsun."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her şeyi hatırlıyordum. Bunu bana daha önce söylemişti. Bütün bunlar daha önce olmuştu. Hatırlıyordum Çünkü daha önce yüzlerce kere olmuştu bu, diğer her şey gibi. Yaptığım yolculuklardan çok yorulmuş olduğum için yatıyordum. Dorod ise bağdaş kurmuş, yakınımda oturuyordu. Kulübe karanlık ve sıkışıktı. Teyzem kulübenin içinde değildi, burası bir erkek kulübesiydi, o ise bir kadındı: Kapıda diz çökmüştü, eşikte durması gerekiyordu. Bana baktı ve sert sesiyle konuştu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Senin bir çocuk taşıyarak bir nehri aştığını gördüm. Beni anlıyor musun Gavir Aytana? Senin gideceğin yolu gördüm. Eğer bakarsan görürsün. Geçmen gereken ikinci nehirdir. İkinci nehri geçersen emniyette olacaksın. Birinci nehrin ötesinde senin için tehlike var. İkinci nehrin ötesi güvenli. Birinci nehri geçerken ölüm ensende olacak. İkinci nehri geçince hayatı izleyeceksin. Beni anlıyor musun? Beni duyuyor musun kız kardeşimin oğlu?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Beni de yanında götür," diye fısıldadım. "Beni de yanında götür!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod'un ikimizin arasına girecek şekilde ilerlediğini hissettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ona eda vermişsin," dedi teyzem Dorod'a. "Onu başka neyle zehirledin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Doğrulup ayağa kalkmayı becermiştim. Dorod beni engellemek için ayağa kalkmış olsa da kapıya doğru tökezleyerek yürüdüm. "Beni de yanında götür," diye seslendim teyzeme. Teyzem ona uzattığım elimi yakaladı ve çekip beni evden çıkarttı. Ayakta zor duruyordum. Kolunu bana doladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir oğlanı öldürmek sana yetmedi mi?" dedi Dorod'a, yavrularını çalan bir atmacaya saldıran bir karga kadar yırtıcı. "Bana onun eşyalarını ver ve gitmesine müsaade et, yoksa seni Aytanu yaşlıları ve kendi köyünün kadınları önünde öyle bir rezil ederim ki bir daha hiç kimse unutmaz!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Büyük bir bakıcı olacak," dedi Dorod, hiddetle titrese de kulübenin kapısından ayrılmayarak. "Güç sahibi bir adam. Bırak benimle kalsın. Bir daha ona eda vermem."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gavir," dedi teyzem, "seçimini yap."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ne dediklerini bilmiyordum ama teyzeme, "Beni de yanında götür," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bana onun eşyalarını ver," dedi teyzem Dorod'a.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod arkasını döndü. Çok geçmeden bıçağım, balık oltalarım, hasırkumaşa sarılı kitabım ve lime lime olmuş battaniyemle döndü. Bunları kapının önüne, yere bıraktı. Yüksek sesle hıçkırıyor, gözyaşları yanaklarından süzülüyordu. "Fenalıklar peşini bırakmasın fena kadın," diye bağırdı. "Pislik! Hiçbir şey bilmiyorsun. Kutsal şeylerle işin yok senin. Dokunduğun her şeyi kirletiyorsun. Pislik! Pislik! Evimi kirlettin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Teyzem bir şey söylemedi ama eşyalarımı yerden almama, verandadan aşağıya inmeme, bir kadın kayığı olan, yaprak kadar hafif kayığını bağladığı iskeleye yürümeme yardım etti. Kayığa zahmetle indim, titreye titreye bir köşeye büzüştüm. Bütün bu süre zarfında Dorod'un erkeklerin kadınlar için kullandıkları çirkin sözlerle Gegemer'e küfrettiğini duydum. Teyzem halatı atarken hiddet ve kederle uluyordu: "Gavir! Gavir!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı kollarımın arasına alarak, ondan saklanarak olduğum yere büzüştüm. O zaman sessizlik oldu. Suyun üzerindeydik. Biraz yağmur yağıyordu. Başımı kaldıramayacak kadar hasta ve zayıftım, üstelik üşüyordum. Kürekçinin oturduğu sıraya sokuldum. Etrafımda görüntüler uçuşuyordu; suratlar, sesler, yerler, şehirler, dağlar, yollar, gökler – ve böylece yeniden upuzun bir yolculuğa çıktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Gegemer'in Dorod'un evine gelmesi ve eşiğinde durması bir ihlal anlamına geliyordu, sadece bana vereceği acil mesajın haklı çıkarabileceği bir ihlal. Beni Doğu Gölü'ndeki kadınlar köyüne götüremezdi; kendisi de erkeklerin köyüne giremezdi. Beni köyler arasında kullanılmayan bir evlilik kulübesine götürdü, bir yatak yaparak orada bıraktı ve günde birkaç kez bakmaya geldi – bir adam hastalandığı zaman bir eşin veya kız kardeşin ona bakması veya onu ziyaret etmesi için ayarlanmış alışıldık bir düzendi bu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece ufak, dayanıksız, rüzgârın hasırkumaş duvarları çırptığı, yağmurun dövdüğü ve çatıdaki saz kümelerinden içeri süzüldüğü kulübede yattım. Ya titreyip sayıklıyor ya da her yanım uyuşmuş bir halde yatıyordum. Dorod'la ne kadar kaldığımı veya iyileşme sürecimin ne kadar sürdüğünü bilmiyorum ama onunla gittiğimde yazdı ve kendime geldiğimde, yeniden kendim olabildiğimde baharın ilk günleriydi. O kadar zayıf düşmüş, o kadar erimiştim ki kollarım sazların saplarına dönmüştü. Yürümeye çalıştığım zaman nefes nefese kalıyordum, başım dönüyordu. Yeniden iştahıma kavuşmam uzun bir zaman aldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Teyzem bana Dorod'un vermiş olduğu eczalarla ilgili bir şeyler anlattı. Bunlardan nefretle, kinle bahsediyordu. "Ben de eda almıştım," dedi. "Annenin nereye gittiğini öğrenmeye çok kararlıydım. Bakıcıların, Büyük Ev'deki o kendi sözlerini yutasıca, çamur yiyip bataklıklarda boğulasıca arif kişilerin bana söylediklerini dinledim. Eda al, dediler, zihnin serbest kalır, istediğin yere uçarsın! Doğru, zihin uçuyor ama bedelini beden ödüyor, hatta zihin de. Aptalın tekiydim işte, neticede anneni hiç görmedim ama sadece tek bir ısırık bir-iki ay boyunca beni hasta etmeye yetti. Sana ne kadar verdi, ne kadar sıklıkla verdi? Sonra o öd kökü şardissu: İnsanın başını döndürür, kalbini çok hızlı attırır, nefesin tıkanır – ondan hiç almadım ama biliyorum. Ben erkeklerin birbirlerine ne yaptıklarını gayet iyi biliyorum; bir de buna kutsal ecza diyorlar!" Bir kedi gibi tıslıyordu. "Ahmaklar," dedi. "Erkekler. Kadınlar. Hepimiz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben kulübenin kapısında oturuyordum, teyzem de yanında getirdiği sepet örgü bir sandalyede; kadınlar kamıştan böyle hafif, katlanır sandalyeler yapıp açık havada herhangi bir yerde oturabilmek için yanlarında taşıyorlardı. Yer yeni yağmış yağmurdan hâlâ ıslaktı ama gökyüzü uçuk, ışıl ışıl bir maviydi ve güneşte yeni bir sıcaklık vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Teyzemle birbirimize karşı çok rahattık. Hayatımı kurtardığını biliyordum, o da bunu biliyordu. Galiba bunu bilmek, annemi ölüme göndermiş olduğu konusundaki suçluluk duygusunu rahatlatıyordu. Gegemer haşin, sert, sinirli biriydi ama hastayken bana büyük bir sabırla, hatta şefkatle bakmıştı. Genellikle birbirimizi anlamıyorduk ama bu önemli değildi; kelimelerin ötesinde bir anlayış, tüm farklılıkların ötesinde bir benzerlik vardı aramızda. Kelimelere dökmesek de ikimizin de bildiği bir şey vardı: Yeterince iyileştiğimde Batıklıklar'dan ayrılacaktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim acelem yoktu ama onun vardı. Beni ölüm ensemde kuzeye giderken görmüştü. Gitmem gerekti. Emniyette olmam için ikinci nehri geçmem gerekti. En kısa zamanda gitmeliydim. Sonunda bunu bana söyledi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ne zaman gidersem gideyim," dedim, "ölüm hep ensemde olacak."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eng, eng, eng," dedi kaşlarını çatıp başını hiddetle sallayarak. "Eğer gitmeyi çok uzun süre ertelersen, ölüm seni bekliyor olacak!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O zaman burda kalırım," dedim şakayla karışık. "Niye akrabalarımı, klanımı bırakıp ölümün peşinden koşayım ki? Burdaki halkımı seviyorum. Balığa çıkıyorum..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona takılıyordum tabii ki, o da bunu biliyordu ve pek umursamıyordu ama ne gördüyse o görmüştü, ben görmemiştim. Hafife alamıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dorod'la yaşarken ve Batı Gölü'ne ilk döndüğüm zamanlarda gördüğüm o yoğun, anlamsız, nihayetsiz görüntülerin arasında özel bir katiyet ve netlikle hatırladığım tek bir görüntü vardı. Bacaklarıma ve ayaklarıma asılan, beni akıntısıyla çekip almaya çalışan bir nehre belime kadar girmişim ve sırtımda sürekli dengemi bozan ağır bir yük var. İleri, tam nehir kıyısına doğru bir adım atıyorum ama attığım adım yanlış –hemen anlıyorum– kumlar değişken, ayağımı basacağım sağlam bir yer yok orada. Döne döne hızla akan suyun içinde nereye gidebileceğimi bilmiyorum ama sağa doğru bir adım atıyorum, bir adım daha; sonra sanki suyun altında bir patikayı izliyormuş gibi bu taraftan adım adım, akıntının gücüne karşı ilerlemeye çalışıyorum – hepsi bu. Başka bir şey görmüyorum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu hatırlama, bu görüntü, iyileşirken de bana geri gelip durdu. Sanırım hastalığımın en son görüntülerinden biriydi bu. Ertesi gün beni ziyarete geldiğinde bu görüntüden Gegemer'e söz ettim. Ona anlatırken teyzem dişlerini sıkıp yüzünü ekşitti, ürperdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Aynı nehir," diye mırıldandı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O bunu söyleyince benim de içim titredi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Seni orda gördüm," dedi. "Taşıdığın şey bir çocuk, sırtına binmiş." Uzun bir süre sonra, "Güvende olacaksın ablamın oğlu. Güvende olacaksın," dedi. Sesi alçak ve boğuktu; o kadar içten konuşuyordu ki sözlerini bir kehanet değil, onun bir dileği olarak aldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yolumu gözlemiş, beni sadece kendi çıkarı için –halkı arasında önemli biri, bir bakıcı rehberi, bir kader tüccarı, güç sahibi bir adam olabilmek için– istemiş olan zavallı Dorod'la gitmekle büyük aptallık etmiştim. Kendi pek bilmese bile aslında gerçekten yolumu gözlemiş olan, kendisini büyük bir kişi yapmak için değil de sadece sevgi adına gerçekten beni isteyen Gegemer'e sırtımı çevirmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Nisan geldiğinde henüz daha ileriye olmasa da en azından dayımın evine gidebilecek kadar iyileşmiştim. Evlilik kulübesinde kaldığım son gece teyzem sadece benimle vedalaşmak için gelmişti. Güneş altında kulübenin önüne oturduğumuzda ona, "Annemin kız kardeşi, sana ablamı anlatabilir miyim?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sallo," dedi fısıltıyla. İki-üç yaşlarında bir çocuğun, kaybolmuş bir çocuğun ismi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O beni korudu ve savundu. Hep cesurdu," dedim. "Bataklıkları hatırlayamıyordu, halkımız hakkında hiçbir şey bilmiyordu ama bizde, diğerlerinde olmayan güçler olduğunu biliyordu. Bana bu güçlerden, gördüğüm görüntülerden diğerlerine hiç söz etmememi söylemişti. Akıllıydı. Güzeldi – köyde Sallo kadar güzel bir kız yok. Ne de onun kadar iyi kalpli, sevgi dolu, hakikatli biri var." Teyzemin ne kadar dikkatli dinlediğini fark edince konuşmaya devam ettim, Sallo'nun neye benzediğini anlatmaya çalıştım, nasıl konuştuğunu, benim için ne anlama gediğini. Çok vakit almadı. Bir insanın ne olduğunu anlatmak zordur. Sallo'nun hayatı ise öyle uzun bir öykü çıkartamayacak kadar kısaydı. O anki halimle benim yaşadığım kadar bile yaşamamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kısmen gözyaşlarım, dökmek istediğim gözyaşlarım yüzünden konuşamadığımdan sustuğum zaman Gegemer, "Ablan benim ablama benziyormuş," dedi. Ve kara elini bir an için benim kara elimin üzerine koydu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece bir kez daha ufak bohçamı, yani battaniyemi, olta takımımı, kitabımı topladım ve erkeklerin köyüne, dayımın evine yürüdüm. Metter beni sakin bir sevecenlikle karşıladı. Prut kuyruğunu sallayarak beni karşılamaya geldi, eski battaniyemi döşeğimin üzerine serer sermez de üzerine atlayarak, bir yandan yel değirmeni gibi mırlarken bir yandan da büyük bir şevkle battaniyeyi yoğurmaya başladı. Ama yaşlı Minki'den nazik bir karşılama görememiştim. Metter hüzünle Minki'nin kışın öldüğünü anlattı. Yaşlı Peroc da ölmüştü, evinde tek başına. Bir sabah Metter ona onarması için bir ağ götürmüş, Peroc'un soğumuş ateş çanağının yanında iki büklüm, soğuk ellerinde duran işiyle öylece oturmakta olduğunu görmüş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Rava'nın evinde yeni yavru köpekler varmış," dedi Metter bir süre sonra. "Yarın gidip bakabiliriz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öyle de yaptık, kuzu yünü kadar sıkı siyah kıvırcık tüylü, parlak gözlü, dik duruşlu, iyi bir tanesini seçtik. Metter ona Bo ismini verdi ve o gün balığa çıkarken yanında götürdü. Tam kayığı iterek karadan uzaklaştırırken köpek suya atlayarak kayığın yanından yüzmeye başladı. Yavruyu tekrar sudan çıkartarak sertçe konuştu, bu arada hiç de tövbekâr görünmeyen yavru neşeyle kuyruğunu sallıyordu. Ben de onlarla gitmek istiyordum ama henüz balık avlamaya çıkacak kadar güçlenmemiştim; Rava'nın evine yürümek bile beni nefessiz ve titrek bırakmıştı. Güneşte verandaya oturarak Metter'in yarasa kanadı yelkenli kayığının gölün ipeksi mavi suları üzerinde gittikçe küçülüşünü seyrettim. Bu ev, diye düşündüm, belki de bugüne kadar en çok yuvam diyebileceğim evdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama yuvam değildi. Hayatımı burada geçirmek istemiyordum. Bu artık benim için çok açık bir gerçekti. Ben iki maharetle, iki güçle doğmuştum. Birisi buraya aitti, Bataklık halkının bildiği, nasıl kullanılacağını ve nasıl eğitileceğini bildiği bir güçtü. Ama ya hocamın cahilliği ve sabırsızlığı yüzünden ya da benim görme gücüm aslında büyük bir güç değil de sadece burada sık rastlanan, zaman zaman biraz ilersini görebilme gücü olduğundan, bu konudaki eğitimim yarıda kalmıştı. Bir çocuk marifeti, eğitilemeyen, güvenilmez, yabani bir marifet, yaşım ilerledikçe zayıflayacak bir marifet.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğer gücüm ise her ne kadar güvenilir de olsa burada bir işe yaramıyordu. Hikâyeler, tarihi bilgiler ve şiirlerle dolu bir kafa ne işe yarardı? Rassiu erkekleri ne kadar az söz söylerse o kadar saygı görüyordu. Hikâyeler kadınlar ve çocuklara aitti. Şarkılar sırdı, sadece kabul törenlerinin o korkunç kutsal merasimleri sırasında söyleniyordu. Bu insanlar sözlerin insanları değildi. Görüntülerin ve anların insanlarıydı onlar. Kitaplardan öğrendiğim onca şey onların yanında heba oluyordu. O halde bütün bu bilgileri unutmalı mıydım, hafızama ihanet edip bu şekilde aklımın ve ruhumun da yaşım ilerledikçe küçülmesine ve zayıflamasına izin mi vermeliydim?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni halkımdan çalanlar halkımı da benden çalmışlardı. Artık bir daha tam manasıyla onlardan biri olamayacaktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bunu anlamak, artık gitmem gerektiğini anlamak demekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O halde nereye gidecektim?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuzeye, demişti Gegemer. Beni kuzeye giderken görmüştü. İki büyük nehrin ötesine. Somulane ile Sensaly olsa gerekti bunlar. Asion, Somulane'nin kuzeybatısında, Bendile'deydi; Mesun şehri ise Sensaly'nin kuzey kıyısında uzanıyordu, Urdile'de. Mesun'da büyük bir üniversite vardı. Bilginler, şairler burada yaşıyordu. Şair Orrec Caspro da orada yaşıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ayağa kalkıp minik eve girdim. Prut gözleri yarı kapalı, patileriyle battaniyeyi yoğurmaya ve yel değirmeni gibi mırlamaya devam ediyordu. Üzerinden uzanarak raftan hasırkumaşa sarılı küçük paketi alıp dışarı çıkarttım ve elimde onunla yere bağdaş kurdum. Dorod'un verandasında diz çökmüş geçirdiğim saatleri, günleri, ayları düşündüm ve bir daha hiç diz çökmeyeceğime kendi kendime söz verdim. Keşke kadınların sazdan, ayaksız sandalyelerinden biri olsaydı, diye geçirdim içimden ama biz erkekler kadın eşyaları kullanmazdık. Kadınlar kullanılacak ve yapılacak şeyleri yapar ve kullanırlardı ama erkekler birçok şeyi hor görür, birçoğundan kaçınırdı, saz sandalyeler, yemek pişirmek, hikâye anlatmak gibi; böylece kadın olmadıklarını kanıtlamak için kendilerini bir sürü hünerden ve zevkten mahrum ederlerdi. Bir şeyi yapmayarak değil, yaparak kanıtlamak daha iyi olmaz mıydı?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bana göre daha iyiydi, onlara göre değil. Ben onlardan biri değildim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O zaman bağdaş kurarak oturdum, kitabın üzerindeki ipeksi hasırkumaşı açtım. Böylece kim bilir kaç yıldır –bir yıl mı, iki yıl mı– ilk kez kitabı açtım. Kitabın lalettayin bir sayfasını açtım, bıraktım kitap sayfayı kendi seçsin ve başladım okumaya.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sular İlahı'nın diyarında</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">büyür hasırotları, büyür yeşil sazlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hassa! hassa!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sular üzerinden uçar kuğular, seslenerek yeşil sazların, hasırotlarının üzerinden.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hassa! hassa!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Boz balıkçıllar bataklıklar üzerinden uçarken</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">gölgeler geçer kanatlarının altından.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bulutların altından gölgeler geçer,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">bataklıkların üzerinden, saz adaları</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">ve pirinç tarlalarının üzerinden. Mübarektir</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">su kuşlarının kanatları,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mübarektir Sular İlahı'nın,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Pınarlar ve Nehirler İlahı'nın diyarı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kitabı ve gözlerimi kapatıp kapının pervazına yaslandım; bıraktım güneş ışıkları gözkapaklarımdan, kemiklerimden süzülsün. Nereden biliyordu? Buranın neye benzediğini nereden biliyordu? Kuğu ile balıkçılın kutsal adını nereden biliyordu? Orrec Caspro bir Rassiu, bir Bataklık adamı mıydı? Bir bakıcı mıydı?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mısraların fısıltıları aklımda uykuya daldım. Bo kucağıma atlayıp yüzümü hevesle yalarken uyandım. Metter verandaya tırmanıyordu. "O ne?" dedi, kibar bir merakla kitaba bakarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir kutu kelime," dedim. Uzatıp ona gösterdim. Başını sallayarak "Anh, anh," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bugün ritta var mıydı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yok. Sadece levrekle pikelet. Ritta için senin de benimle gelmen lazım. Balık döşeğine geliyor musun?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onunla gidip takastan sonra Tisso'yla konuştum. Onu gördüğüme sevinmiştim; bahçelerin yakınlarında oturup epey bir konuştuk. O akşam evimizin güvertesinden güneşin kavuşmasını seyrederken ani ve şiddetli bir mahcubiyet ve huzursuzlukla, ikinci kabul törenim olmamış olsa da, hâlâ kara çomaklardan yapılmış gibi dursam da, başarısız bir bakıcı, hiçbir hüneri olmayan bir adam olsam da Tisso'nun bana âşık olmaya hazır olduğunu hissetim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Metter tıraş oluyordu. Bataklık insanlarının öyle pek bir sakalları yoktur; dayım bir midye kabuğunu cımbız, içi su dolu siyah bir kâseyi de ayna olarak kullanarak tıraş oluyordu. Bu işten zevk aldığı belliydi. İşi bitince midye kabuğunu bana uzattı. Şaşırdım ama çenemi elleyip kâseye baktığımda bende de biraz kıvırcık siyah sakalın bitmiş olduğunu gördüm. Bunları tek tek yoldum. Aslında gerçekten zevkli bir işti. Neredeyse bütün ufak tefek günlük işler zevkliydi. Burada huzurlu dayımla huzur içinde oturmayı özleyecektim. Ama şimdi gitmem gerektiğine daha da çok ikna olmuştum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öte yandan gücümü kazanmadan gidemezdim, bu kesindi. Böylece baharın kalan zamanında sıkı bir perhiz uyguladım. Neredeyse sürekli erkeklerin köyünde kaldım; balık döşeğine giderek insanlarla orada konuştum ama delikanlılar ve genç kızlarla yürüyüşe gitmedim. Bacaklarımı güçlendirmek ve nefesimi geri kazanmak için göl kıyısında tek başıma millerce yürüyordum. Peroc'un ağları tamir etme zanaatına el atıp oturarak yapabileceğim bir iş edinmiştim; bu konuda çok iyi olmasam da tamir ettiğim ağlar hiç yoktan iyiydi ve böylece köyde bir şeylere yaramış oluyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çok geçmeden Metter'le oltayla balık avlamaya çıkmaya, küçük köpeğin pek bir terbiyeye ihtiyacı olmadığı halde dayımın Bo'yu terbiye etmesine yardımcı olmaya başlamıştım. Vurulan avı bulup geri getirmek hayvanın kanında vardı; oltamın ucundaki yemi bir balık, büyük bir levrek ilk kez kapıp kaçtığında, daha ben balığı kaçırdığımı anlayamadan Bo suya atlayıp çırpınan balığı dikkatle dişlerinin arasında tutarak yeniden sudan çıkmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Her sabah ve akşam verandada, eğer yağmur yağıyorsa evin havaya kaldırılmış duvarının altında oturup kitabımdan birkaç sayfa okuyordum. Gittikçe yaşlanan ve tembelleşen Prut genellikle kucağıma oturmak için bu fırsattan yararlanıyordu. Sonra dayımla birlikte günü köyde ilk yaşamaya başladığım zamanlarda öğrendiğim kısa bir hürmet dansı ve Sular İlahı'na birkaç şükran sözüyle bitiriyor, yatmaya gidiyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece geçti günler. Yazın ortalarıydı, gündönümünü geçmişti. Köyden ayrılmam gerektiği pek aklıma gelmiyordu. Hiçbir gereksinmem yoktu. Halimden memnundum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Teyzem balık döşeğinin etrafından azametle yürüyüp yanıma geldi, kızgın bir karga gibi gözleri şimşek çakıyordu. Küçük çocuklar korkuyla önünden kaçıştılar. "Gavir!" dedi. "Gavir, bir adam gördüm. Seni takip eden bir adam. Senin ölümün olan bir adam."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona bakakaldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gitmelisin ablamın oğlu!"</p>
</body>
</html>
