<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">5</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">ASKERLERİMİZ yağmacıları nehre kadar geri sürüp sıkıştırmıştı; Votus'a dönebilen pek olmamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama o yaz Vente'ye dönmedik, bir sonraki yaz da. Votus'tan, Osk'tan ve son olarak da çok daha güçlü bir düşman olan Kasikar'dan gelen akın ve tehlike haberlerinin ardı arkası kesilmiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dönüp baktığımda tehlike haberleri ve çatışmalarla dolu o yılların hiç de mutsuz yıllar olmadığını görüyorum. Savaş tehdidi ve varlığı sıradan meselelere bir gerginlik, bir heyecan ışıltısı katıyordu. Belki de erkekler kendilerini önemli hissetmek için savaşa bel bağlıyorlardır, tıpkı politikaya da bel bağladıkları gibi; belki de şiddet ve yıkım ihtimali, normalde küçük gördükleri ev yaşantısına sathi bir çekicilik veriyordur. Bence kendilerini böyle önemli hissetme ihtiyacında olmayan ve bu horgörüyü paylaşmayan kadınlar genellikle savaşın erdem ve gerekliliğini anlayamazlar; ama onlar da bu sathi çekiciliğe kapılabilirler ve cesaretin güzelliğine bayılırlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaven artık Etra ordusunda bir subaydı. General Forre kumandasındaki alayı çoğunlukla şehrin batı ve güneyinde bulunuyor, Osk ve Morvalılardan gelen akınları savuşturuyordu. Çatışmalar seyrek oluyor ve bunları düşmanın güçlerini yeniden bir araya topladığı uzun sessizlikler takip ediyordu; bu ara zamanlarda da Yaven sık sık eve gelebiliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yirminci yaş hediyesi olarak annesi ona artık on altı yaşlarında olan ablam Sallo'yu vermişti. "Anne'nin elinden" bir kız hafife alınacak, sıradan bir şey değildi, belli bir resmiyeti vardı; ayrıca mutluluk verici bir vesile olmuştu bu, çünkü Sallo Yaven'e bütün kalbiyle âşıktı, sadece ve sadece onu sevip ona hizmet etmek istiyordu. Yaven bu kadar bonkör bir sevgiyi istese de geri çeviremezdi ama zaten onun da istediği ablamdı. Tabii ki er geç kendi sınıfından bir kadınla evlenmek zorunda kalacaktı ama daha buna yıllar vardı, o anda önemli değildi. Sallo'yla Yaven neşe dolu bir çiftti, birbirlerinden duydukları hoşnutluk o kadar belli, o kadar canlıydı ki, tıpkı bir mumun ışık saçması gibi etraflarına sevinç saçıyorlardı. Yaven şehirde, izinde olduğu zamanlar günlerini subay arkadaşlarıyla ve diğer genç adamlarla geçiriyordu ama her gece eve, Sallo'ya geliyordu. Alayına geri döndüğünde ablam çok gözyaşı döker, Yaven tüm endamıyla at üstünde geri gelip gülerek, "Nerdeymiş benim Sallom" diye gürleyinceye kadar da üzüntü ve endişe içinde onu beklerdi. Yaven geldiğindeyse Sallo onu karşılamak için mahcup ama gurur, neşe ve aşkla ipek odalardan koşturarak çıkardı, genç bir askerin gelininin yapacağı gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">On üç yaşına geldiğimde sonunda kadınların odasından, avlunun diğer yanma sürülmüştüm. Her zaman barakalara gitmekten korkmuştum ama korktuğum kadar kötü çıkmadı; yine de Sallo'yla birlikte kaldığımız ve uyumadan önce sohbet ettiğimiz köşeyi hep içimde bir sızıyla özlemişimdir. Benden bir yıl önce avlunun diğer yanına yollanmış olan Tib beni kanatları altına alıyor numaraları yapsa da buna gerek yoktu; büyük delikanlılar bana zulmetmedi. Bazı oğlanlara sert davranıyorlardı ama belli ki ben bedelimi o gece kuyuda ödemiş ve sessizliğimle onların saygısını kazanmıştım. Bana ya Bataklıklı ya Koca Gaga diyorlar, daha kötü bir şey söylemiyorlardı ve çoğu bana hiç bulaşmıyordu bile.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim işim artık tamamen Everra'yla birlikte sınıfta ve kütüphanede olduğu için gün boyunca büyük oğlanları çok az görüyordum. Oco'yla Pepa adlı küçük oğlan, süpürgeci olarak Sallo'yla benim yerimi almıştı. Görevim artık bilgimi artırmak ve küçükleri okuturken Everra'ya yardım etmekti. Satın alınmış veya değiştokuşla gelmiş birkaç yeni köle çocuk ile Sotur'un kız ve erkek yeğenleri artık okuma yazma yaşına geldikleri için sınıfta yeni bir sürücük olmuştu. Sallo vermelik bir kız olduğundan ağır ve pis işlerden muaf tutulmuştu; ondan kendisini Yaven için dinç ve güzel tutması dışında sadece makul bir miktarda yün eğirmesi veya dokuma yapması bekleniyordu. Aslında Yaven orduyla gittiği zamanlar çok sıkılıyordu. Hareketli bir çalışma temposuna alışmıştı; diğer vermelik kızlarla hanımların hizmetindeki kızları sıkıcı, boğucu buluyordu. Şikâyet etmeye alışık olmadığından bunu hiç dile getirmemişti ama ne zaman ipek odalardan ayrılma şansını yakalasa okumaya devam etmek veya küçük öğrencilerin eğitiminde Everra'yla bana yardımcı olmak için sınıfa geliyordu. Ayrıca baş başa konuşabildiğimiz tek yer olan kütüphanede sık sık onunla buluşuyorduk. Her zamanki gibi bana sırlarını açıyordu, bana güveniyor ve benim de ona güvendiğimi biliyordu. Dostluğumuz hayatımın en büyük neşe kaynağıydı. Ablam benim ruh arkadaşım, öteki ruhumdu. Sadece onunlayken tam olarak hür ve huzurlu olabiliyordum. Tüm gerçekleri sadece ona anlatabiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün bu uzun zaman zarfında "hatırlamak" dediğim şeyden, küçük bir çocukken gördüğüm o görüntülerden ya da uyanıkken gördüğüm rüyalardan hiç söz etmedim. Artık daha seyrek de olsa zihnimde belirmeye devam ediyorlardı. Bunlardan Sallo dışında kimseye söz etmemeye öyle şartlanmışım ki şu anda bile anlatmakta zorluk çekiyorum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Vente'de bu tür hatıralar aklıma hemen hiç gelmemişti, ama Arkamand'a döndüğümüz zaman arada bir –genellikle de tek başıma kitap okurken, tam uykuya dalacağım sırada ya da uyanırken– parlak bir su ve sazların üzerinde mavi bir dağ görür, bir kayığın kararsız hareketini hissederdim. Veya karın Etra damlarına düşüşünü seyrederdim (çünkü bu hatırladıklarım geleceği öngörebildiği gibi gerçek hatıralar da olabiliyordu). Bazen nehir kıyısındaki mezarlıkta olurdum ya da meydanda durmuş, birtakım adamların sokaklarda dövüşmesini seyrediyor olurdum; bazen de o adamın ince, hüzünlü yüzüyle bana dönüp ismimi söylediği o yüksek tavanlı karanlık odada olurdum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Artık nadiren yeni bir şey görüyor, daha önce hatırlamadığım bir şeyi hatırlıyordum. Birkaç kez tanımadığım bir şehrin dik yokuşunu çıktığımı gördüm; yağmur yağıyordu, yüksek karanlık evler arasındaki sokaklar kasvetli ve yabancıydı, ama ya benden yayılan ya da üzerime düşen bir ışık vardı, sanki görünmez bir lamba taşıyormuşum gibi – bunu daha iyi tarif edemeyeceğim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir keresinde, Sallo'nun Yaven'e verildiği kış korkunç bir suret, mumyalanmış cesetler kadar kara ve zayıf, dans eden çıplak bir adam gördüm; kocaman bir kafası, boş boş bakan parlak gözleri ve ağzının olması gereken yerde de kırmızı bir delik vardı. O görüntüyü bir daha görmemeyi diledim. Birkaç kere alçak taş tavanı olan bir mağarada olduğumu hatırladım, hafif bir ışık garip bir şekilde mağaranın zeminindeki kayalara düşüyordu. Ayrıca şöyle bir gördüğüm kısa sahneler vardı, hafızamda tutamayacağım, net bir şekilde hatırlayamayacağım kadar hızla gelip geçen görüntüler; gerçi kısaca gördüğüm bu yer veya insanla günlük yaşantımda karşılaşınca (ki bazen olurdu bu) orada daha önce bulunduğumu veya o yüzü daha önce gördüğümü biliyordum. Herkes böyle bir şeyi zaman zaman yaşar ama ilk kez olmakta olan bir şeyi nasıl hatırladığını bilemez. Benim durumum biraz farklıydı, zira ben olay olduğu anda onun olduğunu daha önce nerede ve ne zaman gördüğümü hatırlayabiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gördüğüm olay gerçekten olduktan sonra ona ilişkin hatıram da herhangi birinin hatırası gibi oluyordu, istediğim zaman onu yeniden gözümün önüne getiriyordum, ki henüz olmamış olayların görüntülerinde yapamadığım bir şeydi bu. Mesela kar yağışını düşünecek olursak, bu olay hafızamda yer etti, kar yağmadan önce yağdığının görüntüsünü görmüş olduğum da hafızamda yer etti, bir de zaman zaman görüntünün kendisi gayriihtiyari ve dolaysız bir şekilde aklıma geliyordu. Bir kar yağışına üç hatıra.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ablamla birlikte olmanın mutluluğunun bir parçası da bu garip görüntüleri ya da hatırlamaları ona anlatabilmem, ne olabilecekleri veya ne anlama geldikleri hakkında oturup onunla konuşmam ve böylece bazılarına yapışıp kalmış olan dehşeti hafifletmemden geliyordu. O da bana Aile içinde olup bitenleri anlatıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yaven'le Astano eğitimlerini tamamlamış olduklarından ve Torm da savaş sanatlarını çalışabilmesi için izinli olduğundan artık Aile'nin sadece küçük çocuklarını ve Sotur'u görebiliyordum. O hâlâ Everra'yla birlikte çalışmaya ve çoğu kez de sınıfa veya kütüphaneye okumaya geliyordu. Sık sık Sotur, ben ve Sallo oturup, neredeyse Vente çiftliğinde yıldızların altındaki kadar büyük bir rahatlıkla konuşmaya dalıyorduk. Ama hiçbir zaman o kadar hür değil, zira artık çocuk değildik ve konumumuzun farkında olmak zorundaydık. Ayrıca Sotur'a duyduğum hisler konusunda epey bocalıyordum: Müsamaha gösterdiğim temiz bir hayranlık hissiyle, ne olduğunu fark ettiğimde korkup inkâr ettiğim tutkulu bir cinsel arzunun karışımıydı bu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tutku yasaktı. Temiz bir hayranlık hissine izin veriliyordu ama ona hiç göstermediğim çok kötü şiirler hariç bunu ifade etme konusunda dilim bağlıydı. Her halükârda Sotur ne tutku, ne hayranlık istiyordu. O bizim eski dostluğumuzu istiyordu. Yalnızdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">En yakın arkadaşı hep Astano olmuştu ama Astano'ya şimdi evlenebilmesi için kur yapması öğretiliyordu. Sallo'nun bana söylediğine göre Babamız Altan Arka'nın kendi güç ve nüfuzunun büyük bir bölümünü borçlu olduğu, Etra'nın en zengin ve en güçlü senatörünün oğlu Corric Beltomo Runda'yla Astano'nun evlendirilmesi söylentileri dolaşıyordu. Sallo böyle dedikoduları ipek odalarda bol bol duyuyordu. Ne duyarsa bana söylüyordu ve birlikte bu konuda konuşuyorduk. Corric Runda'nın hiç askerlik yapmadığını söylüyorlardı; yakın arkadaşları çılgın bir hayat yaşayan gençler, zengin hür adamlar ve önemsiz soylulardı; yakışıklı da olsa ileride şişmanlayacakmış gibi göründüğü söyleniyordu. Bizse nazik, yürekli Astano'muzun Corric Runda hakkında ne düşündüğünü, onunla evlenmek isteyip istemediğini, Anne'yle Baba'nın onun ne istediğinden ne kadar etkileneceğini merak ediyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yetim yeğenleri Sotur'a gelince, onun evlilik hakkındaki arzularının ne olduğunu pek kaale alan olmazdı zaten. Onu en avantajlı bağı kuracak biçimde evlendireceklerdi. Ailelerin neredeyse bütün kızları için geçerli olan kaderdi bu; köle kızlardan çok farklı sayılmazdı. Bazen benim ciddi, tatlı sesli Sotur'umun umursamaz bir adama verileceği düşüncesi yakıcı, çaresiz bir hiddete sevk ediyordu beni, o kadar ki bunun bir an önce olmasını istiyordum – böylece Ev'den gidecekti, böylece onu her gün görmek ve sadece bir köle olduğum, sadece on dört yaşında olduğum, sadece salakça şiirler yazabildiğim, ona dokunmak için tutuştuğum halde hiç dokunamayacağım gerçeğiyle utanç içinde yüzleşmek zorunda kalmayacaktım...</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Elbette Sallo benim neler hissettiğimi biliyordu; Sallo'dan bir şey saklamaya niyet etsem bile saklayamazdım. Sotur'un bana bir yıl kadar önce ateşlendiğimde vermiş olduğu yazılı bir notu boynumdaki ipin ucunda bulunan minik bir kesecikte sıkı sıkı katlanmış olarak sakladığımı biliyordu: <span style="font-style:italic">Bir an önce iyileş sevgili Gavir, sensiz her şey toz kadar tatsız.</span> Sallo benim imkânsız özlemime çok üzülüyordu. Kendi aşkına mutlak bir doyum imkânı sunarken, benimkini rüyalarda bile yasaklayan adaletsizliğe canı sıkılıyordu. Tabii ki soylu kadınlarla köleler arasındaki aşkların hikâyeleri vardı ama hepsi de adamın sakatlanması veya öldürülmesi, kadının ise bu son dönemde ölüme olmasa bile korkunç bir toplumsal utanç ve aşağılanmaya maruz kalmasıyla biten hüzünlü ve utanç verici hikâyelerdi. Sallo bu sert kanunlara bir anlam vermeye, bunların bizi nasıl koruduğunu anlamaya çalışmış ve hem beni hem de kendisini bunların bizi gerçekten de koruduğuna ikna etmişti; ama bunların adil olduğunu söylemiyordu. <span style="font-style:italic">Adalet tanrıların elinde,</span> diye yazmıştı eski bir şair, <span style="font-style:italic">ölümlü eller ise sadece merhamet ve kılıcı tutar.</span> Ona bu dizeyi ben söylemiştim, o da çok sevmiş, tekrarlamıştı. Sanırım bu söz ona Yaven'i hatırlatmıştı: hem merhameti hem de kılıcı olan iyi kalpli, sevgili kahramanını.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Romantik aşk ve tutku benim için en büyük eziyetti. Tek tesellim Sallo'ydu, bir de işim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra sonunda bana, o âna kadar hiç girmediğim, hatta süpürgeci oğlan olarak bütün evi dolaştığım zamanlarda bile adımımı atmadığım Arkamand kütüphanesine dilediğim gibi girip çıkma izni vermişti. Kapısı koridorda, Ataların kubbeli mabedini geçinceydi. İlk girdiğimde, hani neredeyse haddimi aşarak kutsal bir eşiği geçmiş ve Ataların arasına katılmışım gibi bir korku hissettim. Temiz camları olan yüksek pencerelerle aydınlatılmış küçük bir odaydı. Raflarında iki yüzden fazla kitap vardı; Everra tarafından dikkatlice yerleştirilmiş ve tozları özenle alınan iki yüzden fazla kitap. Oda kitap kokuyordu, hani kimilerine boğucu gelen, kimilerini sarhoş eden o belli belirsiz koku; ayrıca sessizdi. O koridordan, koridoru süpürmeye veya kütüphaneye gelenler dışında kimse geçmiyor, kütüphaneye de Everra, Sotur, Sallo ve benden başka kimse girmiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur öğretmenimizden kendisi ile Sallo'ya bu imtiyazın verilmesini rica ettiği için kızlara izin verilmişti çünkü Everra onun hiçbir ricasını reddedemezdi. Sotur Aile'nin, okumalarına ve çalışmalarına devam eden tek büyük çocuğuydu, zira artık ne Yaven ne de Astano istediklerini yapabiliyorlardı. Sotur'un Everra'ya söylediğine göre, öğretmenimiz ona ve Sallo'ya okuma ve düşünme aşkı aşılamıştı, dolayısıyla şimdi Sallo ipek odalardaki anlamsız konuşmalardan, kendisi ise tüccarların tantanalarından, politikacıların cehaletinden mustaripken onları kitaplardan mahrum bırakmamalıydı. Böylece Anne'yle Baba'nın izniyle ve gelişigüzel kitap okumamaları konusunda bir sürü ikazla birlikte ikisine de birer anahtar vermişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kendi kendime itiraf etmem zor olmuştu, ayrıca Sallo ve Sotur'la da bu konuda hiç konuşmamıştım ama o kadar uzun bir zamandır arzuladığım kütüphane beni hayal kırıklığına uğratmıştı. Daha şimdiden içindeki kitapların yarısından fazlasını biliyordum, bilmediklerim yani raflarında kara deri ciltleri veya parşömen kutuları içinde son derece gizemli ve değerli görünen diğerleri ise genellikle gayet sıkıcı çıkıyordu: yasa yıllıkları, özetler, vasat şairlerin bitmez tükenmez manzum destanları. Hepsi en azından elli yıldır, hatta bazıları daha da uzun zamandır orada duruyordu. Everra ise bu gerçekten büyük gurur duyuyordu. "Arkamand'da çağdaş çöplere yer yok," diyordu. Eski yazılar arasında bu kadar çöp olduğunu gördükten sonra onun çağdaş eserlerin çoğunun çöp olduğu görüşüne inanmaya hazırdım; ama ona böyle söylemiyordum tabii ki.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yine de kütüphane Sallo ve Sotur'la birlikte olabildiğim, yalnız kalabildiğim bir yer olarak benim için çok kıymetliydi. Burası değer verdiğim şairlere, büyük tarihçilere ve benim de edebiyata bir şeyler katabileceğim hayaline kendimi adayabildiğim bir huzur yeriydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sotur'a gönlümden damlayan kanlarla yazdığım şiirler tutuk ve aptalcaydı. İnsan hislerine, savaşlara, hükümetlerin anlamsız ve zalim olaylarla dolu sicillerine biraz açıklık, biraz anlam umudu getiren sanatlar olan şiiri de, tarihi de çok seviyordum ama şair olmadığım ortadaydı. Benim sanatım tarih olacaktı. Daha öğrenecek çok şeyim olduğunu biliyordum ama öğrenmek benim için bir zevkti. Yazacağım kitaplarla ilgili muazzam hayallerim vardı. Hayatımın eserinin, pek çok şehir devletinin vakayinamelerini tek bir büyük tarih kitabında toplamak olacağına karar vermiştim; tabii böylece büyük ve ünlü bir tarihçi olacaktım. Bu yapıta ilişkin cahilce, aşırı hırslı ve yanlışlarla dolu da olsa tamamen aptalca sayılamayacak taslaklar hazırlıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">En büyük korkum Şehir Devletleri tarihini başka birinin zaten yazmış olması ve Everra yeni kitaplar almadığı için de benim bundan haberdar olmamamdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Baharın ilk günlerinde Everra bir sabah beni, tıpkı bizim ev gibi kitapları ve öğrenimiyle tanınmış bir ev olan Belmand'a yollamıştı. Oraya gitmeyi seviyordum. Everra'dan daha genç bir adam olan öğretmen Mimen, Everra'nın en yakın arkadaşıydı. Sürekli kitap ve yazı değiştokuş ediyor ve genellikle de beni ulak olarak kullanıyorlardı. Küçük çocukların alfabeyi mızıldanmalarını dinlemekten kurtulmuş olmak, sabah güneşinde evden çıkmak hep pek hoşuma giderdi. Giderken Torm'un bize talim yaptırdığı çınar korusunun içinden geçen uzun yolu seçip gezine gezine ilerleyerek yol boyunca hürriyetimin zevkini çıkardım. Belmand'da Mimen beni sıcak karşıladı. Beni severdi; sık sık da bana çağdaş yazarların eserlerinden bahseder, Everra'nın isimlerini dahi ağzına almadığı Rettaca, Caspro ve diğerlerinin şiirlerini okurdu. Mimen bana kendi kitaplarından ödünç vermezdi, çünkü Everra'nın bana onları yasakladığını biliyordu. O gün de biraz sohbet ettik ama sadece Morva ile olan savaş dedikodularından konuştuk. Hem Yaven, hem de Bel ailesinin oğlu orduyla oradaydı. Mimen sınıfına geri dönmek zorunda olduğu için bana bir kucak dolusu kitap verdi ve ben de eve yollandım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu kez doğrudan şehir merkezini geçerek gittim çünkü kitaplar ağırdı. Tam Uzun Cadde'yi geçiyordum ki bir bağırtı duydum. Caddeden Nehir Kapısı'na doğru bakınca duman gördüm: yanan bir ev – veya birden fazla ev çünkü duman bulutu her an daha da yükseliyordu. Artık insanlar Atalar Mabedi'nin arkasındaki meydanda yanımdan koşarak geçiyorlardı: Kimisi yangından kaçıyor, kimisi yangına doğru koşuyordu; yangına doğru gidenler şehir muhafızlarıydı ve yalınkılıç koşuyorlardı. Bense durup, yeşil bir sancak altındaki atlı ve yaya bir alay askerin Uzun Cadde'den geldiklerini gördüm, tıpkı daha önce de gördüğüm gibi. Askerlerle şehir muhafızları karşılaşınca kılıçlarıyla vuruşarak, naralar atarak dövüşmeye başladılar. Bir süre yerimden kıpırdayamadım, ta ki vuruşan adamlardan ibaret o düğüm ve kargaşadan kopup, caddeden doğruca üzerime gelen atı, yol yol kızıla bulanmış beyaz terle kaplı, gözünün olması gereken yerden kanlar boşalan o binicisiz atı görünceye kadar. At can havliyle bağırınca nihayet hareket edebildim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı eğerek meydandan, Mabet'le Senato Binası arasından Arkamand'a doğru koşmaya başladım. "İstila! Düşman askerleri şehirde!" diye bağırarak köle kapısından içeri daldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ev halkı için yeni bir haberdi bu, çünkü Arkamand, çevresindeki sessiz meydanlar ve geniş caddelerle merkezden ayrılmıştı. Söylediklerim yayılırken büyük bir panik ve dehşet yaşandı. Etra'nın diğer yerlerinde baskın haberi çok daha hızlı yayılmıştı ve muhtemelen Ennumer viyaklamayı kestiğinde şehir muhafızları, izindeki askerler ve ahali, istilacıları Nehir Kapısı'ndan sürmüşlerdi bile.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sığır Pazarı yakınlarında konuşlanmış alayın süvarileri istilacıların peşlerinden giderek köprünün doğusuna dağılmış birkaçını yakalamışlardı, ama düşmanın ana bölümü kaçmıştı. Birkaçı yaralansa da bizim askerlerimizden hiç ölen olmamıştı. Kapı'nın yakınında depo olarak kullanılan birkaç saman damlı kulübenin ateşe verilmesinden başka bir zarar da olmamıştı; ama bu olayın şehirde yarattığı sarsıntı muazzamdı. Nehir Kapısı'ndan atlarını sürüp girmek şöyle dursun, Kasikar'dan gelen askerler nasıl olup da günün alnında Etra'ya yaklaşabilmişlerdi? Bu küstah baskın Kasikar'ın bütün gücüyle yapacağı, bizim ise tamamen hazırlıksız olduğumuz bir hücumun sinyali miydi sadece? Olan bitene inanmakta güçlük çektiğimiz ilk gün hissettiğimiz utanç, hiddet ve korku denetlenebilecek gibi değildi. Baba'nın, yani Altan Arka'nın, Senato'nun acil toplantısına gitmek için evden ayrılmadan önce evin savunması konusunda talimat vermek için Torm'la konuşurken ağladığını gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tüm gönlüm aileme, halkıma yardım etme, yararlı olma, Etra'nın düşmanlarına karşı çıkma arzusuyla dolup taşmıştı. İemmer'in bütün çocukları yatakhaneye toplamasına yardım ettikten sonra sınıfa gidip biz ev halkının yapması gerekenlere ilişkin talimatı beklemeye başladım. Sallo'nun yanına gitmeyi çok istiyordum ama ablam erkek kölelerin girmesine izin olmayan ipek odalara kapatılmıştı. Beti benzi atmış, sarsılmış duran Everra oturmuş sessizce kitap okuyordu; ben ise odada volta atıyordum. Koca evde uzun, garip bir sessizlik vardı. Bir saat geçti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm sınıfın kapısına gelip beni görünce durdu. "Sen burda ne yapıyorsun?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nasıl bir faydamız olabilir diye bekliyoruz Torm-di," dedi Everra, aceleyle ayağa kalkarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Torm birine, "Burda iki tane daha var," diye seslendikten sonra Everra'ya tek bir kelime etmeden uzun adımlarla yanımızdan ayrıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İçeriye iki genç adam girerek onları takip etmemizi istedi. Tanımadığımız kişiler olmalarına rağmen kılıç kuşanmış olduklarına göre soyluydular. Bizi arka avludan barakaya götürdüler. Barakanın kapısında dışarıdan, daha önce kapatıldığını hiç görmediğim, boydan boya bir sürgü vardı. İki genç adam bu sürgüyü açıp, içeri girmemizi emrettiler. Sürgünün arkamızdan gürültüyle yerine oturduğunu duyduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arkamand'ın bütün erkek köleleri oradaydı, barakaya kilitlenmişti. Baba'nın bekleme odasında yatıp kalkan özel hizmetkârları, hatta ahırların üst tarafına düşen kafesimsi evlerde yaşayan ahır çalışanları ve başseyis Sem bile oradaydı. Korkunç bir kalabalık vardı çünkü gece gündüz farklı görevleri olan adamların normalde ancak yarısı barakada olurdu, o zamanlar da sadece üstlerini değiştirmek veya uyumak için gelirlerdi. Bu kalabalığa yetecek sayıda yatak kesinlikle yoktu, hatta oturmak için bile zar zor yer bulunabiliyordu. Heyecanlı ve huzursuz olan adamların çoğu ayakta konuşuyordu. İçersi oldukça karanlıktı çünkü sadece kapılar kilitlenmekle kalmamış, pencerelerin de kepenkleri kapatılmıştı. Hiçbir yerden hava almayan baraka terden ahır gibi kokuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Öğretmenim şaşkına dönmüş bir halde kapıların hemen yanında duruyordu. Onu alıp ana yatakhaneden ayrılmış minik bir kabin olan odasına gitmesini sağladım; yaşlılar ve en değer verilen köleler için ayrılmış böyle dört kabin vardı. Everra'nın döşeğinde üç seyis oturuyordu ama Sem onlara gitmelerini buyurdu: "Orası Öğretmen'in odası sizi leş kokulu at tezekleri! Çıkın çabuk ordan!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Everra neredeyse dili tutulmuş gibi göründüğü, konuşamayacak durumda olduğu için Sem'e ben teşekkür ettim. Everra'nın döşeğine oturmasını sağladım, sonunda bana iyi olduğunu söyleyebildi. Onu orada bıraktıktan sonra diğer adamların neler söylediğini dinlemeye gittim. İlk girdiğimizde hiddetli sesler duymuştum, kızgın protestolar, ama daha yaşlı olanlar gençlere bu durumun olağandışı olmadığını, cezalandırılmadıklarını söyleyince bunlar yatışmıştı; şehre bir saldırı tehdidi olunca uygulanan bir kuraldı bu sadece: Bütün erkek köleler kilit altına alınırdı – "Tehlikeden uzaklaştırılır," dedi yaşlı Fell.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tehlikeden uzaklaştırılırmış!" dedi bir uşak. "Ya düşman bir daha içeri girer de ortalığı ateşe verirse? Fırındaki çörekler gibi kavruluruz!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kapat o salak çeneni," dedi biri ona.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Atlarımıza kim bakıyor?" diye sordu seyis yamaklarından biri.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Neden bize güvenemiyorlar? Çalışmaktan başka ne yaptık onlar için?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bize böyle davrananlar bize neden güvensinler ki?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Atlarımıza kimin baktığını bilmek istiyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün gün boyunca böyle sürüp gitti. Küçük oğlanlardan bir kısmı benim öğrencilerimdi. Onlar benim etrafımda toplaşma eğilimindeydiler, sanırım sadece alışkanlıktan. Sıkıntının verdiği çaresizlikle sonunda, "Hadi gelin, dersimizi çalışalım en iyisi. Pepa! <span style="font-style:italic">Nisas Üzerindeki Köprü</span>'ye başla!" dedim. O aralar bu güzel ezgili türküyü öğreniyor ve seviyorlardı. İyi bir öğrenci olan Pepa, büyüklerin arasında başlayamayacak kadar utangaçtı, dolayısıyla ben başladım:" 'Etra surları altında' – hadi Pepa!" O da bana katıldı, kısa bir süre sonra oğlanlar sırayla birer birer kıtaları okumaya başladı, sanki sınıftaymışız gibi. Ralli o ince, cılız sesiyle cesurca vikliyordu:</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biz Morvalı erkekler o halde,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kaçacak mıyız düşman karşısında</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yoksa savaşacak mıyız Etra diye diye</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yıllar önce atalarımızın yaptığınca?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Derken etrafımızdaki bütün adamların susup dinlemeye başladıklarını fark ettim. Bazıları kendi okul günlerini hatırlamıştı, diğerleri ise sözleri, hikâyeyi ilk kez duyuyordu. Ve sözleri ironisiz duyuyorlardı, sadece olaylardan ve şarkının yurtseverce bir cesarete yönelik çağrısından heyecanlanmışlardı. Oğlanlardan biri takılınca, yıllar önce Everra'nın ya da belki ondan önceki öğretmenin sınıfında bu şiirleri öğrenmiş olan birkaç adam şarkıyı kaldığı yerden alarak, sıra bir sonraki oğlana gelinceye dek devam ettiler. Şiirin coşturucu doruğunda bir tezahürat koptu, herkes oğlanları tebrik etti ve günün ilk kahkahalarını duyduk. "Pek güzel bir şey bu," dedi Sem. "Hadi biraz daha duyalım!" Everra'nın kabininin önüne çıkmış olduğunu gördüm; kül gibi solmuş ve kırılgan bir hali vardı, ama dinliyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Adamlara Ferrio'nun manzum hikâyelerinden bir başkasını daha söyledik, onu da pek beğendiler –artık hemen hemen hepsi dinlemeye başlamıştı– ama yine de <span style="font-style:italic">Nisas Üzerindeki Köprü</span> en beğenileni olmuştu. "Hadi yine Nisas Üzerindeki Köprü'yü dinleyelim," diyordu birkaç adam ve oğlanlardan biri başlıyordu, "Etra Surları altında..." Günün sonuna varmadan adamların birçoğu, genellikle okuryazarlıkla kaybedilen o ezber kuvvetiyle bütün şiiri ezberlemiş, hep bir ağızdan gürleyerek okuyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bazen Ferrio'nun saçlarını diken diken edecek mısralar ekliyorlardı. Diğer adamlar onları azarlıyordu: "Terbiyenizi takının, çocuklar var." Sonra da çoğunun içten gelen, sahiplenici bir saygıyla hürmet ettikleri Everra'dan özür diliyorlardı. Öğretmen hem onlardan biriydi, hem değildi: kıymetli bir köle, okumuş bir adam, soyluların çoğunun bildiğinden daha çok bilen biri. Onunla övünüyorlardı. Kalabalık barakada düzen kurulmaya başladıkça düzen koruyucu ve karar verici olarak –Sem'le Metter başta olmak üzere– bazı adamlar öne çıkmaya başlamışlardı. Everra'ya danışılıyordu ama o genellikle ayrı tutuluyor, ona göz kulak olunuyordu. Ben de onun müridi olduğumdan, inanılmaz derecede kalabalık olan ana odada değil de kabininin zemininde uyuma şansına eriştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çoğumuz için o günlerdeki en kötü şey neler olup bittiği, şehrin kaderi, kendi kaderimiz hakkında haberdar edilmememizdi. Yiyecek, kadın köleler tarafından mutfakta hazırlanıp getiriliyordu. Günde iki kere sürgü açılıp da kapılar kısa bir süreliğine aralandığında kadınlar tezahüratlarla, uygunsuz tekliflerle karşılanıyor, soru yağmuruna tutuluyorlardı: Savaşıyor muyuz? Kasikar saldırdı mı? Şehirdeler mi? Böyle bir sürü soru. Çoğuna hiçbir cevapları olmasa da bol bol söylentiyle geliyordu kadınlar. Sonra onlar eve geri sürülür ve biz de yemeğimizi yerken, yetişkin erkekler ekmek ve etin yanı sıra bu bölük pörçük bilgi ve söylentileri de geveleyip duruyor, bunlardan bir anlam çıkartmaya çalışıyorlardı. Genel olarak surların dışında, muhtemelen de Nehir Kapısı'nda bir çatışmanın olduğu, saldırganların şehre giremedikleri ama yine de tam olarak sürülemedikleri konusunda hemfikirdiler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">En sonunda dördüncü gün bizi serbest bıraktıklarında, gerçekten de durumun bu olduğu anlaşıldı. Eğitimde olan askerler aceleyle şehrin güneyinden getirtilmiş, yakınlarda olan süvari birliğiyle birleştirilip saldırganları geri sürmüşlerdi. Süvariler şimdi de şehir dışındaki Kasikarlıların peşine düşmüşlerdi. Şehir muhafızları surların gerisine çekilebilmiş ve surları başka akınlara karşı korumaya başlamıştı. Kasikarlılar yanlarında hiç muhasara aracı getirmemiş, şehre girmek için şehir kapısına yapılacak ani ve toplu bir baskına güvenmişlerdi. Eğer şöhrete susamış komutanlardan biri askerlerini zamanından önce böyle bir akına yönlendirmemiş olsaydı bizi gafil avlayabilir, şehri ele geçirerek yakıp yıkabilirlerdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biz de o sırada barakada kilitli olurduk... Ama bunu düşünmenin bir faydası yoktu. Serbest bırakılmıştık ve serbest kalmanın zevki inanılır gibi değildi, her şeyi unutturuyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O gece biz dışarı çıkabilenler, Nisas üzerinden dönen ilk askerleri tezahüratlarla karşılamaya gittik. Benimle buluşabilmek için ipek odalardan sıvışan ablam oğlan kılığına girdi ve birlikte Nehir Kapısı'nda tezahürat etmeye koştuk. Çok çılgınca bir hareketti bu, zira sokaklara çıkan bir vermelik kız acımasızca cezalandırılırdı; ama o gece her yanda neşeli bir serbesti hüküm sürüyordu ve biz de ona kapılıp aktık. Yüreklerimizin ta en derinlerinden askerlere tezahüratta bulunduk. Parlak meşalelerin ışığında Torm'u gördük; diğer askerlerin arasında o garip yürüyüşüyle, kollarını sallaya sallaya yürüyordu – tıknaz, ciddi, askerce. Sallo yüzünü saklamak için hemen önüne baktı çünkü Torm'un, ağabeyinin vermelik kızını serbest görmesi olmazdı. Bu olaydan sonra ablamla birlikte sessiz karanlık sokaklardan, sevgili şehrimizin bahçelerinden Arkamand'a süzülüp gittik, kahkahalar içinde, nefes nefese.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi gün, Yaven'in alayının şehri korumak için geri geleceğini öğrendik – Sallo bunu Anne'nin kendisinden duymuştu. Ablam neşeden ışıldıyordu adeta. "Geliyor, geliyor! O burda olduktan sonra gerisi umurumda değil!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama uzun bir süre için duyacağımız son iyi haber olmuştu bu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Etra ordularının, ateşkes anlaşmasını bozan Morva ve Osk'la meşgul olduğunu bilen Kasikar ani bir saldırıyla şehri gafil avlamaları için ilk asker dalgasını yollamıştı. Geri püskürtülen askerler hemen çekilmişlerdi gerçi, ama Morr'daki o büyük şehirden, Kasikar'dan gelen koca bir ordunun dağlardaki ön saflarına doğru.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Etra artık istilacılardan kaçan, kimi panik içersinde elleri boş gelen, diğerleri taşıyabildiklerini arabalar ve el arabalarıyla taşıyan, hayvanlarını önlerinden güden çiftçiler ve taşralılarla hızla dolmaya başlamıştı. Ama kutlamalar yaptığımız geceden sonraki üçüncü gün kapılar kapandı. Etra düşman ordusuyla kuşatılmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Surlardan düşmanın, kütükleri sürükleyip getirerek, askerlerimizin saldırılarına karşı siperlerini kazarak düzenli bir şekilde kamp kurduğunu gördük. Uzun bir kuşatma için hazırlıklı gelmişlerdi. Subayları için süslü çadırlar kurdular, yük arabaları tahıl ve hayvan yemi doluydu; ayrıca yolda topladıkları ve gerektiğinde kesecekleri büyük ve küçükbaş hayvanlar için büyük ağıllar yaptılar. Etrafımızda başka bir şehrin, kılıçlardan bir şehrin büyümekte olduğunu gördük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İlk başta güneydeki ordularımızın düşmanı silip süpüreceğinden, bizi kurtaracağından emindik. Bu umudumuzu öyle hemen yitirmedik. Ama Kasikarlıları biraz taciz edecek, hendek ve sur savunma hatlarına saldıracak olan ilk Etra askerlerini görmemiz bile haftalar aldı. Onlara surlardan tezahüratta bulunuyor, ayrıca düşmanın dikkatini dağıtmak için çadır kente ateş topları atıyorduk, ama sonunda bizim askerlerimiz hep çekilmek zorunda kalıyordu. Bizimkilerin birlikleri küçüktü; Kasikar askerlerinin sayısı bizden on, hatta yirmi kat fazlaydı. Morvalıları ve Oskalıları ülkelerine geri sürmek için giden o güçlü alaylar neredeydi? Güneyde neler olmuştu? Bütün şehirde korkunç söylentiler dolanıp duruyordu. Tüm haber alma yollarımız kesilmiş olduğundan bu söylentileri yalanlamanın bir yolu da yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kuşatmanın ilk gününde Senato, bu sebepsiz ve habersiz saldırının nedenlerini sorgulayan bir barış görüşmesi yapılması için Nehir Kapısı'nın üzerindeki kuleye bir temsilciler heyeti yolladı. Kasikarlı generaller cevap vermeyi reddederek askerlerinin Senatörlere bağırıp onlarla alay etmelerine izin verdiler. Senatörlerden biri Altan Arka'ydı. Onu eve döndüğünde görmüştüm, hiddet ve utançtan yüzü kararmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi gün Senato, üyelerinden biri olan Canoc Ereco Bahar'ı Diktatör ilan etti; olağanüstü durumlarda geçici başkumandan olarak atanan kişiye verilen kadim bir unvandı bu. Yeni kurallar ve buyruklar derhal hayatımıza hükmetmeye başlamıştı. Yiyeceklerin sıkı denetimi hemen yürürlüğe girdi: Bütün evlerdeki erzak büyük pazar depolarına toplanarak törensel bir titizlik ve kesinlikle bölüştürülüyordu; stokçular meydanda, Atalar Mabedi'nin önünde asılıyordu. On iki yaşından büyük ve seksen yaşından küçük bütün erkek ahali şehir muhafızları tarafından kumanda edilen savunma güçlerine ayrılmıştı. Kölelere gelince, kuşatma başlayınca birçok ev erkek kölelerini yeniden kilit altına almıştı. Arkamand'ın Babası, bizi sadece geceleri ev ve bahçeyle sınırlandırmış, bu yasağa sıkı bir şekilde uyulmasını sağlamıştı. Kısa bir süre sonra aynı uygulama Diktatör tarafından da buyruldu. Belli ki şehirdeki işlerin yapılması için erkek kölelere ihtiyaç vardı ve semirmeleri için kapatılan danalar gibi kilit altına alınmaları, hiçbir işe yaramamalarından bile daha kötü olacaktı. Ereco Bahar, kölelerin efendilerinin malı olarak kalmalarına rağmen, olağanüstü durumlarda Etra Şehri emrinde olmaları gerektiği hükmünü vermişti. Hem o, hem diğer Senatörler, şehir kışlasındaki sivil işgücüne katılmaları için evlerden gruplar halinde köle isteme hakkına sahiptiler. Çalışma grubuna gitmesi emredilen bir köle işi süresince kıdemli General Haster'in emri altında genel kışlada yaşıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben oraya ilk kez haziran ayında, aşağı yukarı kuşatma başladıktan iki ay sonra yollandım. Şehrime, halkıma bir yararım dokunacak diye düşündüğümden gittiğime memnundum. Günlük korku ve endişelerden kaçabildiğim huzur dolu sınıfta olmak beni utandırıyordu. Küçük çocuklardan ayrılıp erkeklere katılmak için can atıyordum. Son derece heyecanlıydım, Arkamand'dakilerin ve genel olarak şehirdekilerin çoğu gibi. İlk şoku ve dehşeti atlattıktan sonra anlamıştık ki, acımasız koşullar altında, asgari yiyecekle, sonu gelmeyen tehlike alarmları arasında ve bizi kılıçla, ateşle ya da açlıkla yok etmeyi aklına koymuş bir düşman tarafından kapana kıstırılmış olarak da yaşayabiliyorduk. Hem sadece yaşamakla kalmıyor, umut ve dayanışma sayesinde iyi de yaşıyorduk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sivil kışlaya gitmeden bir akşam önce Sallo beni görmeye geldi. Birkaç aylık hamileydi; gözlerinin içi gülüyor, kahverengi teni sanki parlıyor, ışık saçıyordu. Gerçi tabii ki Yaven'den hiç haber alamamıştık, ama Sallo, onun başına bir şey gelmiş olsa bunu bileceğine inanıyordu. Onun gayet iyi olduğundan emindi. "Sen bazı şeyleri hatırlıyorsun," dedi gülümseyerek ve bana sımsıkı sarılarak; sınıftaki sırada yan yana oturuyorduk, tıpkı çocukluğumuzda yaptığımız gibi. "Bu savaşın başlangıcını, ilk akını hatırlamıştın değil mi? Görmüştün. Ben bir şey görmüyorum. Ama ben de biliyorum. Ve bildiğimi biliyorum. Gammy'nin hep dediği gibi: Biz Bataklık ahalisi bazı güçlere sahibiz..." Bir kahkaha atıp, kalçasıyla bana vurarak, beni yana doğru itti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sal," dedim, "oraya, Bataklıklar'a gidip, geldiğimiz yeri görmeyi hiç düşündün mü?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır," dedi yine gülerek. "Ben sadece burda olmak istiyorum, Yaven-di'nin eve gelmesini, hiç kuşatma olmamasını, bol bol yiyecek olmasını istiyorum!.. Ama belki kuşatma geçince, sen bir âlim olunca, senin seyahat etmene izin verirler; kitap alınan için bırakırlar seni, Mimen gibi – Pagadi'ye gitmişti, di mi? Batı Kıyısı'na kadar gidersin, Bataklıklar'a gidersin... Orda herkesin senin gibi koca burnu olur." Burnumu okşadı. "Leylekler gibi. Koca Gagam benim. Görürsün!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben ayrılmadan Sotur da gelmişti. O gelince dilim damağıma yapıştı. Elime küçük deri bir kesecik sıkıştırdı Sotur. "Faydası olabilir. Yakında yeniden hür olacağız Gavir!" dedi gülümseyerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şehrin hürriyetine kavuşması demek, Arkamand'da hepimiz için hürriyet demekti, köle bile olsak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şehir kışlasında farklı bir haletiruhiye ile karşılaştım. Orada çok farklı bir hayat buldum. Kısa bir sürede oraya gitme hevesimin ne kadar çocukça bir ahmaklık olduğunu anladım. Arkamand'daki hayatımdaki hiçbir şey beni bir şehir kölesinin acımasız hayatına ve ağır işine hazırlayamazdı. Beni verdikleri grup eski bir depo binasının yıkılıp, yapı taşlarının kule ve surların onarımı için Batı Kapısı'na taşınması işinde çalışıyordu. Taşlar hacimliydi, yarım ton kadar çekiyordu. İş hüner istiyordu, ki grupta kimsede yoktu bu; alet istiyordu, ki bunu da uydurup idare etmek zorunda kalıyorduk. Şafaktan gün batımına çalışıyorduk. Arkamand'dakiyle aynı olan tayınımız oradaki yaşam için yeterli olsa da buradakine yetmiyordu. Bizim takımın başındaki Cot denen adamın bütün meziyeti çok kuvvetli, acıya kayıtsız olmasıydı. Cot'un şefi, bu köle bölüğünde Haster'in yardımcısı olan Hoby'ydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şehir kışlasına gittiğimde ilk gördüğüm kişi Hoby oldu. Hoby güçlü kasları olan bir adam olmuştu. Başı kazınınca Baba ile Torm'a olan benzerliği biraz azalmıştı. Ama kaşındaki yara izi ve o eski saldırgan ifadesi yerli yerindeydi. Tam onunla konuşacaktım ki bana dik dik, aşağılama dolu bir nefretle bakarak başını çevirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şehir kışlasında kaldığım iki ay boyunca benimle hiç konuşmadı. Beni –bize taktıkları adla– taşçı takımına sokan oydu. Hayatımı başka şekillerde de zorlaştırdı, zira bunu yapacak güçteydi. Diğer adamlar bunu gördüler; kimi Hoby'ye yaranmak için bana kötü davranırken, kimi de beni ondan koruyabilmek için elinden geleni yaptı. "Şef'in bana ne garazı olduğunu sordular, ben de kaşındaki yara izinden beni sorumlu tuttuğu dışında bildiğim bir şey olmadığı cevabını verdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Haster, yanında para olanların parayı ona bırakmalarım söylemişti, zira kışlada, yanınızda bir kuruş bile olduğunu bilse sizi rahatlıkla öldürebilecek adamlar vardı. Sotur'un bana hediyesi ve hayatımda sahip olduğum yegâne para olan on bronz kartaldan ayrılma fikrinden nefret ediyordum. Haster kendi çapında dürüst bir adamdı, insanların kendisine bıraktıkları paradan beşte bir alıyor, kalanını istendikçe küçük bozukluklar olarak veriyordu. Yiyecek konusunda, Arkamand'da varlığını bile bilmediğim büyük bir karaborsa vardı ve kısa bir süre sonra boş midemi doldurmak için bir parça tahıl veya kuru et bulmak amacıyla nereye gitmem gerektiğini, paramın karşılığını hangi haraççının en iyi verdiğini öğrenmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ne ki param zamanım dolmadan bitti ve taş takımındaki son iki hafta en berbatıydı. Açlık ve yorgunluk gördüğüm o görüntüleri, hatırlamaları artırmıştı, bu yüzden de olanları çok net hatırlamıyorum. Bazen sık sık gördüğüm bu görüntülerin birinden diğerine geçiyordum: İpek gibi mavi sulardaki bir yerden, yüzümün hemen üzerinde kayadan kara bir tavanın olduğu leş gibi kokan bir yatağa gidiyor, sonra parlak bir boğazın ötesindeki beyaz bir dağa bakan bir pencerenin yanında duruyor, derken aniden yeniden yaz sıcağı altında koca taşları kaldırıp taşımak için uğraşıp duruyordum. Beni geri getiren, kaburgalarıma inince ateş gibi yakan Cot'un kırbacı oluyordu. Cot "Uyan uykucu ahmak!" diye bağırınca iş arkadaşlarım bir yandan bana tembellik ettiğim, onları yarı yolda bıraktığım, bazen de onları tehlikeye attığım için küfrederken ben de nerede olduğumu, ne yapmam gerektiğini anlamaya çalışırdım. Daha sonra, Cot'un haftalar önce Hoby'den beni ekibinden almasını istediğini öğrendim. Hoby kabul etmemiş. Sonunda Cot, kendi üstünü atlayarak Haster'e gitmiş ve Haster de, "Bir işe yaramıyor, onu eve yolla," demiş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni serbest bıraktıklarında şehri geçmem bir saatimi aldı. Her köşede, her meydanda oturup nefeslenmem, güç toplamam, kafamı dolduran hatırlamaları, sesleri, garip ışıkları ve yüzleri uzaklaştırmaya çalışmam gerekiyordu. Bir ormanın yaprakları arasından güneşli meydandaki çeşmeyi ve Arkamand'ın geniş ön cephesini gördüm. Fena kokulu bir mağaranın karanlığıyla sarmalanmış olarak meydan boyunca ilerleyip kölelerin kapısına dolandım ve kapıyı çaldım. Kapıyı Ennumer açtı. "Sana verebilecek hiçbir şeyimiz yok," dedi sertçe. Ben konuşamadım bile. Derken beni tanıdı ve gözyaşlarına boğuldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni revire götürüp yatırdılar. Yaşlı Remen kırbaç yaralarıma karakafes merhemi sürdü ve bana kedinanesi çayı verdi; ablam da gelip bana sarıldı, saçlarımı okşadı, beni pışpışladı, ağladı, benimle şakalaştı, başucumda oturdu. Daha önce orada olduğum zaman Anne'nin nasıl yanıma gelmiş olduğunu hatırladım, hatıram o kadar berraktı ki aynı o hatırlamalarıma benziyordu. Ablamla konuştum, ona teşekkür ettim. "Evde olduğum için o kadar mutluyum ki!" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tabii ki mutlu olacaksın. Şimdi uyu," dedi Sallo yumuşak, kısık sesiyle. "Uyandığın zaman da hâlâ evde olduğunu göreceksin canım Koca Gagam, canım Gavım!" Böylece ben de uyudum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İyileşir iyileşmez (zaten ihtiyacım olan sadece dinlemek ve –artık acınacak derecede az miktarlarda bulunsa da– yemek yemekti) tekrar okula gittim ve sanki hiç ayrılmamışım gibi Everra'yla birlikte görevime geri döndüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ağustos ayında başka bir sivil görev ekibine çağrıldığım zaman Everra o kadar endişelendi ki gidip Baba'ya itirazda bulundu. Sonra yanıma dönüp, "Gerçekten de Arka Evi kutsanmış bir yer Gavir. Savaş ve kıtlık günlerinde bile çocuklarını düşünüyor," dedi. "Baba bana Haster'in emri altında olmayacağını, kışlada da yatıp kalkmayacağını söyledi. Birlikte çalışacağın adamların hepsi eğitimli köleler. Göreviniz kutsal Kehanetler ile Kadim Vakayinameler'i batı surları altındaki eski depodan alıp yangın ve selden korunabilecekleri, bir istila sırasında da saklı kalabilecekleri Atalar Mabedi'nin yeraltı mezarlarına taşımak. Mabet'in Rahipler Heyeti işin Ataların usulünce büyük bir dikkatle yapılabilmesi için okuryazar ve münevver köleler arıyormuş. Çok dikkat gerektiren ama ağır olmayan bir iş. Senin seçilmiş olman Ev için bir şereftir," dedi. Bunu kendisi için de bir şeref olarak gördüğü belliydi ve sanırım o kadim belgeleri kendi gözleriyle görmeyi de çok arzu ediyor olduğundan beni biraz kıskanmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gerçi özellikle yiyecek konusunda biraz endişelensem de bir süre için sınıftaki görevimden ayrılacağıma sevinmiştim. Artık hepimizin aklında fikrinde sürekli olarak yemek vardı. Arkamand'ın kenara istiflenmiş bir erzakı yoktu; şehirde ise tahıl hariç her şey tükenmişti. Anne ve Baba sabırla kendilerini tutarak güzel bir örnek teşkil ediyorlardı; ayrıca mutfaklardaki özenli bir denetimle eve her ne yiyecek geliyorsa en azından hepimiz arasında adil bir şekilde paylaştırılıyordu. O yüzden iltimaslara, haksızlıklara, tayın konusunda kıyasıya çekişmelere, karaborsacılarla kıyasıya pazarlıklara geri dönmekten korkuyordum. Ama buyrulduğu gibi Atalar Mabedi Rahipler Heyeti'ne hizmet etmeye gittim ve orada yediğim ilk yemek aylardır tatmadığım, özlü arpa katılmış zengin bir tavuk çorbası olunca şansımın yaver gittiğini anladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mabet'e ait olan yarım düzine kadar köle hep yaşlı adamlar olduğundan rahipler bazı kölelerin eğitimli olduğu Arka, Erre ve Bel gibi evlerden yardım istemişlerdi. Everra'nın Belmand'daki arkadaşı Mimen de oradaydı, onu gördüğüme çok sevinmiştim. Yanında, öğrencisi olan üç genç daha getirmişti. Erremand'dan gelen kırklı yaşlarındaki iki köleden biri Tadder, biri İenter adındaydı. Everra'nın onlar hakkında gönülsüz, kuşkulu bir takdirle konuştuğunu duymuştum: "Çok bilge adamlar," demişti, "çok bilge adamlar ama güvenilir değiller, güvenilir değiller." Onların "çağdaşları" okuduklarını kastetmiş olduğunu biliyordum – yani son bir-iki asırda yazılmış olan kitapları. Haklıymışım. O gece yatakhaneye gittiğimizde –daha önce altı adamın yattığı yerde on üç kişi yattığımızdan yatakhane kalabalıktı ama sıcacıktı, iyi aydınlatılmıştı ve olabildiğince rahattı– yataklardan birinin yanında gördüğüm ilk şey Orrec Caspro'nun <span style="font-style:italic">Kâinata Dair</span>'i oldu. Everra bu şiirden bir-iki kere, bir hekimin korkunç, ölümcül, bulaşıcı bir hastalıktan söz ettiği gibi bahsetmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kalın kaşları altında keskin gözleriyle kuru yüzlü bir adam olan Tadder benim bakışımı fark etti. "Okudun mu onu oğul?" diye sordu. Kuzeyli aksanı vardı ve ara sıra tanıdık olmayan tabirler kullanıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı iki yana salladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Al o halde," dedi Tadder ve kitabı bana uzattı. "Bir bak!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ne yapacağımı bilemedim. Mimen'e bakmadan edememiştim, hani sanki sadece kitaba bir baktım diye bile Everra'ya beni ispiyonlayacakmış gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Everra onun yeni şairleri okumasına izin vermiyordu da," dedi Mimen Tadder'e. "Yani Trudek'ten sonrakileri. Sence Caspro başlangıç için biraz fazla değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hiç değil," dedi Kuzeyli. "Kaçsın sen oğul, on dört, on beş? Tam da Caspro'yıı izleyerek zafer ve şan şeref peşine düşme yaşı. Bak bakalım bu şarkıyı biliyor musun?" Ve güzel, saf bir tenor sesiyle "'Zemheri gecesinin karanlığında..."' diye okumaya başladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hop buraya bak," dedi Erremand'dan gelen diğer adam İenter, "daha ilk geceden başımızı derde sokma, birader!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Caspro'nun şarkısı bu demek?" diye sordu alçakgönüllü bir otoriteye sahip görünen yaşlı bir adam; rahiplerin kıdemli kölelerindendi. "Bunu söylenirken hiç işitmemiştim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunu söylediği için insanın asıldığı yerler bile var Reba-di," dedi İenter yüzünde bir tebessümle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda değil," dedi Reba. "Lütfen devam et. Duymak isterim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tadder'le İenter birbirlerine baktılar, sonra Tadder söylemeye başladı:</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Zemheri gecesinin karanlığında</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şafağı arar gözlerimiz,</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Keskin soğuğun kollarında</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Güneşe hasret yüreğimiz.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böyle kör, böyle tutsakken ruhumuz</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sesleniriz sana:</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Gel bize ışık ol, ateş ol, hayat ol</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hürriyet!</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sesinin güzelliği ve o son kelimede ezginin tatlı ve ani sıçrayışı gözlerimi yaşartmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İenter bunu görerek, "Bak şu hale, oğlana neler ettin Tadder. Tek bir mısrayla onu bozdun!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mimen güldü. "Everra beni hiç affetmeyecek," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bir daha söylesene Tadder-di," diye rica etti Mimen'in öğrencilerinden biri, izin istercesine Reba'ya bakarak; Reba başıyla onayladı ve bu kez şarkıya birkaç ses daha katıldı. O zaman bu ezgiyi, daha doğrusu bazı parçalarını, şehir kışlasında arada sırada bir parola gibi ıslıkla çalınan birkaç notasını duymuş olduğumu fark ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yeter," dedi kıdemli köle sakin sesiyle, "efendilerimizi uyandırmak işimize gelmez."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"A tabii, elbette," dedi Tadder. "Uyandırmasak iyi olur."</p>
</body>
</html>
