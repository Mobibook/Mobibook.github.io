<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en-US" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.4. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" style="page-break-before: always; margin-left: 0cm; margin-right: 0cm; text-indent: 0cm; text-align: center; font-weight: bold; font-size: 129%;" xml:lang="zxx">14</h3>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">TEYZEM HERKESE benim onun gördüğü görüntüye itaat ettiğimi ve ertesi gün gideceğimi söylemişti. Ertesi gün son kez balık döşeğine gittiğimde Tisso'nun annesi bana iplikleri kabartılıp kalınlaştırılarak dokunmuş, yünlü kumaş kadar sıcak tutan yumuşak bir hasırkumaştan bir battaniye vermek için bekliyordu. "Kızım dokudu," dedi Lali Betu; ben de, "Ona teşekkür ederim; soğuk gecelerde hep sizi düşüneceğim," dedim. Tisso geride durmuş, benimle konuşmak için bir gayret göstermiyordu. Kadınlara hoşça kalın dedikten sonra teyzemle kısaca konuştum. Teyzem konuşmak istemiyordu, benim gitmemi, ikinci nehri de geçip emniyette olmamı istiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ertesi gün dayım kalkmadan erkenden uyandım. Köpek yavrusu dayımın ayaklarının üzerinde uyuyordu. Prut benim eski battaniyemin üzerine kıvrılmıştı. "Me ile kalın," diye fısıldadım hepsine birden ve küçük evden dışarı süzülüp köyümden uzaklaştım. İçimde bir sıkıntı vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Doğuya, karaya doğru ilerledim. Doğrudan kuzeye doğru acele etmemi isteyen teyzem duysa bundan hoşlanmazdı. Onun korkusunun beni yönlendirmesini kabul etmiyordum. Kayığım yoktu, yayan olarak kuzeye yollanırsam Bataklıklar içinde labirent gibi yerlerden geçmem, günler boyunca yürümem gerekecekti. Yanımda para yoktu ve yolculuk yaparken kazanma yolum da yoktu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama aslında param olduğu düşüncesi aklımın bir kenarındaydı. Kan parası, kabahat parası, ablamın ölümünün bedeli. Cuga'nın yanında, mağarasında saklı bırakmıştım. Eğer azla yetinirsem, ki azla yaşamaya alışmıştım, bu para beni Mesun'a götürmeye yeterdi. Chamry ve Venne'yle yürüdüğüm yolu biliyordum, o kadar kuzeye gidince de Barna'nın muhafızlarına rastlamamak için Ormanın Kalbi'nin doğusundan giderdim. İşin zor tarafı Daneran Ormanı'nın güneyinde Cuga'nın mağarasını bulmak olacaktı. O yaz tanıdığım dağlar ve vadiler arasına gidince hatırlama marifetimin bana yol göstereceğinden emindim – tabii eğer o dağ ve vadileri bulabilirsem.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tütsülenmiş kuru balık, sert peynir, sert ekmek ve kuru meyveden oluşan bir yolluğu bohça yapıp sırtıma atmıştım: Balık döşeğinde kadınlar bana yiyebileceğimden çok fazla yiyecek ikram etmiş, köyümün erkekleri de Metter'in kulübesine gelerek yolculuk gereklerinden oluşan ufak çaplı istiflerini benimle paylaşmışlardı. Önümüzdeki günlerde açlık çekmekten korkmuyordum. Yiyecekler ve yeni battaniyemin yanı sıra her zamanki gibi olta takımımı, bıçağımı, nehri yürüyerek veya yüzerek geçmem gereken bir yere gelince korusun diye su geçirmeyen hasırkumaşla sıkıca sarılmış kitabımı yanımda taşıyordum. Artık sağlığıma yeniden kavuşmuş, bütün gün sürekli yürüyüp üstelik bundan zevk alacak hale gelmiştim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İki gün içersinde Bataklıklardan çıkarak hafif ağaçlı, gittikçe yükselen bir araziye vardım. Artık doğuya doğru gidiyordum; tahmin edebildiğim kadarıyla Kasikar şehrinin kuzeyine yakın bir yerlerdeydim. Uzaktan ıssız görünümlü birkaç çiftlik binası gördüm. Vadiye büyük ve küçükbaş hayvanlar yayılmıştı, çok fazla yoktu. Buradan ordular geçmişti, Şehir Devletleri'nin her şeyi talan eden, ortalığı yakıp yıkan, durmadan savaşan orduları... Hiç yol, iz yoktu; arada sırada rastladığım birkaç çobandan başka insan görmemiştim. Bunlarla da ya konuştuk ya da birbirimize el salladık ve ben yoluma devam ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arazi yükselmeye devam etti ve sonunda aradığım dağlık, engebeli, vahşi topraklara vardım. Sorun bu toprakların aradığım kısmını bulmaktaydı. O anda durduğum yere göre Cuga'nın mağarasının ne tarafa düştüğü konusunda hiçbir fikrim yoktu. Orman o kadar sıktı ki dağların genel bir manzarasını hiç göremiyordum. Bütün yapabileceğim burnuma güvenerek ilerlemekti. İlk gün güneş alçalıp ağaçlar arasında altın rengine bürünürken kendimi tamamen kaybolmuş, rasgele yürüyormuş gibi hissettim. Planımın başarılı olması gibi bir umut yoktu. Sonunda, bu dağlara ilk geldiğim zaman olduğu gibi zayıflayıp delirinceye kadar dağlarda dolanıp duracaktım. Biraz bir şeyler yiyip kendi kendimi yüreklendirmek için oturdum; uyuyabileceğim korunaklı bir yer bulana kadar aydınlık elverdiğince yürümeyi planladım. Sırtımı genç bir meşeye dayayıp küçük bir meydanlıkta otururken içimi çekerek, "Ah Ennu, bana yol göster," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bıçağımla sert bir ekmek somununu böldüm, üzerine bir dilim tütsülenmiş balık koydum ve tuzla tütsü kokusunun lezzetine varıp köyümü düşünerek yavaşça yedim. Bir hareket hissedip de başımı kaldırdığımda siyah bir aslanın altı metre kadar ötemden, açıklıktan geçmekte olduğunu gördüm. Dişi bir aslandı–, başı ve kuyruğu inik halde yürüyordu. Durup doğrudan bana baktı. Ben hiç ses çıkartmadan, "Ennu-Amba" diye ismini söyledim. Biraz daha bakıp yoluna devam etti. Neredeyse aniden çalılıklar arasında gözden kayboldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz sonra yemeğimi bitirdim. Balığı sarıp dikkatle bohçamın içine yerleştirdim. Yağlı parmaklarımı yalayıp ellerimi üzerine oturduğum eğreltiotlarına sildim. Ağzım kurumuştu, son akarsuda yeniden doldurmuş olduğum, verniklenmiş hasırkumaştan yapılma minik şişeden su içtim. Yavaşça ayağa kalktım. Gidilecek tek bir yol varmış gibi görünüyordu: aslanın gittiği yol. Bu pek akıllıca değil gibiydi ama belki de aklın işe yaramadığı bir yerdeydim. Aslanı takip ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çalılıklara girince aslanın gittiği yuvarlak bir tepeyi çevreleyen meşe ormanı içinden geçen, yürümesi kolay, görüş açısı oldukça iyi olan belli belirsiz bir patika olduğu ortaya çıktı. Aslanı bir daha görmedim. Uzun bir süre durmadan gittim. Nerede olduğumu anladığımda güneş ağaçların seviyesinden, yapraklar arasından parlıyordu. Cuga beni Orman Kardeşleriyle buluşmam için ağaçlar arasındaki bu açıklıktan geçirmişti – o muazzam, yaşlı meşenin yanından geçmiştik. Cugamand'dayız, diye düşündüm, sonra da neden "ben" değil de "biz" diye düşündüğümü merak ettim. Mağaraya ulaşmak için yapmam gereken aslanın yolundan sapıp, aşağıya ve sağa doğru bildiğim yolu takip etmekti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Durup Ennu'ya teşekkür ettikten sonra sağa dönerek gittikçe daha da tanıdık gelen ormanın içinden aşağı inmeye başladım; az sonra evin oradaki dereyi geçmiş, mağaranın ağzını tutan ve gizleyen kaya çıkıntısının önünde duruyordum. Kavuşan güneşin ışığı ağaçların tepelerinde parlıyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam Cuga'nın ismini söyleyecektim ki şaşmaz bir kesinlikle onun orada olmadığını anladım. Bir şey söylemedim. Bir süre sonra dar aralıktan içeri girdim. Gözlerim mağarada sadece karanlık buldu. Duman ve kötü tabakalanmış kürk kokusu, Cuga'nın leş kokusu, Cuga'nın feci kokusu oradaydı ama sanki kokunun bir çeşit yankısıydı bu. O karanlıkta ortalık buz gibiydi. Hiç ışık yoktu. Tekrar dışarı çıktım. Akşam olağanüstü bir parlaklıkta ve sıcaklıktaydı, mağaradan ilk çıktığım zaman gün ışığının gözlerimi kör eden ihtişamı gelmişti aklıma.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bohçamı mağaranın kapısına bırakıp su şişemi derede doldurmak için yanıma aldım. Su içip şişeyi doldurdum, bir süre orada çömeldim; gittikçe koyulaşan alacakaranlıkta suyun akışını ve hareketlerini seyrederken onu nehrin kıyısında gördüm.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir ya da iki yıl zarfında hayvanlar, su ve hava koşulları ondan geriye pek bir şey bırakmamıştı: alın kısmı içeri doğru kırılmış duran kafatası, diğer kemikler, küflü birkaç kürk parçası ve deri kemeri.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Durduğu yerde kafatasına dokundum, biraz okşayıp Cuga'yla konuştum. Işık hızla azalıyordu ve çok yorgundum. Mağarada uyumak istemedim. Büyük kayanın çimenli tarafında hasırkumaş battaniyeme sarındım ve derin, uzun bir uykuya daldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sabah olunca Cuga'yı oraya gömerim diye mağaraya girdim, ama içersi o kadar kasvetliydi ki onu olduğu yerde bırakmak daha iyi bir fikir gibi geldi. Nehirden, kış taşkınlarından korunacak kadar yukarda küçük bir mezar kazdım. Kemiklerini, kemerini, mağarada bulduğum bıçaklarından birini ve en büyük hâzinesi olan içi tuz dolu metal kutuyu içine koydum. Onunla olduğum süre zarfında bu kutuyu hep saklı tutmuştu ve yerini hiç bilmemiştim, şimdi de mağaradaki ocağın önünde yerde bulmuştum. Kutunun dibinde hâlâ biraz tuz vardı. Kıymet verdiği iki bıçağın biri ve onunla bıraktığım, benim için sakladığı ağır para kesesi de kutuda duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Para için öldürülmediğini öğrenmek beni rahatlatmıştı. Eşyaları çıkarttıktan sonra yeniden yerine koymamıştı, demek ki belki de yaralandığı veya kendini kötü hissettiği için hâzinesine bakmak istemişti. Ölmekte olduğunu hissettiğinde de dışarıda, nehir kıyısında oturmaktan hoşlandığı yerde ölmek için bunları bırakıp mağaradan çıkmıştı herhalde.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Küçük mezarı örttüm, toprağı elimle bastırdım ve Ennu'dan ona yol göstermesini istedim. Para kesesini hiç açmadan bohçamın dibine koydum. Veda ettikten sonra yola çıktım, kuzeye ve doğuya, Orman Kardeşleriyle ilk karşılaştığım dağa doğru yola koyuldum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Doğu Gölü'nden ayrıldığımdan beri kendimi çok yalnız hissediyordum. Tek başıma kalmak benim için her zaman bir zevk olmuştu ama nadir ve görece bir tek başınalıktı bu – neredeyse her zaman yakınlarda, ulaşabileceğim bir yerlerde birileri bulunurdu. Bu farklıydı, bu yalnızlık. Bir kez daha kendi halkımdan, bütün bildiklerimden uzaklaşmak, nereye gidersem gideyim hep yabancılar arasında olacağımı bilmek – bunun hürriyet olduğunu kendime ne kadar anlatmaya çalışırsam çalışayım bal gibi yalnızlık hissediyordum. Cugamand'dan ayrıldığım o gün en zoru olmuştu. Yolumu düşünmeksizin bularak ağır ağır ve zorlukla yürüdüm. Cuga'nın beni bıraktığı tepeye vardığımda durma zamanım da gelmişti. Durdum. Ateş yakmadım çünkü ne Orman Kardeşleri'ni ne de başkasını başıma toplamak istemiyordum. Tek başıma gitmem gerekiyordu ve öyle yapacaktım. Ama o gece orada yatarken kederlenip durdum. Hem kendim için, hem Cuga için kederlendim. Doğu Gölü'ndeki halkım için, Tisso ve Gegemer için, iyi kalpli tembel dayım için – hepsi için kederlendim. Ve Chamry Bern için, Venne için, Diero için, hatta Barna için, zira Barna'yı sevmiştim. Sonra Arkamand'da tanıdığım insanlar için, Sotur için, Tib'le Ris için, küçük Oco, Astano, Yaven için, öğretmenim Everra için ve Sallo için, yitirdiğim Sallom için – yitirdiğim herkes için. Dökemediğim yaşlarla yüreğim ağırlaşmıştı, başım ağrıyordu. Yaz aylarının büyük yıldızları yavaşça batıya kaydı. Sonunda uyumuşum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Şafakla uyandım: Yeryüzünün kara renkli dağı üzerinde gökyüzü şeffaf pembe bir ışık dağı gibiydi. Hem acıkmış hem susamıştım. Kalktım, bohçamı yaptım ve dağın yamacından Brigin'in kana kana içmeme izin vermediği çayın olduğu dere yatağına inip kana kana su içtim. Yalnızdım – o halde yoluma yalnız devam edecek ve uygun gördüğüm gibi yaşayacaktım. Nereden istersem suyumu oradan içecektim. Herkesin hür olduğu Mesun'a gidecektim, Üniversite'de irfan öğretilen yere, şair Caspro'nun yaşadığı yere.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Uzun adımlarla ilerlerken Hürriyet şarkısını mırıldanmaya çalıştım ama hiç şarkı söyleyemezdim, ayrıca sessizliğin ve ormandaki kuş cıvıltılarının ortasında sesim bir karga yavrusunun gaklamasına benziyordu. Onun yerine şiirlerin mısralarının hatırıma gelmesine, benimle birlikte yola düşmelerine, bana daha sessiz bir müzikle yoldaş olmalarına izin verdim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ormanda her şey hızla değişir, ağaçlar devrilir, fidanlar filiz verir, patikalar üzerinde böğürtlenler biter, ama yol ne zaman arasam gözlerimin önüne açıkça seriliyor, hafızam nereye gitmem gerektiğini söylüyordu. Geyik etini aldığımız açıklığa varmıştım, öğle yemeğimi burada yedim. Biraz geyik etim olsaydı keşke, diye geçirdim içimden. Bohçam çok hafiflemeye başlamıştı. Yeniden doğuya doğru dönsem, Daneran Ormanı'ndan çıksam, bir köy veya kasabadan yiyecek almak için şansımı denesem nasıl olur diye düşünmeye başlamıştım. Ama henüz bunu yapmak istemiyordum. Şimdilik omanda kalacak ve eğer hâlâ duruyorsa Birigin'in kampının iyice açığından geçip Chamry'nin bizi götürdüğü yolu izleyerek Barna'nın şehrinden güvenli bir uzaklığa gidecektim. Sonra kuzeye yollanarak geçmem gereken iki büyük nehirden ilki olan Somulane üzerinde orman dışındaki köylerden birini bulacaktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ormanla kaplı dağlar arasından kuzeye doğru kavis yapan Somulane'yi izleyerek Barna'nın şehrinin aşağı yukarı doğusuna varıncaya kadar planım gayet iyi gitmişti. Oldukça acıkmıştım; nehrin bazı yerleri öyle durgundu ki içinde yüzen alabalıkları gökyüzündeki güvercinler kadar net görebiliyordum. Daha fazla dayanamadım. Güzel bir su birikintisinde durup oltamı birleştirdim, iğneme bir böcek taktım ve hiç vakit geçirmeden güzel bir balık yakaladım. İkincisini de aynı şekilde çabucak tutmuştum. Tam oltamı yeniden atıyordum ki birisi, "Gav?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Olduğum yerde sıçrayıp yemimi düşürdüm, bıçağıma davrandım ve arkamda duran adama baktım. Bir an için adamı çıkartamadım, sonra Ater'i tanıdım – İrad'la Melle'yi yakalayan yağmacılardan biri olan Ater'i. Hikâyeyi birahanede anlatmışlardı – kadınlarını yumuşak sevdiğini söylemişti Ater. O zamanlar uzun boylu, ağır bir adamdı ama şimdi uzun boylu ve sıska bir adama dönmüştü. Dehşetle bakıyordum ama onun bakışlarında herhangi bir tehdit yoktu. Heyecansız bir şaşkınlık vardı yüzünde.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Buraya nasıl geldin Gav?" dedi. "Ben seni boğuldu ya da gitti sandıydım. Daha önce yani."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gitmiştim," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şimdi dönüyosun ha?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımı salladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Dönülecek pek bi şey de kalmadı hani," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim iki balığıma bakıyordu. Açlığın yemeğe bakışını iyi bilirim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ne demek istiyorsun Ater?" dedim, ne dediğini fark etmeye başlayınca.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ellerini çaresizliğini ifade edercesine ileri doğru uzattı. "Şey," dedi. "Biliyosun." Ona bakıyordum. O da bana baktı. "Her şey yandı bitti," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şehir mi? Ormanın Kalbi? Yandı mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kendi hayatında o kadar muazzam bir önem taşıyan bir olayı bilmiyor olmamı anlaması zordu. Ondan anlamlı bir şeyler kopartıp almak epey bir zamanımı aldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İlk kaygım diğer adamların onu takip etmesi, Barna'nın muhafızlarının beni yakalayıp tutsak etmesiydi ama o sürekli, "Hayır. Kimse gelmiyo. Hepsi gitti. Kimse gelmiyo," deyip duruyordu. "Eskiden gittiğimiz o köye gittim biraz yiyecek bulabilir miyim diye ama orayı da yakmışlar," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kim?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Askerler."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kasikar askerleri mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Herhalde."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ondan bilgi almak yavaş bir iş olacaktı. "Ateş yakmak güvenli mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O zaman bir ateş yak da balıkları çomağa geçirip pişir. Burda biraz ekmeğim var." O ateşi yakarken ben büyük bir alabalık daha çekmeyi başardım. Balığı ateşte ızgara yapmak için zor bekledi. Deliye dönmüş gibi bir aceleyle yiyor, sert ekmeği ağzına tıkıyor, büyük bir acıyla çiğniyordu. "Ah," dedi, "ah bu harika bi şey, sağ ol Gav. Sağ ol."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yemek yedikten sonra ben balık avlamaya devam ettim; alabalıklar boş oltaya atlıyorsa onları bırakmak günah olur. Ben balık avlarken o da nehir kıyısına oturarak Ormanın Kalbi'nde neler olduğunu anlattı. Hikâyenin çoğunu onun anlaşılmaz anlatılarından toparlamam gerekiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Votus, Morva ve Morr'un güneyindeki daha küçük şehirlere karşı artık Etra'yla Kasikar müttefik olmuş, Kuzey İttifakı'nı oluşturmuşlar. Etra'yla Kasikar arasındaki savaşta bir sürü çiftlik kölesi öldürülmüş, bunların yerlerine birilerinin bulunması, kaçanların yakalanması gerekiyormuş. Daneran Ormanı etrafındaki bütün kasabalar uzun zamandır kaçan kölelerin oluşturduğu büyük bir kamp veya şehir dedikodularıyla dolmuş, böylece yeni müttefikler ormana girip burada ne olup olmadığına bakmaya karar vermiş. Her şehirden birer alay getirerek oluşturdukları orduyu Daneran ile Bataklıklar arasından hızla ormana yollamışlar. İleri karakol muhafızları şehre koşarak gelip tehlikeyi haber verinceye kadar Barna'nın adamları saldırıdan habersizmiş.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna, durup kendisiyle birlikte Ormanın Kalbi'ni savunacak adamları bir araya toplamış. Kadınlara ve çocuklara ormana dağılmalarını emretmiş. Adamların çoğu da çocuklar ve kadınlarla kaçmış. Tereddüt eden veya savaşmak için kalanlar kısa bir süre içinde kapana kısılmış: Askerler surları çevirerek düzenli bir biçimde önce surları, sonra da ahşap binaların çatılarına meşaleler fırlatarak bütün şehri ateşe vermişler. Barna'nın adamları onlara karşı hücumda bulunmuş ama sayıları az kaldığından hepsi kılıçtan geçirilmiş. Askerler yanan şehri çevirip bu kırımdan kaçan herkesi yakaladıktan sonra yayılarak ormanda saklanan veya kaçmaya çalışan insanları da yakalamışlar. Kalanları yağmalayabilmek için birkaç gece ateşin sönmesini beklemişler. Hâzineyi bulup paylaşmışlar. Tutsakları da paylaşmışlar, yarısı Etra'ya, yarısı Kasikar'a; sonra da geri dönüp zincirledikleri köleleri de büyük ve küçükbaş hayvanlarla birlikte sürmüşler.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hikâyeyi anlatırken Ater'in yanaklarından gözyaşları süzülmüş ama sesi donuk ve sabit kalmıştı. Millerce kuzeyden yanan şehrin dumanını gördüğünde Ater yağmacılarla birlikte işteymiş. Askerler ayrıldıktan birkaç gün sonra yavaşça sokulmuşlar.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben, "Barna... " deyince Ater, "Söylediklerine göre askerler kellesini kesip top gibi tekmelemişler," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğerlerini sormak çok zordu. Sorduğum zamansa Ater'in verebileceği bir cevabı yoktu; genellikle kim hakkında konuştuğumu anlamıyordu sanki. Chamry? Omzunu silkti. Venne? Tanımıyordu. Diero? Tanımıyordu. Ama belli ki insanların bir kısmı öyle veya böyle kaçmayı başarmış, birçoğu başka nereye gidebileceklerini bilemediklerinden yıkılmış şehirde yeniden bir araya gelmişti. Tahıl stoklarının bir kısmı gizli kalmış ve ellenmemişti, bu insanlar da bunlarla ve bahçelerden kalanlarla idare etmişlerdi. Ne kadar zaman? Ater yine kesin bir şey söyleyemiyordu. Saldırı ve yangının altı ay kadar önce, muhtemelen kışın ilk günlerinde olduğunu tahmin ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şimdi oraya mı dönüyorsun?" diye sordum Ater'e; başıyla onayladı. "Orası daha emniyetli," dedi. "Askerler her yere saldırdılar. Köle aldılar. Ben ta ordaki Ebbera'daydım. Nerdeyse bizim kadar kötü durumdalar. Tarlalarda çalışacak köle bırakmadılar."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben de seninle geleceğim," dedim. Arkadaşlarıma ne olduğunu bilmeliydim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beş tane daha irice balık tuttum. Bunları yapraklara sardıktan sonra yola çıktık. Akşamüzeri Ormanın Kalbi'ne vardık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Son kez mehtabın gümüşsü maviliğinde gördüğüm şehir kömürleşmiş direklerin, biçimsiz yığınların ve kül tarlalarının oluşturduğu bir harabeydi. İnsanlar kurtardıkları, çoğu yarı yarıya yanmış durumdaki kütüklerle şehrin bir köşesinde, bahçelerin yakınlarında kulübeler ve barınaklar yapmışlardı. Kamburu çıkmış, yüzü beriye dönük yaşlı bir kadın bahçedeki otları yoluyordu. Birkaç adam elleri dizlerinin arasında kulübelerinin kapısında oturuyordu. Bir köpek bize havladıktan sonra inleyerek bir köşeye sindi. Bir çocuk toprağın üzerine oturmuş, umursamadan Ater'le bana bakıyordu. Biz yaklaştıkça o da bizden korkup kaçtı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arkadaşlarımı sormak için gelmiştim ama soramadım. Diero'yu Barna'nın yanmakta olan evinde kısılıp kalmış vaziyette görebiliyordum; Chamry'nin cesedinin toplu mezara atılışını, Venne'nin zincirlenmiş bir halde götürülüşünü görebiliyordum. Ater'e, "Burda duramayacağım," dedim. Ona balık paketini verdim. "Biriyle paylaş," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki sen nereye gidiyosun?" diye sordu o ifadesiz tonlamasıyla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kuzeye."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Köle avcılarına dikkat et," dedi Ater.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tam geldiğimiz yola doğru döneceğim sırada bir şey her iki bacağımdan o kadar sert ve ani bir şekilde çekti ki neredeyse dengemi kaybedecektim. Bir çocuktu bu, bize baktıktan sonra bizden kaçıp sinen çocuk. "Koca Gaga, Koca Gaga, Koca Gaga," diye bağırdı bir kuşa benzeyen tiz sesiyle. "Of Koca Gaga, of Koca Gaga."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ellerini bacaklarımdan zorla ayırmam gerekti; o zaman da toz, kemik ve gözyaşından ibaret yüzüyle yüzüme bakarak ellerime serçe pençelerine benzeyen elleriyle sarıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Melle?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Beni kendisine çekti. Onu kucağıma aldım. Tüy gibi hafifti, sanki bir hayaleti kucaklamıştım. Bana sıkı sıkı sarıldı, aynı ona yazmayı öğretmek için Diero'nun odasına geldiğim zaman yaptığı gibi. Yüzünü omzuma gömdü.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Durmuş hayretle bize bakan Ater'e "Nerde yaşıyor?" diye sordum. Yakındaki bir kulübeyi işaret etti. Onu kulübeye doğru taşımaya başladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Oraya gitme," diye fısıldadı, "oraya gitme."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki nerde yaşıyorsun Melle?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hiçbir yerde."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ater'in işaret ettiği kulübenin kapısından bir adam baktı. Onun marangoz olduğunu biliyordum ama ismini hiç öğrenmemiştim. Onda da o donuk bakış, o kuşatma çehresi vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kızın ablası nerde?" diye sordum adama.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Omuzlarım silkti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Diero – kaçamadı... değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Adam yine omuzlarını silkti, bu kez soru karşısında suratında alaylı bir sırıtış belirmişti. Bakışı gittikçe sertleşti. "O elindekini ister misin?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona bakakaldım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Gecesi yarım bronz," dedi. "Ya da yiyecek, eğer yiyeceğin varsa." Sırtımdaki bohçaya bir göz atmak için ileri doğru bir adım attı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aklımdan hızla bir sürü düşünce geçti. "Benim olanı vermem," dedim ve geldiğim yoldan dönmek için hemen harekete geçtim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle boynuma sarılmış, yüzünü saklamış, sessiz duruyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Adam arkamdan bağırdı ve havlamaya başlayan köpek diğer köpeklerin de koro halinde havlamasına, ulumasına neden oldu. Bıçağımı çekmiş, sürekli arkama bakarak yürüyordum. Ama bizi izleyen kimse olmadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yarım mil kadar yürüdükten sonra minik hayaletimin tahmin ettiğimden çok daha etten kemikten olduğunu ve ayrıca ne yaptığımı oturup bir düşünmem gerektiğini fark ettim. Bir patikanın belli belirsiz izine varınca bir süre onu takip edip sonra yan tarafa saptım. Bizi yoldan gizleyen bir mürver çalısının arkasında Melle'yi yere bırakıp soluklanmak için yanına oturdum. O da yanıma çömeldi. "Beni ordan aldığın için teşekkür ederim," dedi cılız bir sesle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Artık yedi-sekiz yaşlarında olmalı, diye düşündüm. Pek büyümemişti ve o kadar zayıftı ki eklem yerleri yumru gibi duruyordu. Bohçamdan biraz kuru meyve çıkarttım ve ikram ettim. Açgözlü görünmemek için acıklı ve feci bir gayret göstererek meyveleri yedi. Bana da bir tane uzattı. Başımı salladım. "Ben biraz önce yedim," dedim. Meyveyi anında yuttu. Taş kadar sert ekmeğimden minik lokmalar kestim, çiğnemeden önce bunları iyice ıslatmasını tembih ettim. Ağzında ekmekle oturdu, kirli, kemikli yüzü rahatlamaya başlamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Melle," dedim, "ben kuzeye gidiyorum. Uzaklara. Mesun adında bir şehre."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"N'olur ben de seninle geleyim," diye fısıldadı, yüzü yeniden gerilmeye başlamış, gözleri büyümüştü, bana bakmaya sadece bir kez cesaret edebilmişti.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Burda kalmak istemiyor musun, burdaki..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yo hayır, n'olur hayır." Aynı fısıltı. "N'olur hayır!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Orda kimse yok..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başını tekrar tekrar salladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır, hayır, hayır," diye fısıldadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ne yapacağımı bilmiyordum. Yani yapabileceğim sadece tek bir şey vardı ama bununla nasıl başa çıkacağımı bilemiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yürüyebilir misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Durmadan yürürüm," dedi kararlı. Ağzına ürkekçe minik bir ekmek parçası daha koydu ve söylediğim gibi emmeye başladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eh," dedim, "yürümek zorundasın."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yürürüm, yürürüm. Beni taşımak zorunda kalmazsın. Söz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Güzel. Artık yoldan yürümek zorundayız çünkü hava kararmadan nehre dönmek istiyorum. Yarın da ormandan ayrılacağız. Tamam mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tamam!" dedi gözleri parlayarak. Hemen dikeldi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yanımda cesurca yürüyordu ama bacakları kısaydı ve açlıktan kavrulmuş minik bedeninde pek bir güç yoktu. Şansımıza Somulane'ye tahmin ettiğimden önce vardık, nehrin uzun kavisindeki bir açıklığa çıktık. Burada balık tutmak nehir yukarısında o harika su birikintisindeki gibi değildi ama yine de akşam yemeğine yetecek kadar bir alabalık ve birkaç tatlı su levreği yakaladım. Otlar yumuşaktı ve ağaçlar arasından tatlı tatlı süzülen ışık suya vuruyor, suyu bronz rengine çeviriyordu. "Burası çok güzel," dedi Melle. Yemek yer yemez uykuya daldı. Otların üzerinde minik bir öbek halinde yatıyordu. Onun kırılgan görüntüsü karşısında içim cız etmişti. Bu çocuğu nasıl yanıma alacaktım? Ama nasıl almazdım?</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Talih, duaları sadece sağır kulağıyla dinlermiş ama ben onunla konuştum, onun yıldızların arabalarının tekerlek seslerini dinleyen kulağına seslendim. "Bilmediğim zamanlarda benimleydin Tanrım. İnşallah şimdi bu çocuklasındır, onu sadece kandırmıyorsundur," dedim. Aynı zamanda sessizce Ennu'yla da konuşup ona şükrettim, bize yol göstermesini istedim. Sonra Melle'yi yanıma alıp hasırkumaş battaniyeme sarınıp uyumaktan başka yapacak bir şey kalmadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İkimiz de şafak atarken uyandık. Melle kendi başına nehir kıyısına gitmişti, döndüğünde eli yüzü oldukça temizlenmişti ama sırılsıklam olduğu için soğuktan titriyordu. Az miktardaki kahvaltımızı ederken onu battaniyeye sardım. Utangaç ve ağırbaşlıydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Melle," dedim, "ablan..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tuhaf, cılız ve tekdüze bir sesle, "Saklanmaya çalıştık. Koyun otlaklarının arkasında. Askerler bizi buldu. İrad'ı alıp gittiler. Hatırlamıyorum," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Barna'nın yağmacılarının iki kızı köylerinden nasıl aldıklarını anlatışlarını hatırladım, Ater'in küçük olanı kenara savuracağı sırada birbirlerine nasıl sıkı sıkı sarılmış olduklarını... Bu kez birbirlerine tutunamamışlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'nin çenesi titredi. Bakışlarını indirerek ağzındaki sert ekmeği çiğnedi ama yutamadı, ikimiz de İrad hakkında başka bir şey söyleyemedik. Uzun bir süre sonra ben, "Sizin köyünüz ormanın batı tarafındaydı. Oraya dönmek ister misin?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Köye mi?" Başını kaldırdı, zihnini zorladı. "Pek hatırlayamıyorum," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ama herhalde orda bir ailen vardı. Annen..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başını salladı. "Annemiz yoktu. Biz Gan Buli'ye aittik. Bizi çok döverdi. Ablam..." Sözünü bitirmedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Belki de Talih gerçekten de Melle'nin yanındaydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ama hiç İrad'la olmamıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tamam o halde, benimle geliyorsun," dedim elimden geldiğince sıradan bir ses tonuyla. "Ama bak iyi dinle. Yollardan gideceğiz, köylere gireceğiz, en azından bazı zamanlarda. İnsanlarla karşılaşacağız. Benim küçük erkek kardeşim olman daha doğru olur. Oğlan çocuğu numarası yapabilir misin?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Tabii ki," dedi Melle, bu fikre ilgi duyarak. Bu konuda şöyle bir düşündü. "Bir ismim olması lazım. Miv olabilir."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Neredeyse, "Olmaz!" diyecektim ama kendimi tuttum. Kendi ismini kendi seçmeliydi. Melle gibi o da yaygın bir isimdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Pekâlâ Miv," dedim, biraz gayretle. "Ben de Avvi'yim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Avvi," diye tekrarladıktan sonra, "Avvi Koca Gaga," diye mırıldandı minik bir tebessümle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kim olduğumuza gelince: Köle değiliz, çünkü yaşadığımız Urdile'de hiç köle yok. Ben Mesun Üniversitesi'nde öğrenciyim. Orda bizi bekleyen büyük bir adamla çalışıyorum. Seni de oraya bir öğrenci olarak götürüyorum. Bataklıkların hemen doğusundan bir yerden geliyoruz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı. Bunlar ona son derece ikna edici gelmişti. Ama neticede sadece sekiz yaşındaydı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Genelde büyük yollardan uzak durup kırlardan gitmeyi düşünüyorum. Biraz param var. Köylerden ve çiftçilerden yiyecek alabiliriz. Ama köle avcılarına dikkat etmemiz lazım. Her yerde. Eğer hiç köle avcısıyla karşılaşmazsak hiç sorunumuz olmaz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Mesun'daki büyük adamın adı ne?" diye sordu. Güzel bir soruydu. Buna hazırlıklı değildim. Sonunda Mesun'dan tanıdığım tek büyük adamın ismini söyledim: "Orrec Caspro."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aklında bir şey daha kalmış gibiydi. Sonunda onu da söyledi. "Oğlanlar gibi işeyemem," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Onda bir sorun yok. Merak etme. Ben nöbet tutuveririm."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başıyla onayladı. Gitmeye hazırdık. Kavis çizdiği yerin biraz aşağısında nehir genişliyor ve sığlaşıyordu; "Burdan geçelim. Yüzebilir misin... Miv?" diye sordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Eğer su derinleşirse ben seni taşırım." Ayakkabılarımızı çıkarttık ve benim sırtıma bağladık. Hem Melle'nin beline hem kendi belime arada birkaç metrelik bir boşluk bırakarak hafif bir ip bağladım. El ele nehre girdik. Nehri geçerkenki o görüntü geldi aklıma ve biraz sonra (hâlâ bir gün önceki taşıma faslından ötürü ağrıyan) omzumda bir çocuk taşıyıp taşımayacağımı düşündüm. Ama hiç de hatırladığım nehre benzemiyordu bu. Sığlıkların en yüksek yerlerinin zikzaklarını takip edince su göğsümden daha fazla yükselmedi, çakıl taşlarından bir adanın yanında kuyun hızlı ve derin aktığı bir yer hariç Melle'yi de rahatça tutabildim sayılır. Orada ona belime bağladığım ipe sıkı sıkı yapışmasını, elinden geldiğince başını yukarda tutmasını söyleyerek derin suya yürüdüm, çakıl adacığına olan birkaç metreyi yüzerek, kalan çamurlu bölgeyi zar zor yürüyerek kıyıya vardım. Melle sadece, yere değebileceğini sanıp değemeyince son anda suyun altına dalmıştı. Boğulur gibi olup, ağzından sular püskürterek yukarı çıktı. Bundan sonra sadece sığ sularda yürüyerek kısa bir süre sonra kıyıya vardık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Oturup nefeslenmeye, kurumaya çalışıp ayakkabılarımızı giyerken, "Geçmek zorunda olduğumuz iki büyük nehirden birini geçtik. Burası Bendile toprakları," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yiğit Hamneda da yaralandıktan sonra yüzerek bir nehri geçmek zorunda kalmıştı di mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu sözlerin bana ne kadar dokunduğunu anlatamam. Hamneda hikâyesini benden öğrendiği için değil. Onu düşünmüş olmasından, Hamneda'nın onun zihnine ve gönlüne en az benimki kadar tanıdık olmasından. Bu çocukla benim ortak bir lisanımız vardı, kendi çocukluğumu Etra'da bıraktığımdan beri kimseyle konuşamadığım bir lisan. Kolumu onun zayıf omzuna doladım, o da büyük bir huzurla bana sokuldu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hadi bir köye gidip biraz yiyecek alalım," dedim. "Ama dur bir dakika. Önce biraz para çıkartayım da bütün paraları insanların burunlarına sokmayayım." Elimi bohçama daldırıp minik, ağır ipek keseyi çıkarttım. Hâlâ belli belirsiz, tütsülü bir Cuga kokusu vardı, ya da belki de sadece Ferusi'den gelen tütsülenmiş balığın yanında durduğundan öyleydi. İpini çözüp keseyi açtığımda içine bakakaldım. Kesede ne olduğunu hatırlıyordum: birkaç bronz ve dört gümüş para. Ama şimdi bronzların yanında dokuz gümüş para, Pagadi'nin diktatör denen dört altın parası ve Ansul'un kocaman bir altın sikkesi vardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Benim Cuga bir kaçak olduğu kadar hırsızmış da.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunu taşıyamam!" dedim. Paraya dehşetle bakıyordum. Birisi bu kadar büyük bir servet taşıdığımızı biraz hissedecek olsa ne kadar büyük bir tehlikeyle karşı karşıya kalacağımızı fark etmiştim. Aklıma hemen altın parçaları otların arasına atarak bırakıp gitmek geldi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunu sana biri mi verdi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Dilim tutulduğundan başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Saklamak için paraları kumaş arasına dikebilirsin," dedi Melle, diktatörleri hayranlık dolu bir merakla ellerken. "Bunlar çok güzel ama en güzeli en büyük olanı. İğne ipliğin var mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sadece oltamla misinam var."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki ben köyden dikiş için bir şeyler alabilirim. Belki yolda öyle şeyler satan birine rastlarız. Ben dikebilirim."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben de," dedim aptal aptal. "Şimdilik tek yapabileceğim geri koymak. Keşke hiç bulmasaydım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bunlar çok para mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O hâlâ sikkeleri inceliyordu. P–A–C–A... bir şeyler..."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Pagadi şehri," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Aa, kelimeler çember çiziyor. Pagadi Şehir ve Devleti, Yıl 8 bir şeyler." Barna'nın evinde, Diero'nun odasındaki lamba ışığında okudukları üzerine nasıl eğiliyorduysa başını paranın üzerine öyle eğmişti. Parayı geri uzatırken başını kaldırıp bana bakarak gülümsedi. Gözleri ışıl ışıldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Birkaç çeyrekliği ve yarım bronzları alıkoyup keseyi yine sakladım. Nehir boyunca yürüdük, zira burada belirgin bir patika vardı. Bir saat kadar gittikten sonra Melle, "Belki gittiğimiz şehre vardığımız zaman ablamın nerde olduğunu öğrenir, onu askerlerden altınla satın alabiliriz," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Belki de alırız," dedim, yine içim cız ederek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonra hemen endişeyle ekledim, "Ama bu konuda konuşamayız. Kesinlikle hiç konuşamayız."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Konuşmam," dedi. Hiç de konuşmadı.</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:center" xml:lang="zxx">***</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">&#160;</p>

  <p class="Standard" style="margin-left:0.0cm;margin-right:0.0cm;text-indent:0.0cm;text-align:justify" xml:lang="zxx">Kuzeye doğru sert bir dönüş yapan nehri izleyerek o akşamüzeri büyücek bir kasabaya vardık. Kasabaya girmek için bütün cesaretimi topladım. Melle benim gücüme ve aklıma güvendiği için oldukça korkusuz görünüyordu. Büyük bir yüreklilikle çarşıya girip kendimize yiyecek aldık. Melle'ye aynı zamanda panço olarak da giyebileceği bir battaniye aldım ve içinde sağlam bir iğne ile bir çile pamuk ipliği bulunan bir kutu için iyi bir pazarlık yaptım. İnsanlar bizimle konuşmak istiyor, nereden gelip nereye gittiğimizi soruyorlardı. Ben hikâyemi anlattım, birçok insan için "Üniversite öğrencisi" o kadar gizemli bir şeydi ki, bu konuda daha ne sorulur bilemiyorlardı. İğne ve iplik için bir çeyrek bronzluk isteyen tombul, kırık dişli kadın Melle'ye merhametle bakarak, "Küçücük bir çocuk için öğrencisilik kim bilir ne kadar zordur!" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Geçtiğimiz kışı hasta geçirdi," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Öyle mi? Adın ne evladım?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Miv," dedi Melle sakin bir edayla.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Mutlaka ağabeyin sana iyi bakıyordur, çok uzun yürütmüyordur," dedi kadın. Ardından ya istediği kadar yüksek bir para ödemeyeceğimi anladığı için ya da daha başka bir nedenden sözüne devam etti: "Bu da senin için, yolculuğunda seni korusun diye – bir armağan canım, armağan, çocuklardan Ennu'nun duası için para isteyecek değilim!" Kara ahşaptan oyulmuş, boynunun etrafına, kolye gibi takılabilsin diye bakır bir tel dolanmış minik bir kedi figürü uzattı; tezgâhında bu tür birkaç Ennu-Me daha vardı. Melle gözlerini kocaman açarak bana baktı. İrad'la onun boyunlarında da buna benzer figürler vardı, gerçi bunlar onlardakinden daha ince işçilikliydi. Kadına istediği fahiş parayı uzattım, Melle'ye de yontuyu alması için işaret ettim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kolyeyi kavrayarak elini tam boğazının altında sıkıca tuttu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Çarşıda kendimi hiç tahmin etmediğim kadar rahat ve emniyette hissettim. Yabancılar arasında yabancıydık; tecrit olmuş, vahşi tabiatta yolculuk eden yalnız yolcular değil kalabalıkta kaybolmuş yabancılar. Tezgâhlardan birinde nefis kokan bir çeşit kızarmış hamur tatlısı satıyorlardı. "Hadi şundan biraz alalım," dedim Melle'ye; ikimiz de sıcak tatlıdan birer parça alarak çeşmenin geniş kıyısına gölgeye oturup yemeye başladık. Yağlı ve ağır bir tatlıydı, Melle kendisininkinin ancak yarısını yiyebilmişti. Yan gözle ona bakarak kırık dişli kadının gördüğünü gördüm: yorgunluktan tükenmiş, çok zayıf, minicik bir çocuk.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yorgun musun Miv?" dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kendisiyle biraz mücadele ettikten sonra kamburunu çıkartarak başıyla onayladı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hadi bir handa konaklayalım. Sanırım pek sık böyle bir şansımız olmayacak. Burası güzel bir kasaba," dedim fazla düşünmeden. "Nehri geçerken üşüdün. Bugün uzun bir yol yürüdün. Bu gece hakiki bir yatağı hak ettin."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Biraz daha kamburunu çıkartıp yağlı tatlısına baktı. Bana gösterdi. "Bunu yiyebilir misin Koca Gaga?" diye fısıldadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Her şeyi yiyebilirim Minik Vikvik," deyip söylediğimi hemen ispatladım. "Şimdi gel bakalım. Çarşı meydanının hemen arkasında bir han vardı."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Hancının karısı Melle'yle çok ilgilenmişti – belli ki yol arkadaşım insanların sempatisini kazanmak için birebirdi. Bize evin arka tarafından geniş, kısa yataklı güzel küçük bir oda verdiler. Melle hemen yatağa tırmanarak kıvrıldı. Hâlâ Ennu-Me'yi sıkı sıkı elinde tutuyordu. Yeni pançosunu giymişti, çıkartmak istemiyordu. "Çok güzel ısıtıyor," dedi ama titriyordu. Onu örttüm ve kısa bir süre içinde uykuya daldı. Ben de pencere kenarındaki sandalyeye oturdum. Bir sandalyeye oturmayalı, Bataklık'taki saz duvarlı kulübelerden çok farklı olan bunun gibi büyük, sağlam bir evde bulunmayalı çok olmuştu. Kitabımı çıkartarak bir süre okudum. <span style="font-style:italic">Kâinata Dair</span>'i artık ezberlemiştim ama sadece kitabı elimde tutmak, basılı satırlara göz atmak bile bana güven veriyordu. Güvene ihtiyacım vardı. Tam olarak ne yaptığım, nereye gittiğim hakkında bir fikrim yoktu, üstelik şimdi bir de en iyi ihtimalle beni çok yavaşlatacak bir mesuliyet de yüklenmiştim. Belki onu bu kasabada biriyle bırakabilir, sonra dönüp alabilirim diye düşündüm. Onu bırakmak mı? Nereden geri dönmek? Ona baktım. Derin uykudaydı. Akşam yemeğini halletmek için sessizce dışarı çıktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona bir tabak tavuk suyu getirdim, içmek için kalktı ama çok az içti; ateşi vardı sanki. Hancının, tam yaptığı işe yakışır şekilde sevecen, neşeli bir tavrı olsa da aslında sakin ve ciddi bir kadın olan karısı Ameno'ya danıştım. Gelip Melle'ye baktı, çocuğun bir şey geçiriyor olabileceğini veya belki de sadece yorgun düştüğünü söyledi. "Sen git akşam yemeğini ye. Ben ateşi canlı tutar, çocuğa bakarım," dedi. Boynuna asabilmesi için minik kedi figürünü vermeye Melle'yi ikna etti. Melle onun kolye için ipleri örüşünü seyrediyor, sonra tekrar uykuya dalıyordu. Umumi salona giderek kızarmış koyun etinden oluşan mükemmel bir akşam yemeği yiyip içim burkularak Chamry Bern'i andım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Rami'deki handa dört gece kaldık. Ameno'nun Melle'nin oğlan olmadığını bildiğini hissettirmesi pek uzun sürmemişti ama hiç soru sormadı –bir kızın neden oğlan kılığında yolculuk yapmak isteyeceği yeterince açıktı– ve kimseye bir şey ima etmedi. Melle hasta değildi ama takati neredeyse tamamen kesilmişti. Üç günlük dinlenme, iyi beslenme ve özenli bir bakım onda harikalar yarattı. Yatakta oturarak altın paralarımızı giysilerimize diktikten sonra tekrar uyudu. Handa kalışımızın dördüncü gecesi duyduğum bir şey olmasaydı onun yolculuğa tam olarak hazırlanması için burada biraz daha kalırdım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kasabanın erkekleri bir bardak bira veya elma şarabı içip birbirleriyle veya sosyalleşmeye hevesli yabancılarla sohbet etmek amacıyla her akşam hana geliyordu. İlk başlarda ben bir bilgin ve şehir adamı olduğum için bana karşı biraz dikkatli ve gergindiler, ama neticede sadece bir delikanlı olduğum, çok az ve alçakgönüllülükle konuştuğum için kısa bir süre içinde dostça bir yaklaşımla beni görmezden gelmeye başlamışlardı. Yerel meselelerden konuşuyorlardı tabii ki ama aralarındaki yolcular daha geniş bir dünyadan da söz ediyordu, çok uzun zamandan beri ormanda ve Bataklıklarda bulunan biri olarak Şehir Devletleri ve Bendile hakkında hiçbir şey işitmemiş olduğum için bana ilginç gelen bir dünyadan.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle sıkı bir akşam yemeğinden sonra derin bir uykuya dalınca ben de umumi salondaki ocağın başında oturmaya inmiştim. Söz döndü dolaştı "Barnacılar"a geldi. Herkesin yolları, çiftlikleri, pazarları talan eden Barna'nın adamlarıyla ilgili bir öyküsü vardı. Bazıları Etra'da duymuş olduğum eski romantik hikâyelerdi ama buradaki bir adam anlatılanları doğruluyordu. Üç yıl önce, pazara götürdüğü sürünün yarısını yağmacıların aldığını anlattı; hepsini alabilecekleri halde gerçekten sürünün yarısını almışlardı, bütün sürüyü teker teker, "bu senin, bu bizim" diye sayarak. Yani, dedi adam, onları ancak yarı yarıya lanetleyebilirim. Bana öyle geldi ki onu dinleyenler de anlattıklarına yarı yarıya inanmışlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Sonra hepsi Barna'nın şehri hakkında hikâyeler anlatmaya başladı: Köleler evleri güzel kadınlarla doldurmuşmuş, o kadar fazla çalıntı altınları varmış ki bunu çatıları kaplamak için kullanmışlar, askerler şehri yaktıklarında da altın eriyip oluklardan dereler gibi akmış. Herkes Barna'yı –Asion'a saldırıp kendini Bendile kralı yapmayı, düşmüş efendilerin başına köleleri getirmeyi tasarlayan alev saçlı devi– biliyordu. Ne kadar sadık görünürse görünsün insanın bir köleye hiçbir zaman güvenemeyeceği hakkında bir tartışma oldu, köle ihanetiyle ilgili birkaç örnek verildi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Bakın size bir hikâye anlatayım," dedi handaki konuklardan biri, doğu Bendile'den gelen bir yün tüccarı. "Biri hain, biri de sadık bir köle hakkında. Bu hikâyeyi yeni duydum. Etra şehrinde sahiplerinin gurur kaynağı olan bir köle oğlan varmış Bataklıklar'dan. Her hikâyeyi anlatabilir, her şarkıyı söyleyebilirmiş, ne olursa olsun, hepsini bilirmiş. Sahipleri için yüz altın değerindeymiş. Evin kızlarından birini kirleterek kaçmış, kaçarken bir kese de altın almış. Peşinden köle avcılarını yollamışlar ama hiçbiri onu bulamamış, kimi boğulduğunu söylemiş. Fakat evin oğullarından birinin sadık bir kölesi varmış, bu köle bu oğlanı bulup sahiplerini utanç içinde bıraktığı için onu cezalandıracağına ant içmiş. Böylece çocuğun peşine düşmüş, kısa bir süre sonra Barna'nın şehrinde konuşması ve şarkı söylemesiyle ünlü genç bir kaçak olduğu haberini almış. Kendisi de okumuş yazmış bir köle olduğu için Barna bu çocuğa çok değer veriyormuş. Fakat askerler gelmeden oğlan Barna'yı da atlatıp yeniden sırra kadem başmış. Köle hâlâ onun peşindeymiş. Köleyi tanıyan bir adamla konuştum, ona 'Üç Kaş' diyordu. Bataklıklar'a gitmiş, Kasikar'a gitmiş, Piram'a gitmiş, ömrünün sonuna kadar da olsa pes etmeyip köleyi yakalayacakmış. İşte bana soracak olursanız efendisine sadık köle diye ben böylesine derim!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Diğerleri de kısmi onaylarını belirttiler. İçim iliklerime kadar buz kesse de ben de onları taklit ederek hak veriyormuş gibi başımı sallamaya çalıştım. Kuşkuları üzerimden uzaklaştıracağını umduğum âlimlik rolüm şimdi beni açığa çıkartacağa benziyordu. Adam kaçağın Bataklıklardan olduğunu söylememiş olsaydı hiç olmazsa! Görünüşüm, tenimin rengi Bataklıklar dışında her yerde, her zaman biraz dikkat çekmişti. Gerçekten de kasabalılardan biri birasının üzerinden beni süzerek, "Bana memleketin o tarafındanmışsın gibi göründü. Bu meşhur köleyle ilgili bir şey biliyor musun peki?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Konuşamadım. Elimden geldiğince umursamaz bir tavırla başımı salladım. Bunu kaçaklar ve köle avcılarıyla ilgili başka hikâyeler takip etti. Bense tüm bu hikâyeler boyunca oturup elma şarabımı içtim, kendi kendime paniğe kapılmamam gerektiğini, kimsenin benim öykümden kuşkulanmadığını, yanımda bir çocuk olmasının kuşkuları uzaklaştıracağını söylüyordum. Yarın tekrar yola koyulacaktık. Bir yerde fazla kalmak zaten bir hataydı. Ama öte yandan eğer burada dinlenmemiş olsaydık Melle devam edemeyecekti. Her şey yoluna girecekti. Birkaç gün içersinde ikinci nehre ulaşacak, nehri geçecek ve hürriyetimize kavuşacaktık.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">O gece Ameno'yla konuşup kuzeye gittiğini bildiği, bizi de götürebilecek bir arabacı olup olmadığını sordum. Bana nereye gitmem gerektiğini söyledi. Sabah erkenden uyku mahmuru Melle'yi zahmetle handan çıkarttım. Ameno bizi bir paket yollukla yolcu edip ona verdiğim gümüş parayı aldı. "Talih yanınızda olsun, Ennu'yla," dedi ve Melle'ye samimiyetle uzun uzun sarıldı. Arabacıların kasabanın öbür ucunda yüklerini alıp, bazen de yolcu bulmak için toplandıkları yere sisli bir şafak içinden gittik ve orada Tertudi adında bir yere kadar bir araba bulduk, arabacının söylediğine göre nehre çıkan yolun yarısındaydı. Hafızamda Bendile'nin bu tarafına ait net bir harita yoktu, tek bildiğim nehrin kuzeyimizde, Mesun'un da nehrin öte tarafında iyice doğuda olduğuydu, o yüzden insanların bana anlattıklarına güvenmek zorundaydım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bizim arabacının ağır atlarının bir hanı bile bulunmayan küçük, fakir bir kasaba olan Tertudi'ye varması bütün bir günü almıştı. Orada kalıp dikkat çekmek istemiyordum. Rami'deki hanla bütün bağlantıyı kopartmak, arkamızda izlenebilecek hiçbir yol bırakmamak istiyordum. Tertudi'de kimseyle konuşmadan etrafı kuşatan kuru ot tarlalarından birkaç mil yürüyerek kasabadan uzaklaştık ve o gece için küçük bir akarsuyun yanında kamp kurduk. Sıcak akşam havasında her taraftan ağustosböceklerinin cırıltısı geliyordu. Melle iştahla yemek yedikten sonra yorgun olmadığını söyledi. Onun da bildiği bir hikâyeyi anlatmamı istedi. Ricası aynen şöyleydi: "Bildiğim bir hikâye anlatsana." Ona Chamhan'ın başlangıcını anlattım. Sonunda gözleri kapanmaya başlayıp esneyinceye kadar hiç kıpırdamadan dikkatle dinledi. Pançosunun içinde kıvrılıp, boğazında asılı duran minik kedi figürünü tutarak uyuyakaldı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben ağustosböceklerini dinleyip, ilk yıldızları seyrederek oturdum. Huzur içinde uykuya daldım, ama bir süre sonra karanlıkta uyandım. Otlarla kaplı tarlada bir adam vardı, durmuş bizi seyrediyordu. Onu tanıyordum, yüzünü, kaşını yarmış olan yarayı biliyordum. Ayağa kalkmaya çalıştım, ama Dorod'un ilaçlarıyla nasıl felç olduysam öyle felç olmuştum, kıpırdayamıyordum, kalbim küt küt çarpıyordu... Gecenin körüydü, yıldızlar parlıyordu. Ağustosböceklerinin çoğu susmuştu ama biri hâlâ yakınlardan cırlayıp duruyordu. Ortalıkta hiç kimse yoktu. Ama bir daha uyuyamadım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Arkamand'la son bağımın o kör nefret ve kin olması beni hüzünlendiriyordu. Artık o evin halkını, bana vermiş oldukları iyilik, güven, bilgi ve sevgi için minnettarlıkla anabiliyordum. Sotur ya da Yaven'in sevgime ihanet edeceklerini düşünemiyordum. Artık en azından kısmen de olsa Anne ve Baba'nın güvenime neden ihanet ettiklerini kavrayabiliyordum. Efendiler de kölelerle aynı kapanda yaşıyordu, hatta bu kapanın ötesini görmekte daha da zorlanıyor olabilirlerdi. Fakat Torm ve köle ikizi Hoby kapanın ötesine bakmayı hiç istememişlerdi; onlar güç ve iktidardan, diğer insanları en kaba yollarla denetim altında tutmaktan başka bir şeye kıymet vermiyorlardı. Eğer duymuşsa kaçışım Torm'u çok kinlendirmiş olmalıydı. Haset dolu nefretini sürekli besleyen Hoby'ye gelince, benim hür bir adam olarak etrafta dolaştığımı bilmek onu hiddetli, intikam hırsıyla yüklü bir takibe sürüklemiş olmalıydı. Peşimde olduğundan hiç şüphem yoktu. Ondan çok korkuyordum. Tek başıma onun dengi değildim, üstelik şimdi minik, âciz bir rehinem vardı yanımda. Onun bütün gaddarlığını uyandırırdı. O gaddarlığı iyi biliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'yi güneş doğmadan çok önce kaldırdım ve yola koyulduk. Bütün yapabildiğim yürümekti, uzaklaşmak için yürümek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bütün gün önümüzde uzanıp giden açık araziden yürüdük; uzaktaki birkaç köyü geçtik, havlayan köpekleriyle birkaç çiftlikten kaçındık. Arazi genelde meradan ibaretti, büyükbaş hayvanlar otluklara yayılmıştı. Derken bir sığır çobanıyla karşılaştık; adam önce durup bizi bekledi, ardından bizimle konuşmak için atını yanımızdan sürmeye başladı. Melle adamdan korkmuş, sinmişti; ben de adamın yol arkadaşlığından pek memnun sayılmazdım. Ama adam nereden gelip nereye gittiğimizi hiç umursamıyordu. Yalnızdı ve konuşacak birilerini istiyordu. Atından inmiş, bizimle birlikte yürüyordu, yol boyunca atından, sığırlarından, efendilerinden ve aklına her ne geliyorsa ondan söz etti. Melle zamanla rahatlar gibi oldu. Adam onu ata bindirmeyi teklif edince yine sindi ama arkadaş canlısı küçük at da çok ilgisini çekmişti; sonunda onu atın eyerine bindirmeme izin verdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yeni arkadaşımız efendisinin sürüsünden kaçmış olan sığırlarını toplamak için dolaştığını söyledi ama hiç acelesi yok gibiydi; gittikçe neşelenen Melle'yi taşıyan atını çekerek millerce bizimle geldi. Ona nehri sorduğumda epey bir süre ayrı tellerden çalmıştık, çoban nehrin kuzeyde değil doğuda olduğu konusunda ısrar ediyordu; sonunda, "Ha sen Sally Nehri'nden söz ediyorsun!" dedi. "Ben onun sadece ismini bilirim. Çok, çok uzaktadır, dünyanın öbür ucunda! Bizim Ambare ona akıyor galiba ama ne kadar uzakta bilmiyorum. Epey bir yürüyeceksiniz. At alsanız iyi olur!"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Peki doğuya gidersek senin nehrine varır mıyız?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet ama o da bayağı uzaktır." Bize celeplerin gittikleri yollardan tutun da araba yollarına kadar detaylı yol tarifleri verdikten sonra sözünü, "Ama tabii şu önümüzdeki dağlardan dümdüz geçerseniz Ambare'ye hemen varırsınız," diye bitirdi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şey belki o tarafa gidebiliriz," dedim; o da, "Ben de o taraftan gidebilirim aslında. Şu sığırlar o tarafta olabilir," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bu ondan şüphelenmeme neden olmuştu. Korku aklı böyle bulandırıyor. Yanında yürürken onun zaten bizi arıyor olup olmadığını, bizi bir tuzağa çekip çekmediğini merak etmeye ve ondan nasıl kurtulacağımızı düşünmeye başlamıştım, ama aynı zamanda onun konuşacak birilerini bulduğu için mutlu, bir çocuğu memnun etmekten memnun olan yalnız bir adam olduğundan da emindim. Ben sessizleştikçe o da kendisine at ve at koşumlarıyla ilgili sorular soran Melle'yle konuşmaya başladı. Kısa bir süre sonra ona ata binme dersi vermeye başlamış, dizginleri tutmasına müsaade etmiş, Esmer'i nasıl tırıs götüreceğini anlatıyordu. Hem ata, hem de çocuğa yumuşak bir sesle hitap ediyor, uysal davranıyordu. Dizginleri nasıl tutması gerektiğini göstermek için elini uzattığı zaman Melle korkuyla ondan uzaklaştı; bu olaydan sonra adam bir daha Melle'ye hiç yaklaşmadı, ona tanrı vergisi bir nezaketle davrandı. Adama güvenmemek çok zordu. Ama ben omuzlarım kuşku ve endişeyle düşmüş bir halde zorla ilerliyordum. Eğer Sensaly bu adama dünyanın öbür ucunda olduğunu düşündürecek kadar uzaktaysa ve Melle günde on milden fazla yürüyemeyecekse, oraya varmamız ne kadar zaman alacaktı? Bu açık ovalardan yürürken ayan beyan ortada olduğumuzu, bizi arayan herkesin bizi görebileceğini düşünüyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yol arkadaşımızın rehberliği şimdilik doğru çıkmıştı: Alçak tepe sıralarının birkaç mil ötesinde kuzeydoğuya doğru akan büyücek bir nehir gördük. Tepelerin zirvesinde durup yiyeceğimizi paylaşmak için ulu kayın ağaçlarının altına oturduk; bu arada Esmer de heybesindeki yulaflara gömülmüştü. Melle'nin yol arkadaşımıza Çoban-di demesi adamın tebessüm etmesine neden oluyordu; o da Melle'ye Oğul diyordu. Melle benim yanıma oturmuş, adamla konuşuyordu. Uzun bir süre atlar ve sığırlar hakkında konuştular. Melle'nin hem her çocuk gibi gerçekten merak ettiği, hem de kendisi veya benim hakkımdaki sorulara cevap vermek zorunda kalmak istemediği için adama durmadan soru sorduğunu fark ettim. Çok uyanıktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Nehirde zaman zaman bir kayık ya da bir mavna görüyorduk; yol arkadaşımız, "İşte. Kasabaya gidip bir kayığa binin, kayık sizi istediğiniz kadar uzağa götürür, tamam mı?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kasaba nerde?" dedi Melle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Orda aşağıda," dedi adam, nehrin alçak tepeler arasında uzun bir kavisle gözden kaybolduğu yeri belli belirsiz işaret ederek. "Sizle daha fazla gelmesem iyi olacak galiba. Bizim sığırların burdan daha uzağa gittiğini sanmam. Ama siz kasabaya inip bir kayığa binin, kayık sizi istediğiniz kadar uzağa götürür. Tamam mı?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Aynı şeyi iki kere aynı şekilde söylemiş olması bana tuhaf gelmişti, sanki bu sözü ezberlemiş gibi, sanki bizi bir tuzağa düşürmesi için eğitilmiş gibi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Güzel bir fikir," dedi Melle. "Öyle değil mi Avvi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Olabilir," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'nin attan ayrılışı epey bir duygusal olmuş, hayvanı sıvazlayıp okşamış, uzun, uysal başına sarılmıştı; ayrıca hiç dokunmasalar bile sığır çobanıyla birbirlerine içten veda etmişlerdi. Adamın atını sürüp tepeleri aşmasını seyrettikten sonra aşağıya doğru inmeye başladığımızda içini çekti. "Çok güzellerdi," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kendimden utansam da hâlâ huzursuzluğumu üzerimden atamıyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kasabayı bulup kayığa binecek miyiz?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sanmıyorum."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Neden?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Nedenlerimi anlatamadığımı fark ettim. Yolumuza devam etmemiz, bizi takip eden adamdan kurtulmamız lazımdı ama hiçbir yolculuk şekli bana yeterince emniyetli gelmiyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ya da belki at alabiliriz, onun dediği gibi. Yalnız, atlar çok mu pahalıdır?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Sanırım öyledir. Üstelik nasıl binileceğini de bilmek lazım."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben artık biliyorum. Sayılır."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ben bilmiyorum," dedim kısaca.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yürümeye devam ettik; tepeden aşağıya inmek kolaydı, Melle yanımdan kuş gibi geliyordu. Tepenin eteğinde belli belirsiz bir patika nehre doğru ilerliyordu, biz de bu yolu takip ettik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O zaman bir kayığa binmek daha iyi olacak," dedi Melle. "Öyle değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ona karşı olan sorumluluğumu sırtımda beni yere doğru çeken bir taş gibi hissediyordum. Eğer sırf ben olsaydım kaçardım, saklanırdım, gitmiş olurdum çoktan gitmiş... Beni alıkoyduğu, beni yavaşlattığı, nasıl gitmemiz gerektiği konusunda benimle tartıştığı için ona kızgındım. "Bilmiyorum," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yolumuza devam ederken sürekli onun için adımlarımı yavaşlattığımın farkındaydım. Artık bir araba yoluna çıkmış, nehre yaklaşıyorduk; ileride sağda küçük bir kasabanın çatılarını, kısa bir süre içinde de iskele ile iskeleye bağlı kayıkları gördük.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Tanrı Talih'ten bana vermiş olduğu lütfü bu çocuğa da vermesini istemiştim. Ona da mı güvenmeyecektim? Ancak ahmaklar Talih'ten fazlasını bildiklerini sanırlar. Ben hep ahmağın teki olmuştum, ama o tür bir ahmak değil.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Oraya varınca bakarız," dedim, yarım millik bir sessizlikten sonra.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Parasını verebiliriz. Değil mi?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece elma bahçelerinden kasabaya girdiğimizde doğrudan nehir kıyısına giderek etrafa bakındık. Ne bağlı kayık vardı ne de iskele üzerinde birisi. Caddenin dersinde küçük bir han vardı, kapıları açıktı, ben de içeri baktım. Bir cüce –koca kafalı, yakışıklı, çatık kaşlı, Melle'den daha uzun boylu olmayan bir adam– içki tezgâhından dönüp bize baktı. "Ne istiyorsun Bataklıklı?" dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Neredeyse dönüp kaçacaktım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Yanındaki de ne öyle? Köpek yavrusu mu? Yo, Sampa adına, bir çocuk. İkiniz de çocuksunuz. Ne istiyorsunuz peki, süt mü?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Evet," dedim; Melle de, "Evet, zahmet olmazsa," dedi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bize iki bardak süt getirdi; biz de içmek için küçük bir masaya oturduk. Adam içki tezgâhının yanında durmuş bizi süzüyordu. Bakışları beni çok huzursuz etmişti ama Melle'nin umurunda değil gibiydi ve her zamanki utangaçlığından eser olmadan adamın bakışlarına karşılık veriyordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kara bir kedi var mı?" diye sordu Melle.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Niye olsun ki?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kapının üzerindeki levhada öyle diyordu. Resimde."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ha. Yok. Evin kendisi o. Kara Kedi'nin Sembolü. Ennu'nun Takdisi yani. Peki nereye gidiyorsunuz? Tek başınıza mısınız?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nehir aşağı," dedim.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"O halde kayıkla gideceksiniz." Bağlı olan kayık olup olmadığını görmek için açık kapıdan dışarı baktı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Hayır. Yürüyeceğiz. Ama eğer bizi alacak bir kayık olursa sudan da gidebiliriz."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Şu anda kimse yok. Yarın Pedri'nin mavnası gelecek."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Nehir aşağı mı gidiyor?"</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ta Sally'ye kadar," dedi adam; belli ki bu memlekette Sensaly'ye Sally diyorlardı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle'nin bardağını yeniden doldurduktan sonra içki tezgâhına yürüdü ve iki kupa dolusu elma şarabıyla döndü. Birini benim önüme koydu, diğerini şerefe kaldırdı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Onunla birlikte şarabı içtim. Melle de kendi süt bardağını şerefe kaldırmıştı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İsterseniz bu gece kalın," dedi. Melle gözleri parlayarak bana baktı. Akşam olmak üzereydi. Korkularımı unutup Talih'in bize sunduklarıyla yetinmek için elimden geleni yaptım. Başımla onayladım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Ödeyecek bir şeyleriniz var mı?" diye sordu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Ben cebimden birkaç bronz çıkardım.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Çünkü eğer yoksa çocuğu yerim ona göre," dedi cüce tabii bir ses tonuyla ve ağzını açıp Melle'ye korkunç, tehditkâr bir ifadeyle baktı. Melle nefesi kesilir gibi olup bana sokulduktan sonra gülmeye başladı – adamın şakasına daha ben bile gülmeden önce üstelik. Adam da sırıtarak geri çekildi. "Amma korktum," dedi Melle adama. Adam mutlu olmuş görünüyordu. Kalbinin çarpışını, minik bedenini sarsışını hissedebiliyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Kaldır onları," dedi adam bana. "Giderken hesaplaşırız."</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bizi yukarıya, evin ön tarafına düşen küçük bir odaya yolladı; odanın alçak pencereleri nehre bakıyordu, her yanı yatak doluydu; yan yana dizilmiş beş yatak olmasına rağmen yeterince temizdi. Cüce bize güzel bir akşam yemeği pişirmişti; yemeği her gece oraya gelen birkaç rıhtım işçisiyle birlikte yedik. Adamlar hiç konuşmuyordu, han sahibi de çok az konuştu. Akşam yemeğinin ardından akşam ışıklarının sudaki yansımalarını seyretmek için Melle'yle biraz rıhtım boyunca yürüdükten sonra yatmaya çıktık. İlk başta aklım nafile düşünceler ve korkular arasında dolanıp durduğu için uyuyamadım. Sonunda uykuya, tavşan uykusuna dalmıştım ki birden yattığım yerde doğrularak döşeğimin yanında yere bırakmış olduğum bıçağıma görmeksizin uzandım. Merdivenlerde ayak sesleri vardı, kesik kesik ayak sesleri. Odanın kapısı gıcırdadı.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Odaya bir adam girdi. Yıldızların pencerelerden süzülen cılız ışığında adamın cüssesini anca seçebiliyordum. Nefesimi ve bıçağımı tutup kıpırdamadan oturdum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Büyük kara suret yatağımın yanından yalpalayarak geçti, en sondaki yatağa el yordamıyla gidip oturdu. Yere düşen ayakkabıların sesini duydum. Derken adam uzandı, biraz sağa sola döndü, bir küfür salladı ve hareketsiz yattı. Kısa bir süre sonra da horlamaya başladı. Bunun numara olduğunu düşündüm. Uyuduğunu düşünmemizi istiyordu. Ama numarasına sadık kaldı, derin ve uzun bir uyku uyudu, şafak atıncaya kadar üstelik.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Melle uyanıp da odada yabancı bir adam görünce çok korkmuştu. İçerde zor durdu.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Han sahibimiz kahvaltı olarak güzel bir ekmek ve taze şeftalinin yanı sıra Melle'ye ılık süt, bana da ılık elma şarabı verdi. Ben mavnayı bekleyemeyecek kadar rahatsız ve huzursuzdum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Yayan gideceğimizi söyledim. "Yürümek istiyorsanız yürüyün, ama sudan gitmek isterseniz bir-iki saate kadar mavna burada olur," dedi. Bunun üzerine Melle başıyla onayladı; ben de söylenene uydum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Mavna rıhtıma sabah saatlerinin ortalarında geldi; bana Bataklıklar'daki Ammeda'nın kayığını hatırlatan, ortasında bir çeşit evi bulunan uzun, ağır bir gemiydi; güvertesi kafesli sandıklar, saman balyaları, birkaç kafes tavuk ve türlü türlü mal, çeşit çeşit paketle doluydu. Yükler indirilip bindirilirken kaptana yolculuk yapıp yapamayacağımızı sordum ve kısa bir zaman içersinde Sensaly'ye kadar, güvertede uyumak kaydıyla bir gümüş paraya anlaştık. Hesabı ödemek için Kara Kedi'ye geri döndüm. "Bir bronz," dedi cüce.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"İki yatak, yiyecek ve içecek," diye karşı çıktım dört bronz uzatarak.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">İkisini geri itti. "Pek öyle kendi boyumda müşteri bulamıyorum," dedi, gülmeden.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Böylece kasabadan ayrılarak Pedri'nin mavnasına bindik ve öğlen saatlerinde Ambare nehrine açıldık. Güneş parlak, rıhtımlardaki hareket neşeliydi, üstelik Melle –kaptanla yardımcısından uzak dursa, yanımdan hiç ayrılmasa da– bir gemiye binmiş olmaktan çok heyecanlıydı. Suda olmak beni rahatlatmıştı. Pınarlar ve Nehirler İlahı'na Ferusi'deki dayımdan öğrendiğim bir duayı içimden okudum. Rıhtım işçisinin halatı bırakışını, gemiyle rıhtım arasında anaforlanan su aralığı yavaşça açılırken kaptanın halatı toplayışını Melle'yle seyrediyordum. Tam mavna akıntıyı yakalamak için dönerken sokaktan bir adam yürüyerek rıhtıma çıktı. Hoby'ydi.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Bir kayıkhanenin duvarı önünde durduğumuzdan olduğu gibi gözler önündeydik. Kendimi güverteye bırakıp yüzümü kollarımın arasına gizleyerek yere oturdum. "N'oldu?" diye sordu Melle, yanıma çömelerek.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">Kolumun üzerinden şöyle bir bakmaya cesaret edebilmiştim. Hoby rıhtımda durmuş, mavnanın arkasından bakıyordu. Beni görüp görmediğini bilemiyordum.</p>

  <p class="Standard" style="margin-left:0.0cm;margin-right:0.0cm;text-indent:1.0cm;text-align:justify" xml:lang="zxx">"Koca Gaga, ne var?" diye fısıldadı çocuk. Sonunda cevap verdim: "Kötü talih."</p>
</body>
</html>
