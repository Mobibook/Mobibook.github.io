<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">50</h2>

  <p class="block34">Çünkü ben hem ilki, hem sonuncusuyum. Hem onurlandırılan, hem nefret edilenim. Hem fahişe, hem ermişim.</p>

  <p class="block34">(Nag Hammadî, 6,2’den bir parça)</p>

  <p class="block19"> </p>

  <p class="block1">Lorenza Pellegrini içeri girdi. Belbo, tavana baktı, son bir martini ısmarladı. Havada bir gerginlik vardı, kalkmaya davrandım. Lorenza beni alakoydu. “Hayır, hepiniz benimle geliyorsunuz. Bu akşam Riccardo’nun yeni sergisi açılıyor, yepyeni bir biçem getiriyor! Müthiş bir şey! Sen tanıyorsun onu, Jacopo.”</p>

  <p class="block1">Riccardo’nun kim olduğunu biliyordum; hep Pilade’nin çevresinde dolanırdı, ama Belbo’nun bakışlarını niçin tavana diktiğini anlamamıştım o zaman. Şimdi, file’ları okuduktan sonra, Riccardo’nun, Belbo’nun kavgaya tutuşma yürekliliğini gösteremediği, yüzünde yara izi olan o adam olduğunu biliyorum.</p>

  <p class="block1">Lorenza, galerinin Pilade’ye uzak olmadığını söyleyerek diretiyordu. Tam bir şenlik düzenlemişlerdi, hatta bir orji. Diotallevi sinirlendi, hemen eve gitmek zorunda olduğunu söyledi. Ben kararsızdım, ama Lorenza’nın benim de gitmemi istediği açıktı; bu da Belbo’ya acı veriyordu, çünkü onunla baş başa kalma olasılığının gittikçe uzaklaştığını görüyordu. Ama çağrıya karşı koyamadım, böylece kalkıp gittik.</p>

  <p class="block1">Riccardo denen adamı pek sevmezdim. Altmışlı yılların başında çok sıkıcı resimler yapıyordu. Küçük tuvaller üstüne siyahlar, griler, fazla geometrik, biraz optik, göz aldatan resimler, Kompozisyon 15, Paralaks 17, Oklid X gibi adları vardı. 1968’de,  resimlerini işgal edilmiş evlerde sergilemeye başlamıştı; renklerini biraz değiştirmişti, şimdi yalnızca siyah-beyaz kontrastlar yapıyordu. Tuvaller büyük, fırça vuruşları daha sertti. Adları da, Ce n’est qu’un debut, Molotof, Yüz Çiçek gibi adlardı. Milano’ya dönünce, Doktor Wagner’e hayranlık duyulan bir kulüpte bir sergisini görmüştüm. Bu kez siyahlardan vazgeçmişti; yalnızca beyaz kullanıyor; kontrastlar, gözenekli Fabrian kâğıdı üstünde, yağlıboya kabartmalarla sağlanıyordu; öyle ki, diye açıklıyordu, ışığın gelişine göre değişik figürler ortaya çıkıyordu. Belirsizliğe Övgü, A/Travers, Ça, Bergstrasse, Yadsıma 15 gibi adları vardı.</p>

  <p class="block1">O akşam, yeni galeriye girer girmez, Riccardo’nun tekniğinin büyük bir evrim geçirdiğini gördüm. Serginin adı, Megale Apophasis’ti. Riccardo figüratife geçmişti; göz kamaştırıcı renkler kullanmıştı. Alıntılarla oynuyordu; resim yapmayı bildiğine inanmadığım için, ünlü bir tablonun diyapozitifini tuval üstüne yansıtarak çalıştığını sanıyorum; seçtikleri, geçen yüzyılın sonundaki gösterişçi ressamlarla yirminci yüzyıl başlarındaki simgeciler arasında gidip geliyordu. Özgün resmin imgesi üstünde noktacılık tekniğiyle çalışmış, renklerin en küçük ayrımlarını, bir noktadan bir noktaya geçerek bütün bir renk tayfını kapsayacak biçimde kullanmıştı. Öyle ki, parlak, gözkamaştırıcı bir noktadan çıkarak kapkara bir renge varıyordu. Ya da, anlatmak istediği gizemsel yahut evrenbilimsel kavrama göre, bunun tam tersini yapıyordu. Dağlardan ışık demetleri fışkırıyor, parçalanarak tozdan soluk renkli küreler oluşturuyordu; ortak merkezli gökkubbeler, saydam kanatlı, belli belirsiz melekler seçiliyordu; Dore’nin Cennet’ini andırıyordu. Bu kez de, adları, Beatrix, Gizemli Gül, Dante Gabriele 33, Fedeli d’Amore, Atanor, Homunculus 666’ydı. Demek Lorenza’nın homunculus tutkusu buradan geliyormuş, dedim kendi kendime. Resimlerin en büyüğünün adı Sophia’ydı; gökten süzülen kara melekleri gösteriyordu; melekler aşağı doğru indikçe, Gitemica’daki, gökyüzüne doğru uzanan ellere benzetilerek yapılmış, iri, mor ellerin okşadığı beyaz bir yaratık oluşturuyorlardı. Bütün bunların bir araya getirilişinde bir belirsizlik vardı. Yakından bakıldığında, yapılışı kaba görünüyor, ama iki üç metre uzaktan bakılınca duygulandırıcı bir etki yaratıyordu.</p>

  <p class="block1">“Ben eski kafalı bir gerçekçiyim,” diye fısıldadı Belbo, kulağıma, “yalnızca Mondrian’ı anlayabiliyorum. Geometrik olmayan bir resim neyi anlatır?”</p>

  <p class="block1">“Daha önce geometrik resimler yapıyordu,” dedim.</p>

  <p class="block1">“Onlar geometrik değildi, banyo fayanslarıydı.”</p>

  <p class="block1">Bu arada Lorenza koşup Riccardo’yu kucaklamış, Belbo’yla Riccardo başlarını eğerek selamlaşmışlardı. Galeri, tıklım tıklımdı; New York’taki, kalorifer ya da su borularının, tavanda açıkta durduğu, bembeyaz çatıaralarını andırıyordu. Eskiden kalma süsü vermek için kimbilir ne çok para harcamışlardı. Bir köşede bir ses dizgesinden kulakları sağır eden bir Doğu müziği yayılıyordu. Doğru anımsıyorsam, sitar müziği çalıyorlardı, hani şu ezgisini bir türlü çıkaramadığınız türden. Herkes dalgın dalgın resimlerin önünden geçerek dipteki masaların önünde birikiyor, kâğıt  bardakları kapmaya çalışıyordu. Biz akşamın ilerlemiş bir saatinde gitmiştik oraya. Sigara dumanından göz gözü görmüyor, birkaç genç kız sık sık salonun ortasında dans eder gibi deviniyorlardı, ama herkes hâlâ konuşmaya, gerçekten de zengin olan büfedeki yiyecekleri tüketmeye dalmıştı. Ben bir kanepeye oturdum, ayaklarımın dibin-de, yarı yarıya meyve salatasıyla dolu kocaman bir cam çanak vardı. Akşam yemeği yemediğim için biraz meyve salatası alacağım sırada, çanağın içinde bir ayak izi görür gibi oldum; birisi çanağın ortasına basmış, ufak ufak küp biçiminde doğranmış meyveleri ezip pelte haline getirmişti. Bunda şaşılacak bir şey yoktu, çünkü yer şarap lekeleriyle ıslanmış, çağrılıların kimileri daha şimdiden sendeleye sendeleye yürümeye başlamışlardı.</p>

  <p class="block1">Belbo, bir bardak kapmış, sallana sallana ortalarda dolaşıyor, ikide bir birisinin omzuna vuruyordu. Lorenza’yı bulmaya çalışıyordu. Yalnızca birkaç kişi kımıldamadan duruyordu. Kalabalık, gizli bir çiçeği arayan arılar gibi, bir çeşit dairesel devinime kaptırmıştı kendini. Benim aradığım hiçbir şey yoktu; gene de ayağa kalkmış, kalabalığın ilettiği dürtülere uyarak deviniyordum. Biraz ötemde Lorenza’yı gördüm, şu ya da bu kimseyi tanıdığını heyecanlı el-kol devinimleriyle belirtiyordu; başı yukarıda, gözleri miyopmuş gibi kısılmış, omuzlarıyla göğsü dimdik, zürafa gibi gelişigüzel adımlarla dolaşıyordu.</p>

  <p class="block1">Bir an geldi, bu insan seli bir masanın arkasında bir köşeye sıkıştırdı beni; Lorenza ile Belbo da, en sonunda, belki de rastlantıyla bir araya gelmişler, sırtları bana dönük, sıkışıp kalmışlardı orada. Benim orada olduğumun ayrımına varmışlar mıydı, bilmiyorum, ama dipteki müziğin gürültüsü öyle fazlaydı ki, kimse kimsenin dediğini işitmiyordu. Lorenza ile Belbo, bu yüzden kendilerini kalabalıktan soyutlanmış sanıyorlardı; ben de elimde olmaksızın konuşmalarını işitiyordum.</p>

  <p class="block1">“Söyle bakalım,” diyordu Belbo, “şu Agliè’ni nerede tanıdın?”</p>

  <p class="block1">“Benim Agliè’m mi? Ama bugün gördüğüm kadarıyla, senin de Agliè’n o. Demek, sen, Simon’u tanıyabilirsin, ama ben tanıyamam. İyi, doğrusu.”</p>

  <p class="block1">“Peki, bu Simon’la Sophia ne demek oluyor?”</p>

  <p class="block1">“Yalnızca bir 030ın bu! Onu bir arkadaşımın evinde tanıdım, oldu mu? Onu çok çekici buluyorum. Sanki bir prensesmişim gibi elimi öpüyor. Babam yaşında adam.”</p>

  <p class="block1">“Dikkat et, oğlunun babası olabilir.”</p>

  <p class="block1">Sanki Bahia’da Amparo’yla konuşuyormuşum gibi geldi bana. Lorenza haklıydı. Agliè, böyle bir töreyi bilmeyen genç bir bayanın elinin nasıl öpüleceğini biliyordu.</p>

  <p class="block1">“Peki, Simon’la Sophia’nın anlamı ne?” diye üsteledi Belbo. “Onun adı Simon mu?”</p>

  <p class="block1">“Olağanüstü bir öyküsü var bunun. Evrenin bir yanlışlığın ürünü olduğunu, bunun biraz da benim suçum olduğunu biliyor muydun? Sophia, Tanrı’nın dişi yanıydı; çünkü o zaman Tanrı erkeksi olmaktan çok kadınsıymış. Siz erkekler, sonradan, ona bir sakal takıp bir erkekmiş gibi söz etmeye başlamışsınız ondan. Ben onun iyi olan yansıymışım. Simon, benim, izin almadan dünyayı yaratmak istediğimi söylüyor; ben, Sophia, bir adı da, neydi, dur bakayım, tamam Ennoia. Ama benim erkek olan yanım yaratmak istemiyormuş, -belki yüreksizliğinden, belki de iktidarsızlığından-ben de, onunla birleşecek yerde, dünyayı tekbaşıma yaratmaya karar vermişim; bu isteğe karşı koyamamışım, sanırım aşırı sevgi yüzünden. Doğru, bu karmakarışık evrene tapıyorum. Dünyanın ruhu oluşumun nedeni de bu. Simon böyle diyor.”</p>

  <p class="block1">“Ne incelik. Bütün kadınlara böyle mi söylüyor?”</p>

  <p class="block1">“Hayır, aptal, yalnızca bana. Çünkü beni senden daha iyi anlıyor, beni kafasındaki imgeye benzetmeye çalışmıyor. Yaşamımı kendi istediğim biçimde yaşamama izin verilmesi gerektiğini anlıyor. Sophia da böyle yapmıştı; dünyayı yaratmak için ortaya atılmıştı. İlksel maddeyle çatışmış; iğrençmiş, sanırım deodorant kullanmıyormuş; ama öyle görünüyor ki, Sophia bile bile yapmamış bunu, bir rastlantı sonucu yaratmış Demo...”</p>

  <p class="block1">“Demiurgos mu?”</p>

  <p class="block1">“Tamam, o. İyi anımsamıyorum, belki de bu Demiurgos’u yaratan Sophia değildi, Demiurgos zaten vardı da, Sophia onu ayartmıştı; hadi, ne duruyorsun budala, kur şu dünyayı da biraz eğlenelim. Demiurgos her şeyi yüzüne gözüne bulaştırdı, dünyayı gerektiği gibi yapmayı bilmiyordu. Aslında, bu işe hiç kalkışmamalıydı, çünkü malzeme kötüydü, üstelik ona dokunmasına da izin verilmemişti. Neyse, yapacağını yaptı, Sophia da içeride kaldı. Dünyanın tutsağı oldu.”</p>

  <p class="block1">Lorenza konuşuyor, durmadan içiyordu. Birçok kişi salonun ortasında, gözleri kapalı, usul usul salınıyor, Riccardo beş dakikada bir gelip Lorenza’nın bardağını dolduruyordu. Belbo, Lorenza’ nın çok içtiğini söyleyerek onu durdurmaya çalışıyor, ama Riccardo başını sallayarak gülüyordu; Lorenza da, içkiyi Jacopo’dan daha iyi kaldırdığını, çünkü ondan daha genç olduğunu söyleyerek karşı çıkıyordu.</p>

  <p class="block1">“Okey, okey,” diyordu Belbo. “Dedene kulak asma. Simon’a kulak ver sen. Başka ne dedi sana?”</p>

  <p class="block1">“Söyledim ya, dünyanın tutsağıymışım ben, daha doğrusu kötü meleklerin tutsağı... Çünkü bu öyküdeki melekler kötü meleklermiş, Demiurgos’un her şeyi yüzüne gözüne bulaştırmasına yardım etmişler... Ne diyordum, kötü melekler beni tutuyorlar, kaçmama izin vermiyorlar, bana acı çektiriyorlar. Ama insanlar arasında sık sık beni tanıyan biri çıkıyor. Simon gibi. Bunun bir kez daha başına geldiğini söylüyor, bin yıl önce; sahi sana söylemeyi unuttum, Simon gerçek anlamda ölümsüz; neler neler görmüş bilsen...”</p>

  <p class="block1">“Elbette, elbette. Ama daha içme artık.”</p>

  <p class="block1">“Şişşt... Simon beni bir kez, Tyre’de bir genelevde fahişelik ederken bulmuş, adım Helen’miş...”</p>

  <p class="block1">“Bu adam sana bunu söylüyor, sen de sevinçten uçuyorsun, öyle mi? İzin verin, elinizi öpeyim, benim boktan evrenimin fahişesi... Ne soylu bir adam.”</p>

  <p class="block1">“Fahişe olan biri varsa, o da Helen’di. Hem o zamanlar fahişe demek, özgür, bağları olmayan aydın bir kadın demekti, ev kadını olmak istemeyen bir kadın. Sen de biliyorsun, salonları bile vardı. Bugün olsa, halkla ilişkileri yürütürlerdi. Halkla ilişkileri yürüten bir kadına, karayollarında, gelip geçen kamyon şoförleri görsün diye ateş yakan yosmalar gibi, fahişe diyebilir misin?”</p>

  <p class="block1">Tam o sırada Riccardo gelip Lorenza’nın kolundan tuttu. “Gel, dans edelim,” dedi.</p>

  <p class="block1">Salonun ortasında, ayakta uyuyormuş gibi usul usul deviniyorlardı; trampet çalıyormuşçasına. Ama arasıra Riccardo onu kendine çekiyor, bir elini sahip çıkıcı bir biçimde onun ensesine koyuyordu. Lorenza da, gözleri kapalı, yüzü al al, başını geriye atmış, saçları dümdüz omuzlarından sarkmış, ona uyuyordu. Belbo sigara üstüne sigara yakıyordu.</p>

  <p class="block1">Biraz sonra Lorenza, Riccardo’nun beline sımsıkı sarıldı, Belbo’yla aralarında bir adım kalıncaya dek usul usul sürükledi onu. Dansı bırakmadan, Belbo’nun elinden bardağı aldı. Sol eliyle Riccardo’yu, sağ eliyle bardağı tutuyordu; belli belirsiz nemli gözlerini Jacopo’ya çevirdi; ağlıyormuş gibi görünüyordu, ama gülümsü-yordu. Belbo’yla konuşmaya başladı:</p>

  <p class="block1">“Biliyor musun, yalnızca bir kez olmamış bu?”</p>

  <p class="block1">“Ne bir kez olmamış?” diye sordu Belbo.</p>

  <p class="block1">“Sophia’ya rastlaması. Yüzyıllarca sonra Simon, Guillaume Postel de olmuş.”</p>

  <p class="block1">“Postacı mıydı?”</p>

  <p class="block1">“Budala. Bir Rönesans bilginiydi o, Yahudice biliyordu...”</p>

  <p class="block1">“Yahudice değil, İbranca.”</p>

  <p class="block1">“Ne fark eder? Tıpkı çocukların Süpermen’i okudukları gibi okuyormuş. Bir bakışta. Neyse, Venedik’te bir hastanede, okuması yazması olmayan yaşlı bir hizmetçi kadına rastlıyor, Joanna’ya; ona bakıp tamam, diyor, anladım, Sophia’nın, Ennoia’nın yeniden dirilmişi bu; kadınsı ruhlu dünyayı kurtarmak için gökten inen Dünya’ nın Büyük Anası. Böylece Postel, Joanna’yı alıp götürüyor. Herkes deli gözüyle bakıyor ona, ama o hiç aldırmıyor, Sophia’ya tapıyor, onu meleklerin tutukevinden kurtarmak istiyor; ölünce de tam bir saat gözlerini güneşe dikiyor, günlerce yiyip içmiyor; içine, artık varolmayan, ama gene de varmış gibi olan, Joanna’nın ruhu girmiş. Çünkü hep orada, dünyada kalıyor, sık sık yüzeye çıkıyor, yani bir başka varlıkta yeniden canlanıyor... Ne acıklı, değil mi?”</p>

  <p class="block1">“Gözyaşlarımı tutamıyorum. Peki, Sophia olmak çok mu hoşuna gidiyor?”</p>

  <p class="block1">“Ama, senin için de Sophia’yım, sevgilim. Biliyorsun, beni tanımadan önce, korkunç boyunbağları takıyordun; omuzların da kepek doluydu.”</p>

  <p class="block1">Riccardo kolunu yeniden Lorenza’nın boynuna doladı. “Konuşmanıza ben de katılabilir miyim?” diye sordu.</p>

  <p class="block1">“Sen uslu uslu danset bakalım. Kösnüllüğümün aracısın sen.”</p>

  <p class="block1">“Hoşuma gider bu.”</p>

  <p class="block1">Belbo, Riccardo yokmuş gibi sürdürüyordu konuşmayı: “Demek sen onun fahişesisin, halkla ilişkileri yürütüyorsun, o da senin Simon’un.”</p>

  <p class="block1">“Benim adım Simon değil,” dedi Riccardo, dili dolaşarak.</p>

  <p class="block1">“Senden söz etmiyoruz biz,” dedi Belbo. Bir süredir davranışı beni kaygılandırıyordu. Her zaman duygularını kendine saklayan Belbo, bir tanığın, hatta bir rakibin yanında bir âşıklar kavgasını sahneliyordu. Ama bu son tümceden anladığıma göre, -gerçek rakibi başka biriyken- bir adamın yanında kendini apaçık ortaya koyarak, Belbo, ona kalan biricik yolla Lorenza’ya sahip olduğunu vurguluyordu.</p>

  <p class="block1">Bu arada, Lorenza, birinden bir bardak daha rica ettikten sonra yanıtladı onu: “Ama bu yalnızca bir şaka. Ben seni seviyorum.”</p>

  <p class="block1">“İyi ki nefret etmiyorsun.’ Bak, ben eve gitmek istiyorum, gastridim tuttu. Ben hâlâ o aşağılık maddenin içinde tutukluyum. Simon bana hiçbir söz vermedi. Benimle geliyor musun?”</p>

  <p class="block1">“Biraz daha kalalım. Burası çok güzel. Eğlenmiyor musun? Hem ben daha resimlere bakmadım. Riccardo’nun yaptığı resmimi gördün mü?”</p>

  <p class="block1">“Seninle yapmak istediğim öyle çok şey var ki,” dedi Riccardo.</p>

  <p class="block1">“Kabalık etme. Hem, sen karışma. Ben Jacopo’yla konuşuyorum. Jacopo, Tanrım, yalnız sen mi arkadaşlarınla entelektüel şakalar yapabilirsin, ben yapamaz mıyım? Bana Tyre’li bir fahişe gibi davranan kim? Sen değil misin?”</p>

  <p class="block1">“Evet benim; istersen yemin edeyim. Seni yaşlı beyefendilerin kucağına iten benim.”</p>

  <p class="block1">”Ama beni kollarına almaya hiç kalkışmadı. Şehvet düşkünü bir adam değil o. Beni yatağa götürmek istemediği, bir fikir arkadaşı saydığı için kızıyorsun.”</p>

  <p class="block1">“Allumeuse.”<sup class="calibre4"><sup class="noteref" id="back_note_161"><a class="calibre5" href="index_split_137.html#note_161" title="161">161</a></sup></sup></p>

  <p class="block1">“İşte bunu söylememeliydin. Riccardo, gel gidip içecek bir şeyler bulalım.”</p>

  <p class="block1">“Hayır, dur,” dedi Belbo. “Onu ciddiye alıp almadığını hemen şimdi söyleyeceksin bana. Deli olup olmadığını anlamak istiyorum. Şu içkiyi bırak, Allah kahretsin. Hadi söyle; onu ciddiye alıyor musun?”</p>

  <p class="block1">”Ama sevgilim, bu bir oyun, ikimizin arasında bir oyun. Hem sonra, işin güzel yanı ne biliyor musun, Sophia kim olduğunu anlayınca, meleklerin zulmünden kurtulup günahtan arınır…”</p>

  <p class="block1">“Yani şimdi sen günah işlemekten vaz mı geçtin?”</p>

  <p class="block1">“Lütfen, bir kez daha düşün bunu,” dedi Riccardo, onu alnından saygılıca öperek.</p>

  <p class="block1">”Tam tersine,” diye yanıtladı Lorenza, Belbo’ya, ressamın yüzüne bakmaksızın. “Bu gibi şeyler günah sayılmıyor artık; insan kendini tensel isteklerden kurtarmak için canının istediği her şeyi yapabilir, böylece iyiyi de, kötüyü de aşar.”</p>

  <p class="block1">Riccardo’yu iterek kendinden uzaklaştırdı. “Ben Sophia’yım; kendimi meleklerden kurtarmak için bütün günahları işlemeliyim, en çok zevk verenleri de!” dedi yüksek sesle.</p>

  <p class="block1">Hafifçe sendeleyerek, siyahlar giymiş, gözleri alabildiğine sürmeli, soluk benizli bir kızın oturduğu bir köşeye doğru yürüdü. Lorenza, kızı salonun ortasına doğru çekti, birlikte sallanmaya başladılar. Karınları neredeyse birbirine değmiş, kolları gevşekçe yanlarına sarkmıştı. “Seni de sevebilirim,” dedi Lorenza, sonra ağzından öptü onu.</p>

  <p class="block1">Oradakiler biraz heyecanlanmış, çevrelerinde bir yarım halka oluşturmuşlardı; içlerinden biri bağırarak bir şey söyledi. Belbo, yüzünde anlaşılmaz bir anlam, bir deneme çekimini seyreden bir yönetmen gibi sahneye bakıyordu. Terlemişti; sol gözünde, daha önce hiç ayrımına varmadığım bir tik belirmişti. Lorenza en az beş dakikadan beri dans ediyor, gittikçe daha kışkırtıcı devinimler yapıyordu. Belbo birden patladı: “Çabuk buraya gel,”</p>

  <p class="block1">Lorenza durdu, bacaklarını açtı, kollarını öne doğru uzattı, “Ben hem fahişe, hem ermişim!” diye bağırdı.</p>

  <p class="block1">“Bok soyu,” dedi Belbo ayağa kalkarak. Doğruca onun yanına gitti, bileğinden yakaladı, kapıya doğru sürükledi onu.</p>

  <p class="block1">“Dur,” diye bağırdı Lorenza, “ne cesaretle...” Sonra hüngür hüngür ağlamaya başladı, kollarını Belbo’nun boynuna doladı. “Sevgilim, ben senin Sophia’nım, bunda kızacak ne var...”</p>

  <p class="block1">Belbo sevecenlikle kolunu onun omuzlarına doladı, şakağından öptü, saçlarını düzeltti, sonra salona dönüp, “Bağışlayın,” dedi, “bu kadar içki içmeye alışık değil.”</p>

  <p class="block1">Oradakilerden bazılarının kıkır kıkır güldüklerini işittim. Sanırım, Belbo da işitti. Kapının eşiğinde durduğumu görünce, benim için mi, başkaları için mi, yoksa kendisi için mi olduğunu hiçbir zaman anlayamadığım bir şey yaptı. Oradakilerin onlarla artık ilgilenmez oldukları bir sırada, alçak sesle yaptı bunu.</p>

  <p class="block1">Kolu hâlâ Lorenza’nın omuzlarına dolanmış, salondakilere dönerek, yumuşak bir sesle, apaçık bir gerçeği dile getirircesine: “Guguk,” dedi.</p>

  <p class="block3" id="calibre_pb_57"> </p>
</body>
</html>