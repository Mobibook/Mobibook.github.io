<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block41">115</h2>

  <p class="block34">Evreni dolduran cinler gözle görülebilseydi, varoluş olanaksız olurdu.</p>

  <p class="block34">(Talmud, Berakhoth, 6)</p>

  <p class="block19"> </p>

  <p class="block1">Bardan çıkınca, Porte St-Martin’in ışıkları içinde buldum kendimi. Bir Arap tavernasıydı bu; çevresindeki, ışıkları hâlâ yanan dükkânlar da. Kuskus, falafel kokusu, kalabalık. Öbek öbek gençler, çoğu sıska, ellerinde uyku torbaları. Ne oluyor, diye sordum bir oğlana. Gösteri, dedi; ertesi gün Savary’nin önerdiği yasaya karşı büyük bir gösteri yapılacaktı. Otobüslerle geliyorlardı göstericiler.</p>

  <p class="block1">Bir Türk -kılık değiştirmiş bir Dürzi, bir İsmailî-<sup class="calibre4"><sup class="noteref" id="back_note_322"><a class="calibre5" href="index_split_137.html#note_322" title="322">322</a></sup></sup> kötü bir Fransızcayla bir çeşit kulübe çağırdı beni. Asla. Asla. Alamut’tan kaçmaksın. Kimin, kimin hizmetinde olduğunu bilmiyorsun. Kimseye güvenme.</p>

  <p class="block1">Kavşaktan karşıya geçtim. Şimdi yalnızca kendi ayak seslerimi işitiyordum. Büyük kentin yararı: birkaç metre yürüyünce ıssızlığa kavuşursun yeniden.</p>

  <p class="block1">Birden, bir-iki blok ötede, solumda, Conservatoire; gecenin içinde, soluk. Dışarıdan bakılınca kusursuz bir dinginlik. Doğru’nun uykusunu uyuyan bir anıt. Güneye, Seine’e doğru ilerliyorum. Bir hedefim var, ama açık seçik değil. Ne olduğunu birine sormak istiyorum.</p>

  <p class="block1">Belbo öldü mü? Gökyüzü dingin. Bir grup öğrenciye rastlıyorum. Sessizler, genius loci’nin<sup class="calibre4"><sup class="noteref" id="back_note_323"><a class="calibre5" href="index_split_137.html#note_323" title="323">323</a></sup></sup> etkisi altındalar. Solda, Saint-Nicolas-des-Champs’ın yandan görünüşü.</p>

  <p class="block1">Rue St-Martin’i izliyorum, karşıya, Rue aux Ours’a geçiyorum, neredeyse bulvar genişliğinde; yönümü yitirmekten korkuyorum. Hangi yönü? Çevreme bakmıyorum, sağımda, köşede, Editions Rosi-cruciens’in iki vitrinini görüyorum. Karanlık, ama sokak lâmbalarının az ışığında, elfenerimin de yardımıyla, içindekileri seçebiliyorum. Kitaplar, nesneler. Histoire des juifs, Comte de St.-Germain, alchimie, monde cache, les maisons secretes de la Rose-Croix, katedral ustalarının mesajı, Katarlar, Yeni Atlantis, Mısır tıbbı, Karnak Tapınağı, Bagavad Gita, öldükten sonra diriliş, Gül-Haç avizeleri, İsis ve Osiris büstleri, tütsü kutuları, tütsü tabletleri, tarot tartları. Bir kama, Gül-Haç mührünü taşıyan, tenekeden, yuvarlak saplı bir mektup açacağı. Ne yapıyorlar, beni alaya mı alıyorlar?</p>

  <p class="block1">Şimdi Beaubourg’un önyüzünden geçiyorum. Gündüzleri bir köy panayırını andırır; şimdiyse alan neredeyse bomboş, sessiz, uykuya dalmış birkaç grup, karşıdaki birahanelerde tek tük ışıklar. Hepsi doğru. Topraktan enerji çeken büyük hava kanalları. Belki de gündüzleri burayı dolduran kalabalıklar titreşim sağlamaya yarıyorlar; belki de Hermetik makine taze etle besleniyor.</p>

  <p class="block1">Saint-Merri Kilisesi. Karşıda, Librairie la Vouvivre; kitapların dörtte üçü gizli bilimlerle ilgili. Çılgınlığa kaptırmamalıyım kendimi. Rue des Lombards’a sapıyorum; hâlâ açık bir tavernadan gülüşerek çıkan bir İskandinav kızlar ordusundan kaçınmak için belki de. Susun, Lorenza’nın öldüğünü bilmiyor musunuz?</p>

  <p class="block1">Öldü mü gerçekten? Ya ölen bensem? Rue des Lombards: Rue Flamel’i dikey olarak kesiyor; Rue Flamel’in sonunda Tour Saint-Jacques seçiliyor, beyaz beyaz. Köşede Arcane 22 Kitabevi, tarot kartları, sarkaçlar. Simyacı Nicolas Flamel, bir simya kitabevi, sonra Tour Saint-Jacques: tabandaki o kocaman beyaz aslanlarıyla, Seine boyundaki bu işe yaramaz geç-Barok kule; içrek bir dergiye adını vermiş. Pascal’in, havanın ağırlığıyla ilgili deneyler yaptığı kule; bugün hâlâ, 52 metre yükseklikte, meteorolojik araştırmaların yapıldığı bir istasyon var orada. Belki de, Eyfel Kulesi’ni dikmeden önce, onunla başlamışlardı işe. Özel bölgeler var. Ama kimse ayrımına varmıyor.</p>

  <p class="block1">Saint-Merri’ye doğru dönüyorum. Gene genç kız gülüşleri. İnsan görmek istemiyorum. Kilisenin çevresinden dolanıyorum. Rue du Cloître Saint-Merri’de, eski, kaba ağaçtan bir transept kapısı. Solda bir alan, Beaubourg’un uç sınırı, gündüz gibi aydınlık. Açık alanda, bir yüzme havuzunun ya da yapay bir gölün suları üstünde yüzen Tin-guely makineleri<sup class="calibre4"><sup class="noteref" id="back_note_324"><a class="calibre5" href="index_split_137.html#note_324" title="324">324</a></sup></sup> ile renk renk başka araçlar, dişli çarkların sinsi madensi sesleri. Art-alanda, yapının çevresindeki (çevresine kurulmuş?) iskeleyi, Beaubourg’un kocaman açık ağızlarını görüyorum yeniden; sarmaşıkların yuttuğu bir duvarın yanında bırakılmış bir Titanic, ayın kraterlerinden birinde bir gemi enkazı gibi. Katedrallerin söyleyemediklerini, Kara Bâkire’lerle iletişim içindeki kocaman transatlantik kanalları fısıldıyor. Yalnızca, Saint-Merri’nin çevresinden dolanmasını bilenler keşfedebilir onları. Öyleyse sürdürmeliyim; bir ipucu var elimde, Onlar’ın, Karanlık Kişiler’in oyununu ortaya çıkarmalıyım; tam da Ville Lumiere’in<sup class="calibre4"><sup class="noteref" id="back_note_325"><a class="calibre5" href="index_split_137.html#note_325" title="325">325</a></sup></sup> merkezinde.</p>

  <p class="block1">Rue des Juges Consules’e kıvrılıyorum, Saint-Merri’nin ön yüzünde buluyorum kendimi. Neden bilmem, içimden bir ses elfenerini yakıp kapıya tutmamı söylüyor bana. Alevli Gotik, taş-kemerler.</p>

  <p class="block1">Birden, hiç ummadığım bir şeyi taç-kemerin üstünde görüyorum.</p>

  <p class="block1">Bafomet. Tam, iki yarım-kemerin birleştiği yerde, birincisinin tepesinde, ışınsal taş dizgisinin görkemi içinde Kutsal Ruh’u simgeden bir güvercin var; ikincisinin üstünde ise, yakaran meleklerle kuşatılmış o, Bafomet, korkunç kanatlarıyla. Bir kilisenin önyüzünde. Utanmasızca.</p>

  <p class="block1">Neden orada? Çünkü Tapınak’ın uzağında değiliz. Tapınak -ya da ondan artakalan-nerede? Geri dönüyorum, kuzeydoğuya doğru yürüyorum, Rue de Monmorency’nin köşesinde buluyorum kendimi. 51 numarada, Nicolas Flamel’in evinin önünde, Bafomet’le Tapınak arasında. Kurnaz Spagirica<sup class="calibre4"><sup class="noteref" id="back_note_326"><a class="calibre5" href="index_split_137.html#note_326" title="326">326</a></sup></sup> kiminle hesaplaşacağını iyi biliyordu. Hangi dönemden kaldığı belli olmayan bir evin, Taverne Nicolas Flamel’in önünde iğrenç çöp tenekeleri. Ev eski, turistik amaçla restore edilmiş, en aşağı düzeyde Şeytancılar, İlikler için. Bitişiğindeki Amerikan barın üstünde bir Apple posteri: ‘secouez vous les puces’ (virüslerden kurtulunuz.). Hermes-yazılımı. Dir. Temurah.</p>

  <p class="block1">Rue du Temple’dayım şimdi. Boydan boya geçiyorum sokağı, rue de Bretagne’la kesiştiği köşeye varıyorum, Square du Temple’a; bir mezarlık gibi ağartılmış bir bahçe; şehit düşmüş şövalyelerin nekropolü.</p>

  <p class="block1">Rue de Bretagne’ın, rue Vieille du Temple’la kesiştiği kavşağa dek yürüyorum. Rue Vieille du Temple’da, rue Barbette’i geçtikten sonra, garip dükkânlar var: tuhaf biçimli, ördeğe, sarmaşık yapraklarına benzeyen elektrik ampulleri. Fazla modern. Beni kandıramazlar.</p>

  <p class="block1">Rue des Francs-Bourgeois: Marais’deyim, burayı biliyorum, az sonra eski koşer kasap dükkânları belirecek. Yahudilerin Tapınakçılar’la ne işi var, onların Plan’daki yerini Alamut’taki Haşhaşînler’e vermemiş miydik biz? Ben ne arıyorum burada? Bir yanıt mı arıyorum? Hayır, yalnızca Conservatoire’dan uzaklaşmak istiyorum belki de. Ya da bir hedefe doğru gidiyorum, şaşkın şaşkın. Burası olamaz, biliyorum, nerede olduğumu anımsamaya çalışıyorum; tıpkı Belbo’nun düşünde unutulmuş bir adresi araması gibi.</p>

  <p class="block1">Uygunsuz bir gruba rastlıyorum. Pis pis gülüyorlar, beni kaldırıma çıkmaya zorlamak için dağınık düzende yürüyorlar. Bir an, onların Şeyh’ül-Cebel’in elçileri olmalarından, oraya benim için gelmiş olmalarından kuşkulanıyorum. Yanılmışım; gecenin içinde yitip gidiyorlar; yabancı bir dil konuşuyorlar, kulağa Şiice, Talmutça, bir çöl yılanı gibi Kıptça gibi gelen ıslığa benzer bir dil.</p>

  <p class="block1">Uzun kaftanlar içinde erdişil yaratıklar geliyor karşıdan. Gül-Haç kaftanları. Yanımdan geçip Rue de Sevigne’ye dönüyorlar. Çoktan geceyarısı oldu. Herkesin kentini yeniden bulmak için kaçtım Conservatoire’dan, ama herkesin kentinin, erginlenmişlere özgü yolları olan bir yeraltı mezarlığından başka bir şey olmadığını şimdi anlıyorum.</p>

  <p class="block1">Bir sarhoş. Belki de sarhoşmuş gibi yapıyor. Güvenme, hiç kimseye güvenme. Hâlâ açık bir barın önünden geçiyorum; ayak bileklerine dek inen önlükleriyle, garsonlar sandalyeleri masaların üstüne yığmaya başlamışlar bile. Tam zamanında içeri giriyorum, bir bira ısmarlıyorum, bir dikişte içiyorum, bir tane daha istiyorum. “İyi susamışsınız, ha?” diyor içlerinden biri. Ama sözlerinde içtenlik değil, kuşku var. Elbette susadım, akşamüstü saat beşten beri hiçbir şey içmedim, hem insan geceyi bir sarkacın altında geçirmese de susayabilir. Aptallar. Parayı ödeyip çıkıyorum; yüz çizgilerimi belleklerine kazıyamadan önce.</p>

  <p class="block1">Place des Vosges’un köşesindeyim şimdi. Kemerler boyunca yürüyorum. Place des Vosges’de, geceleyin çılgın katil Mathias’ın ayak seslerinin yankılandığı o eski filmin adı neydi? Duruyorum. Arkamda ayak sesleri mi işitiyorum? İşitemezdim ki; ben durunca o da durdu. Bir-iki vitrin olsa, bu kemeraltları Conservatoire’ın salonları olabilirdi.</p>

  <p class="block1">Alçak on altıncı yüzyıl tavanları, yuvarlak kemerler, taşbasması resimler, antika eşya satan galeriler. Places des Vosges: eski, aşınmış, kertik kertik, cüzamlı kapılar. Yüzyıllardır yerlerinden kımıldamamış insanlar var burada. Sarı kaftanlı adamlar. Yalnızca hayvan doldurucularının oturduğu bir alan. Geceleri çıkıyorlar dışarı. Mundus Subterraneus’a<sup class="calibre4"><sup class="noteref" id="back_note_327"><a class="calibre5" href="index_split_137.html#note_327" title="327">327</a></sup></sup> açılan oynak levhayı, kapağı biliyorlar. Herkesin gözü önünde.</p>

  <p class="block1">L’Union de Recouvrement des Cotisation de securite sociale et d’allocations familiales de la Patellerie numero 75, u 1. Yeni bir kapı -burada varlıklılar oturuyor olmalı- ama hemen ardından, Via Sincero Renato’daki kapılar gibi, boyası çıkmış eski bir kapı geliyor. Sonra 3 numarada, son zamanlarda onarılmış bir kapı. İlikler’le Pnömatikler yer değiştiriyorlar. Efendilerle onların köleleri. Sonra, bir kemer olması gereken bir yere çivilenmiş kalaslar. Açıkça anlaşılıyor: bir gizli bilimler kitabevi varmış burada, şimdi artık yok. Bütün bir blok boşaltılmış. Bir gecede boşaltılmış. Tıpkı Agliè gibi. Birinin bildiğini biliyorlar, yeraltına çekilmeye başlıyorlar.</p>

  <p class="block1">Rue de Birague’ın köşesindeyim. Sonsuza dek uzayıp giden kemerler görüyorum; içlerinde tek bir canlı yok. Keşke karanlık olsaydı, ama sokak lâmbalarının sarı ışığı var. Bağırsam, kimse duymazdı sesimi. Hiç ışık sızmayan kapalı pencerelerin ardında, hayvan doldurucular, sarı kaftanları içinde kıs kıs gülerlerdi.</p>

  <p class="block1">Ama yok, kemerlerle ortadaki bahçe arasında park etmiş otomobiller; arasıra tek tük gölgeler geçiyor. İri bir Alman çoban köpeği çıkıyor önüme. Gecenin içinde tekbaşına bir kara köpek. Faust nerede? Sadık Wagner’i, köpeğe çişini ettirmeye mi gönderdi yoksa?</p>

  <p class="block1">Wagner. İşte, su yüzüne çıkmaksızın kafamda dönenip duran düşünce. Doktor Wagner; onu görmek istiyorum. Sayıkladığımı, kuruntuları nesneleştirdiğimi o söyleyebilir bana. Hiçbirinin gerçek olmadığını, Belbo’nun yaşadığını, Tres’in var olmadığını söyleyebilir. Hasta olduğumu öğrenmek nasıl rahatlatırdı içimi.</p>

  <p class="block1">Alandan neredeyse koşarak geçiyorum. Bir otomobil izliyor beni. Belki de park edecek bir yer arıyordur yalnızca. Plastik bir çöp torbasına takılıyor ayağım. Otomobil park ediyor. Beni izlemiyormuş. Rue St.-Antoine’dayım. Taksi arıyorum. O anda bir taksi beliriyor; çağrılmış gibi.</p>

  <p class="block1">“Evenue Elisee Reclus, yedi numara,” diyorum sürücüye.</p>

  <p class="block3" id="calibre_pb_126"> </p>
</body>
</html>