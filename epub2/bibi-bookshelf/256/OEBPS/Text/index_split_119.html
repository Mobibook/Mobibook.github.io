<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block8">109</h2>

  <p class="block34">Saint-Germain... Çok ince, çok esprili... Çeşit çeşit gizler bildiğini söylüyordu... Görüntüler için sık sık, ününün büyük Ölçüde kaynaklandığı, o ünlü, büyülü aynasından yararlanıyordu... Bu aynanın yansıtıcı etkileri aracılığıyla hemen hemen her zaman bilinen gölgeleri çağırıyordu. Öte dünya ile iletişimi kanıtlanmıştı.</p>

  <p class="block34">(Le Coluteux de Canteleu, Les sectes et les societes secretes, Paris, Didier, 1863, s. 170-171)</p>

  <p class="block19">&nbsp;</p>

  <p class="block1">Belbo yıkılmış gibi duyumsuyordu kendini. Her şey apaçık ortadaydı. Agliè anlattıklarının gerçek olduğunu sanıyordu; haritayı ele geçirmek istiyordu, ona bir tuzak kurmuştu; şimdi avucunun içine almıştı onu. Ya Belbo, bilmediği (ama bilmediğini yalnızca kendisinin bildiği; ben hiçbir adres bırakmadan gitmiştim, Diotallevi de ölüyordu) bir şeyi açıklamak için Paris’e gidecekti; yoksa İtalya’nın tüm polisleri ardına düşeceklerdi.</p>

  <p class="block1">Ama Agliè böylesine aşağılık bir oyuna girmeye gönül indirmiş olabilir miydi? Eline ne geçecekti? Belbo bu çılgın yaşlı adamın yakasına yapışıp sürükleye sürükleye karakola götürmeliydi onu. Ancak o zaman sıyrılabilirdi bu işin içinden.</p>

  <p class="block1">Bir taksiye atlayıp Piazza Piola yakınlarındaki eve gitti. Pencereler kapalıydı, bahçe kapısının üstünde bir emlâkçının KİRALIK levhası vardı. Delilikti bu; Agliè daha bir hafta öncesine dek orada oturuyordu; ona telefon etmişti.</p>

  <p class="block1">Bitişik evin kapısını çalmıştı Belbo; “Ha, o bey mi? Dün taşındı. Nereye gittiğini bilmiyorum. Yalnızca yüzünden tanıyorum onu, çok kapalı bir kimseydi. Sanırım durmadan yolculuğa çıkıyordu.”</p>

  <p class="block1">Yapılacak tek şey emlâkçıya sormaktı. Agliè diye birinden söz edildiğini hiç işitmemişlerdi. Ev bir Fransız firmasına kiralanmıştı. Kira düzenli olarak banka aracılığıyla ödeniyordu. Kira sözleşmesi yirmi dört saat içinde iptal edilmiş, firma güvence parasını geri istememişti. Tüm ilişkiler Ragotki diye biriyle yazışarak yürütülmüştü. Bütün bildikleri buydu.</p>

  <p class="block1">Olanaksızdı; Rakoski mi, Ragotki mi, her kimse, Albay’ın gizemli ziyaretçisi, De Angelis’le Interpol’ün aradığı adam, şimdi tutmuş, ortalarda dolaşarak evler kiralıyordu. Bizim öykümüzde, Ardenti’nin Rakoski’si, Okrana’da çalışan Rakovski’nin yeniden dirilmişiydi; yani Saint-Germain. Ama Agliè’yle ne alıp vereceği vardı.</p>

  <p class="block1">Belbo, yayınevine gitmiş, bir hırsız gibi merdivenlerden süzülerek üst kata, odasına çıkmış, kapıyı da içeriden kilitlemişti. Olup bitenleri en başından başlayarak düşünmeye çalışmıştı.</p>

  <p class="block1">Bütün bunlar insanın aklını kaçırmasına yeterdi. Belbo ise aklını çoktan kaçırdığından hiç kuşku duymuyordu. Üstelik içini açabileceği hiç kimse yoktu. Bir yandan terini siliyor, bir yandan da masanın üstündeki, bir gün önce gelen, daktiloyla yazılmış metinlerin sayfalarını çeviriyordu, dalgın dalgın. Birden, bir sayfayı açar açmaz, Agliè’nin adını görmüştü.</p>

  <p class="block1">Metnin başlığına bakmıştı. Sıradan bir Şeytancı’nın yazdığı bir kitapçıktı: Saint-Germain Kontunun Gerçek Öyküsü. Sayfayı bir kez daha okudu. Chacorma’ın yaşamöyküsünden alıntılanarak, Claude Louis de Saint-Germain’in, Monsieur de Surmont, Kont Soltikof, Mister Welldone, Belmar Markisi, Rakoski ya da Ragoski gibi çeşitli adlar kullandığı, ama gerçek aile adlarının Saint Martin ile Piemente’deki, atalardan kalma topraklardan ötürü- Agliè Markisi olduğu söyleniyordu.</p>

  <p class="block1">Çok güzel, Belbo’nun içi rahat edebilirdi artık; teröristlikten aranması, Plan’ın gerçek olması, Agliè’nin iki gün içinde ortalıktan kaybolması yetmiyormuş gibi, Kont da uydurukçu değil, gerçek, ölümsüz Saint-Germain’in ta kendisiydi; üstelik bunu gizlemeye de kalkışmamıştı. Bütün bu uydurmacalar burgacında doğru olan tek şey adıydı. Hayır, adı bile uydurmaydı; Agliè, Agliè değildi, ama aslında kim olduğunun önemi yoktu; çünkü yıllardan beri, bizim çok daha sonra kuracağımız bir öykünün kahramanı gibi davranıyordu.</p>

  <p class="block1">Öyle ya da böyle, Belbo’nun başka seçeneği yoktu. Agliè ortadan kaybolduğu için, valizi kendisine onun verdiğini polise kanıtlayamazdı. Hem polis ona inansa bile, Belbo’nun, valizi, adam öldürmekten aranan birinden aldığı ortaya çıkardı; en az iki yıldır danışmanlığını yapan bir adamdan. Suçun işlendiği sırada başka bir yerde olduğunun bundan güzel kanıtı mı olurdu?</p>

  <p class="block1">Bütün bu olanları kavrayabilmek -başlı başına oldukça dramatik bir öykü- buna polisi inandırmak için bir başka öyküyü varsaymak gerekiyordu. Yani Plan’ın, bizim kurduğumuz Plan’ın -haritanın umarsızca aranmasını da kapsayacak biçimde- gerçek bir Plana tıpatıp denk düştüğünü varsaymak: Agliè’yi, Rakoski’yi, Rakovski’yi, Ragotki’yi, sakallı adamı, Tres’i, hatta Provins Tapınakçılar’ını da içine alan bir plana. Albay’ın haklı olduğunu da varsaymak gerekiyordu. Ama onun haklılığı yanılgıya dayanıyordu. Çünkü aslında bizim Plan’ımız onunkinden farklıydı. Onun planı doğruysa, bizimki doğru olamazdı. Tersine, bizimki doğruysa, onunki doğru olamazdı. Bu yüzden, haklı olan bizsek, neden on yıl önce Rakoski, Albay’dan yanlış bir belge çalmıştı?</p>

  <p class="block1">Belbo’nun dün sabah Abulafia’ya açtığı gizleri okuyunca başımı duvarlara vurmak geldi içimden. Duvarın -hiç olmazsa duvarın- gerçekten var olduğuna kendimi inandırmak için. O günü izleyen günlerde, Belbo’nun neler duyduğunu tasarlayabiliyordum. Ama daha bitmemişti.</p>

  <p class="block1">Biriyle konuşabilmek için Lorenza’ya telefon etmişti. Yoktu. Onu bir daha görmeyeceğine bahse girebilirdi Belbo. Bir bakıma Lorenza, Agliè’nin icat ettiği bir yaratıktı; Agliè de Belbo’nun icat ettiği bir yaratık. Belbo’ya gelince, kendisini kimin icat ettiğini bilmiyordu artık. Gazeteyi yeniden eline almıştı. Kesin olan bir şey varsa, o da, kendisinin, polisin eşkâlini çizdiği adam olduğuydu. Bunu doğrulamak için, tam o anda telefon çalmıştı; gene onu arıyorlardı. Aynı ses, aynı Balkan vurgusu, aynı öğütler. Paris’te buluşma.</p>

  <p class="block1">“Siz kimsiniz?” diye bağırmıştı Belbo.</p>

  <p class="block1">“Biz Tres’iz,” diye yanıtlamıştı ses. “Tres’in ne olduğunu siz bizden daha iyi bilirsiniz.”</p>

  <p class="block1">İşte o zaman kararını vermişti Belbo. Telefon almacını eline alıp De Angelis’i aramıştı. Karakolda zorluk çıkarmışlardı ona; komiserin artık orada çalışmadığını söylemişlerdi. Belbo üsteleyince bir büroya bağlamışlardı onu.</p>

  <p class="block1">“Ooo, Doktor Belbo, sesinizi duymak ne güzel,” demişti De Angelis, Belbo’ya alaycı gibi gelen bir sesle. “Şansınız varmış. Ben de şimdi bavulumu hazırlıyordum.”</p>

  <p class="block1">“Bavul mu?” Bir şey mi anıştırmak istiyordu?</p>

  <p class="block1">“Sardinya’ya atandım. Görünüşe bakılırsa, sakin bir iş.”</p>

  <p class="block1">“Doktor De Angelis, sizinle hemen konuşmalıyım. Şu iş konusunda...”</p>

  <p class="block1">“İş mi? Ne işi?”</p>

  <p class="block1">“Albay hakkında. Sonra, şu öteki konu... Bir kez Casaubon’a, Tres diye bir şeyden söz edildiğini işitip işitmediğini sormuştunuz. Tres’den söz edildiğini ben işittim. Size söyleyeceklerim var, çok önemli.”</p>

  <p class="block1">“Bunları bana söylemeyin. Bu olayla ben ilgilenmiyorum artık. Hem, biraz geç kalmadınız mı?”</p>

  <p class="block1">“İtiraf ediyorum. Yıllar önce sizden bir şey saklamıştım, ama şimdi anlatmak istiyorum.”</p>

  <p class="block1">“Hayır, Doktor Belbo, anlatmayın. Hem biri mutlaka bizi dinliyordur; o kimsenin benim hiçbir şey dinlemek istemediğimi, hiçbir şey bilmediğimi bilmesini istiyorum. İki çocuğum var. İkisi de küçük. Onların başına bir şey gelebileceği söylendi bana. Bunun bir şaka olmadığını göstermek için, dün sabah arabayı çalıştırırken motor kapağı havaya uçtu. Çok küçük bir patlama, bir maytaptan pek de büyük değil, ama bir şey yapmayı akıllarına koydular mı, onu mutlaka yapabileceklerini anlamama yetti bu. Amirime çıktım, görevimi her zaman fazlasıyla yerine getirdiğimi söyledim, ama bir kahraman değildim. Gerekirse canımı bile verebilirdim, ama karımla çocuklarımın canlarını tehlikeye atamazdım. Başka bir yere naklimi istedim. Sonra da gidip herkese, korkağın biri olduğumu, korkudan donuma ettiğimi söyledim. Şimdi de size söylüyorum; bizi dinleyenler varsa onlar da işitsinler. Mesleğimi feda ettim, kendime saygımı yitirdim; onursuz bir insanım ben, ama karımla çocuklarımı kurtarıyorum. Söylediklerine göre, Sardinya çok güzelmiş. Üstelik yazın çocuklarımı deniz kıyısına götürmek için para biriktirmek zorunda kalmayacağım. Hoşça kalın.”</p>

  <p class="block1">“Durun, bir dakika, durum ciddi, başım belâda.”</p>

  <p class="block1">“Başınız belâda mı? Buna çok sevindim işte. Sizden yardım istediğim zaman etmediniz bana. Arkadaşınız Casaubon da etmedi. Şimdi, başınız belâya girince yardım istiyorsunuz benden. Benim de başım belâda. Geç kaldınız. Polis, filmlerde dendiği gibi, yurttaşların hizmetindedir. Siz de böyle mi düşünüyorsunuz? Güzel, o zaman polise gidin, benim yerime atanan polise.”</p>

  <p class="block1">Belbo, telefon almacını yerine koydu. Her şey kusursuzdu: Ona inanabilecek biricik polise başvurmasını da engellemişlerdi.</p>

  <p class="block1">O zaman Bay Garamond gelmişti aklına Belbo’nun; tanıdığı onca polis şefi, üst düzey görevlileri sayesinde ona yardım elini uzatabilirdi. Hemen ona koşmuştu.</p>

  <p class="block1">Garamond, Belbo’nun anlattıklarını sevecenlikle, ara ara nâzik ünlemlerle sözünü keserek dinlemişti: “Ne diyorsunuz!” “Neler işitiyorum!” “Tıpkı bir roman gibi!” Sonra ellerini kavuşturmuş, “Oğlum,” demişti derin bir anlayışla, “izin verirseniz oğlum diyeyim size, babanız olabilecek yaştayım çünkü. Şey, belki de babanız değil, çünkü daha genç, hatta delikanlı sayılırım, ama ağabeyiniz olabilirdim, izin verirseniz. İçimden geldiği gibi konuşuyorum sizinle. Yıllardır tanıyoruz birbirimizi. Bana öyle geliyor ki, gereğinden çok heyecanlısınız, gücünüzün sınırına gelmişsiniz, sinirlerimiz harap olmuş, dahasını söyleyeyim, yorgun düşmüşsünüz. Bunu değerlendirmediğimi sanmayın, kendinizi bütün varlığınızla yayınevine adadığınızı biliyorum; bir gün gelecek, nasıl söylesem, bunun, maddi açıdan da hesaba katılması gerekecek, çünkü bunun hiçbir zararı olmaz. Ama sizin yerinizde olsam, tatile çıkardım. Kendinizi kaygı verici bir durumda bulduğunuzu söylüyorsunuz. Açık söyleyeyim, editörlerinden birinin, en iyisinin, karanlık bir olaya karışması Garamond için -abartmak istemiyorum- hoş olmazdı. Birinin Paris’e gitmenizi istediğini söylüyorsunuz. Ayrıntılara girmek istemiyorum, kuşkusuz size inanıyorum. Paris’e gidin. En iyisi, her şeyi hemen açıklığa kavuşturmak değil mi? Kont Agliè gibi bir beyefendiyle -nasıl söylesem?- bir çatışma içinde bulunduğunuzu söylüyorsunuz. Aranızda tam olarak ne geçtiğini öğrenmek istemiyorum. Ama ben olsam, sözünü ettiğiniz ad benzerliği üstünde düşünüp durmazdım. Bu dünyada Germen adında ne çok insan var, öyle değil mi? Agliè, her şeyin açıklığa kavuşması için Paris’e gitmenizi istiyorsa, siz de kalkıp Paris’e gidin. Dünyanın sonu gelmez ya. İnsan ilişkilerinde açık sözlü olmak her zaman iyidir. Paris’e gidin, yüreğinizde saklı bir şey varsa susmayın. Bütün bu gizlerin ne anlamı var? Kont Agliè, iyi anladımsa, bir harita mı, kâğıt mı, yoksa bir mesaj mı, her neyse onun nerede olduğunu söylemek istemediğinizden yakınıyor; sizin elinizde olan, sizin işinize yaramayan, ama dostumuz Agliè’ye çalışmaları için yararlı olabilecek bir şey. Biz kültüre hizmet ediyoruz, yanılıyor muyum? Harita mı, atlas mı, topografya haritası mı, her neyse -ne olduğunu öğrenmek bile istemiyorum- verin ona. Ona böylesine önem veriyorsa, bir nedeni olmalıdır, saygıdeğer bir neden; bir centilmen, her zaman centilmendir. Paris’e gidin, dostça el sıkışın, olsun bitsin. Tamam mı? Çok da üzmeyin canınızı. Biliyorsunuz, ben her zaman buradayım.” Sonra dahili telefonu açtı: “Bayan Grazia... Gene yok, ne zaman gerekli olsa, yerinde yoktur. Sizin kendi sorunlarınız var, sevgili Belbo, ama benimkileri bir bilseniz. Şimdilik güle güle. Koridorda Bayan Grazia’yı görürseniz, bana gönderin. Size gelince, unutmayın, biraz dinlenmenizi öğütlerim.”</p>

  <p class="block1">Belbo, Garamond’un yanından çıkmıştı. Bayan Grazia yerinde yoktu; Garamond’un özel hattının kırmızı ışığının yandığını görmüştü; birisini arıyordu. Belbo dayanamamıştı (sanırım, ömründe ilk kez böyle bir kabalık ediyordu), almacı kaldırıp konuşmayı dinlemişti. Garamond birisine şöyle diyordu: “Merak etmeyin, onu razı ettim. Paris’e gelecek... Ben yalnızca görevimi yapıyorum. Ne de olsa aynı tinsel şövalyeliğe bağlıyız.”</p>

  <p class="block1">Demek Garamond da gizin bir parçasıydı. Hangi gizin? Yalnızca onun, Belbo’nun açıklayabileceği gizin. Gerçekte var olmayan gizin.</p>

  <p class="block1">Akşam olmuştu. Belbo, Pilade’ye gitmiş, birileriyle biraz laf etmişti; içkinin ölçüsünü kaçırmıştı. Ertesi sabah, elinde kalan biricik arkadaşını aramıştı. Diotallevi’yi. Ölmekte olan bir adamdan yardım istemeye gitmişti.</p>

  <p class="block1">Belbo, Abulafia’ya telâşlı telâşlı son konuşmalarının bir özetini kaydetmişti. Ne kadarının Diotallevi’yi, ne kadarının Belbo’ya ait olduğunu çıkaramamıştım; çünkü her iki durumda da, kuruntularla oyalanma vaktinin geçtiğini bildiği için gerçeği söyleyen birinin mırıltılarıydı bu konuşma.</p>

  <p class="block3" id="calibre_pb_119">&nbsp;</p>
</body>
</html>
