<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">68</h2>

  <p class="block34">Giysilerin beyaz olsun... Hava kararmışsa birçok ışık yak, her şey göz kamaştırıcı bir ışıkla parlasın... Şimdi, birkaç ya da birçok harfleri katıştırmaya başla; yerlerini değiştir, yeniden birleştir onları, yüreğin ısınıncaya dek. Harflerin devinimine, onları birleştirerek neler elde edebileceğine dikkat et. Yüreğinin soğuduğunun ayrımına varınca, harflerin katışımları aracılığıyla tek başına ya da geleneğin yardımıyla, bilemeyeceğin şeyleri kavradığını görünce, içine giren kutsal gücün etkisini almaya hazır olunca, düşünceni tüm derinliğiyle, yüreğinde Ad’ı ve O’nun yüce meleklerini tasarlamak için kullan, yanı-başındaki insan varlıklarıymış gibi.</p>

  <p class="block34">(Abulafia, Hayye ha-Olam ha-Ba)</p>

  <p class="block19"> </p>

  <p class="block1">“Akla yakın görünüyor,” dedi Belbo. “Peki, bu durumda Sığınak neresi olabilir?”</p>

  <p class="block1">“Altı grup altı yerde yerleşiyorlar, ama bunlardan yalnızca birine Sığınak deniyor. Tuhaf. Bu, Tapınakçılar’ın Portekiz ya da İngiltere gibi yerlerde, başka bir adla da olsa, rahatsız edilmeksizin yaşayabildiklerini, Sığınak’ta ise tam anlamıyla gizlendiklerini gösteriyor. Bana kalırsa, Sığmak, Paris’li Tapınakçılar’ın Tapınak’ tan ayrıldıktan sonra sığındıkları yerdir. İngiltere’den Fransa’ya yolculuk ekonomik görünüyor bana; öyleyse Tapınakçılar’ın Paris’ te, gizli, korunan bir yerde kendilerine bir sığınak yaptıklarını neden düşünmeyelim? İyi politikacılardı onlar, iki yüzyıl içinde durumun değişeceğini, yeniden günışığına, ya da hemen hemen günışığına çıkacaklarını tasarlayabiliyorlardı.”</p>

  <p class="block1">“Paris, diyelim. Peki ya dördüncü yer?”</p>

  <p class="block1">“Albay, Chartres’ı düşünüyordu, ama Paris’i üçüncü yer olarak kabul edersek, Chartres’ı dördüncü yer olarak alamayız; çünkü Plan’ın Avrupa’nın bütün merkezlerini kapsaması gerektiği açık. Hem sonra, siyasal bir iz sürerken, gizemsel izi gözden kaçırıyoruz. Yer değiştirmelerin bir sinüsoide göre gerçekleştiği görülüyor, bu yüzden Almanya’nın kuzeyine çıkmalıyız. Suyun ötesinde, yani Ren’in ötesinde bir Meryem Ana kenti var, Meryem Ana kilisesi değil. Danzig yakında bir Meryem Ana kenti, yani Marienburg var.”</p>

  <p class="block1">“Marienburg’da niçin buluşsunlar?”</p>

  <p class="block1">“Çünkü, Teuton Şövalyeleri’nin merkeziydi orası! Tapınakçılar’la Teutonlar arasındaki ilişkiler, Tapınakçılar’la Hospitalerler arasındaki ilişkiler gibi düşmanca değildi; Hospitaler’ler, mallarını ele geçirmek için Tapınak’ın ortadan kaldırılmasını akbabalar gibi bekliyorlardı. Teutonlar, Alman imparatorlarınca, Filistin’de Tapınakçılar’a karşı bir denge öğesi olarak oluşturulmuşlar, ama çok geçmeden Prusyalı barbarların akınını durdurmak için kuzeye çağrılmışlardı. Bunda öyle başarılı olmuşlardı ki, iki yüzyıllık bir zaman içinde tüm Baltık topraklarını kaplayan bir devlet durumuna gelmişlerdi. Polonya, Litvanya, Livonya arasında cirit atıyorlardı. Köngsberg’i kurdular; yalnızca bir kez, Estonya’da, Aleksandr Nevski yenilgiye uğrattı onları. Aşağı yukarı Tapınakçılar’ın Paris’ te tutuklandıkları sırada, ülkelerinin başkentini Marienburg’da kurdular. Tinsel şövalyeliğin dünyayı elegeçirmek için bir planı var idiyse, Tapınakçılar’la Teutonlar nüfuz bölgelerini ayırmışlardı.”</p>

  <p class="block1">“Size bir şey söyleyeyim mi?” dedi Belbo. “Ben bu işte varım. Şimdi gelelim beşinci gruba. Bu Poplikanlar neredeler?”</p>

  <p class="block1">“Bilmiyorum,” dedim.</p>

  <p class="block1">“Beni düş kırıklığına uğratıyorsunuz, Casaubon. Abulafia’ya sorsak mı?”</p>

  <p class="block1">“Hayır efendim,” dedim, gücenik. “Abulafia yalnızca olgular arasında bağıntılar kurabilir. Poplikanlar bir veridir, bir bağ değildir. Veriler ise Sam Spade’in alanına girer. Bana birkaç günlük zaman verin.”</p>

  <p class="block1">“İki haftalık bir süre tanıyorum size,” dedi Belbo. “İki hafta içinde Poplikanlar’ı getirmezseniz bir şişe on iki yıllık Ballantine isterim.”</p>

  <p class="block1">Bilgi dağarcığıma göre çok uzun bir süreydi bu. Bir hafta sonra Poplikanlar’ı doymak bilmez çalışma arkadaşlarıma teslim ettim.</p>

  <p class="block1">“Her şey apaçık. Şimdi beni izleyin, çünkü dördüncü yüzyıla, Bizans’a dek geri gideceğiz. O sıralarda Akdeniz bölgesinde Manicilik’ten esinlenmiş çeşitli akımlar çoktan yayılmıştı. Arkontçular’la başlayalım; Ermenistan’dan, Kafarbaruka’lı Petrus tarafından kuruldu bu tarikat. Kabul etmelisiniz ki, oldukça önemli bir ad bu. Arkontçular, Anti-Semitik’tiler. Şeytan’ı, göğün yedinci katında Şabbat’la özdeşleştirmişlerdi. Göğün sekizinci katında oturan Büyük Işık Anası’na ulaşabilmek için, gerek Şabbat’ı, gerekse vaftizi yadsımak gerekiyordu. Oldu mu?”</p>

  <p class="block1">“Bunları bırakalım,” dedi Belbo.</p>

  <p class="block1">“Ama Arkontçular iyi insanlardır gene de. Beşinci yüzyılda Messalianlar ortaya çıktılar; on birinci yüzyıla dek varlıklarını sürdürdüler. Messalianlar düalist değil, monarşi yanlışıydılar. Ama cehennem güçlerinin işlerinde parmakları vardı; gerçekten de bazı metinlerde Borboritler diye söz ediliyordu onlardan -çirkef anlamına gelen borboros sözcüğünden- ağıza alınmaz şeyler yaptıkları için.”</p>

  <p class="block1">“Ne yapıyorlar?”</p>

  <p class="block1">“Bilinen şeyler. Rezilce şeyler; erkeklerle kadınlar kendi spermleriyle aybaşı kanlarını avuçlarına koyup gökyüzüne doğru kaldırıyorlar, sonra da bunların İsa’nın bedeni olduğunu söyleyerek yiyorlardı onları. Bir kadın gebe kalacak olursa, uygun bir anda ellerini onun dölyatağına sokarak dölütü koparıp alıyorlar, bir havanda dövüyorlar, balla, karabiberle karıştırıyorlar, sonra da yalayıp yutuyorlardı.”</p>

  <p class="block1">“Ne iğrenç,” dedi Diotallevi. “Balla karabiber!”</p>

  <p class="block1">“Messalianlar, bunlar işte. Stratiotikler, Fibiyonitler de deniyordu onlara, ya da Barbelitler. Nasseanlar’la Femiyonitler’den oluşuyordu, bu Barbelitler. Bazı kilise babalarına göre ise, Barbelitler, geç kalmış Gnostikler’di, bu nedenle de ikiciydiler. Büyük Barbelo Ana’ya tapıyorlardı; bunların erginlenmişleri, Borboriyenler’e İlikler, yani maddenin çocukları diyorlardı; onları bir üst derecedeki Psişikler’den ve gerçek anlamda seçkinlerden, bütün bunların Rotary Kulübü olan Pnömatikler’den ayırmak için.”</p>

  <p class="block1">“Biraz karışık değil mi?” diye sordu Belbo.</p>

  <p class="block1">“İster istemez. Çünkü bu insanlar geride belge bırakmamışlar. Onlar hakkında bütün bildiklerimiz, düşmanlarının dedikodularından kaynaklanıyor. Ama önemi yok bunun. Size o dönemde Ortadoğu’nun ne denli karışık olduğunu anlatmaya çalışıyorum yalnızca. Aynı zamanda Paulusçular’ın nereden çıktıklarını. Samosata’lı Paulus diye birinin müritleri bunlar; Arnavutluk’tan kovulan İkonoklastlar da katılıyor onlara. Sekizinci yüzyıldan başlayarak bu Paulusçular hızla çoğalıyorlar, mezhep bir topluluğa, topluluk siyasal bir güce dönüşüyor. Bizans imparatorları kaygılanmaya başlıyorlar, üstlerine imparatorluk ordularını gönderiyorlar. Paulusçular Arap dünyasının sınırlarına dayanıyorlar, Fırat’a doğru yayılıyorlar, kuzeyde Karadeniz’e dek uzanan Bizans topraklarını ele geçiriyorlar. Az çok her yerde yerleşim bölgeleri kuruyorlar, XVII. yüzyılda Cizvitler tarafından inançlarından döndürülmüş olarak rastlıyoruz onlara. Bugün Balkanlar’da ya da Balkanlar’ın güneyinde bazı topluluklar hâlâ varlıklarını sürdürmektedirler. Peki, neye inanıyorlar bu Paulusçular? Tanrı’ya, Baba-Oğul-Kutsal Ruh üçlemesine. Ancak onlara göre, Demiurgos dünyayı yaratmayı aklına koymuştu; sonucu hepimiz biliyoruz. Paulusçular, Eski Ahit’i yadsıyorlar, âyinleri reddediyorlar, haçı küçümsüyorlar, Bakire Meryem’e saygı duymuyorlar, çünkü onlara göre İsa doğrudan doğruya gökyüzünde yaratılmış, bir  tüpün içinden geçercesine Meryem’ in içinden geçmişti. Bir ölçüde onlardan esinlenmiş olan Bogomiller, daha sonra, İsa’nın, Meryem’in ruhu bile duymadan bir kulağından girip öbür kulağından çıktığını söylemişlerdir. Kimileri onları güneşe ve şeytana Tapınakla, kutsanmış ekmekle şaraba çocukların kanını karıştırmakla suçlar.”</p>

  <p class="block1">“Herkes gibi.”</p>

  <p class="block1">“Bir sapkın için, Aşai Rabbani ayinine gitmenin bir işkence olduğu günlerdi o günler. Müslüman olmak gibi bir şeydi. İşte böyle insanlardı onlar. Size onlardan söz etmemin nedeni, sapkın ikiciler İtalya ile Provence’a yayıldıklarında, onlara Paulusçular’a benzediklerini belirtmek için- Popelikanlar, Publikanlar, Populikanlar denmesidir. Gallice etiam dicuntur ab aliquis popelican!”<sup class="calibre4"><sup class="noteref" id="back_note_191"><a class="calibre5" href="index_split_137.html#note_191" title="191">191</a></sup></sup></p>

  <p class="block1">“Demek oraya da gittiler!”</p>

  <p class="block1">“Evet, sonunda. Paulusçular, dokuzuncu yüzyılda Bizans imparatorlarını çılgına döndürmeyi sürdürürler, sonunda İmparator Basilius, Efes’teki Ermiş Yuhanna Kilisesine dalıp, atlarını kutsal su yalağında sulamış olan Paulusçular’ın başı Chrysocheir’i ele geçirecek olursa...”</p>

  <p class="block1">“Hep aynı kötü alışkanlık,” dedi Belbo.</p>

  <p class="block1">“... kafasını üç okla deleceğine ant içer. İmparatorluk ordusunu salar üstüne; Chrysocheir’i yakalarlar, kafasını kesip imparatora gönderirler; imparator da onu bir masanın -ya da iki pencere arasındaki bir duvarın, ya da küçük bir somaki sütunun üstüne koyar, zak, zak, zak, üç okla deler, belki de birini bir gözüne, birini öteki gözüne, birini de ağzına atmıştır okların.”</p>

  <p class="block1">“Amma da insanlarmış!” dedi Diotallevi.”</p>

  <p class="block1">“Bunu kötülüklerinden yapmıyorlardı,” dedi Belbo. “Bir inanç sorunuydu bu. Umut bağlanan şeylerin özüdür inanç. Siz ona aldırmayın, Casaubon, Dostumuz Diotallevi tanrıbilimsel inceliklerden anlamaz. Pis bir Tanrı katilidir o.</p>

  <p class="block1">“Sonuç olarak: Haçlılar, Paulusçular’la karşı karşıya geliyorlar. Birinci Haçlı seferi sırasında, Arapların yanında savaştıkları Antiyokya yakınlarında karşılaşıyorlar onlarla. Konstantinopolis kuşatmasında da karşı karşıya geliyorlar. Filippopolis’li Paulusçu topluluk, kenti Bulgar çarı Yoannitsa’ya teslim etmeye çalışıyor; Villehardouin’in dediği gibi, Fransızlara kötülük olsun diye. İşte, Tapınakçılar’la Paulusçular arasında bağ böylece kuruluyor, bilmecemizin çözümü de burada yatıyor. Söylenceye göre, Tapınakçılar Katarlar’dan esinlenmişler, oysa tam tersine, Tapınakçılar Katarlar’ı etkilemişlerdir. Haçlı seferleri sırasında, Tapınakçılar Paulusçular’la karşılaştılar, onlarla gizemli ilişkiler kurdular; tıpkı daha önce gizemciler ve Müslüman sapkınlarla ilişki kurdukları gibi. Öte yandan, Ordonasyon’un yolunu izlemek yeter. Balkanlar’dan başka bir yerden geçmesi olanaksızdır bu yolun.”</p>

  <p class="block1">“Niçin?”</p>

  <p class="block1">“Çünkü, altıncı buluşma yerinin Kudüs olduğu bence apaçık. Mesajda taşa gitmekten söz ediliyor. Bugün Müslümanların saygı gösterdikleri, bizlerin ayakkabılarımızı çıkarmadan göremeyeceğimiz taş nerededir? Kudüs’te, Hazreti Ömer Camii’nin ortasında; bir zamanlar Tapınakçılar’ın Tapınak’larının bulunduğu yerde. Kudüs’te kimin beklemesi gerektiğini bilmiyorum; belki de hâlâ varlıklarını sürdüren, kılık değiştirmiş bir Tapınakçı çekirdek grubu ya da Portekizliler’e bağlı bazı Kabalacılar. Kesin olan bir şey varsa, o da şu: Almanya’dan çıkıp Kudüs’e varmak için izlenecek en akla yakın yol, Balkanlar’dan geçen yoldur; orada beşinci grup, Paulusçular grubu bekliyordu. Planın bu noktada ne denli açık seçik, ne denli elverişli olduğunu görüyorsunuz, değil mi?”</p>

  <p class="block1">“Söylediklerinizi inandırıcı buluyorum,” dedi Belbo. “Peki, ama bu Popelikanlar Balkanlar’ın neresinde bekliyorlardı?”</p>

  <p class="block1">“Bana kalırsa, Paulusçular’ın doğal ardılları Bulgar Bogomiller’iydi, ama Provins’li Tapınakçılar birkaç yıl sonra Bulgaristan’ın Türkler tarafından ele geçirileceğini, beş yüzyıl onların egemenliğinde kalacağını o sırada bilemezlerdi.”</p>

  <p class="block1">“Bu da, Plan’ın Almanya ile Bulgaristan arasındaki halkasının koptuğunu düşündürüyor. Ne zaman olacaktı bu buluşma?”</p>

  <p class="block1">“1824’te,” dedi Diotallevi.</p>

  <p class="block1">“Neden 1824?”</p>

  <p class="block1">Diotallevi çabucak aşağıdaki taslağı çizdi:</p>

  <p class="block16">PORTEKİZ İNGİLTERE FRANSA ALMANYA BULGARİSTAN KUDÜS</p>

  <p class="block16">1344 <span class="tab">      </span>1464 <span class="tab">      </span> 1584 <span class="tab">      </span>1704 <span class="tab">      </span><span class="tab">      </span>1824 <span class="tab">      </span> 1944</p>

  <p class="block1">”1344’te, her grubun büyük üstadı Önceden belirtilen yerlerde yerleşiyor. Yüz yirmi yıl içinde her grupta altı büyük üstad birbirini izliyor. 1464’te, Tomar’ın altıncı üstadı, İngiliz grubunun altıncı üstadı ile buluşuyor. 1584’te, on ikinci İngiliz üstadı, on ikinci Fransız üstadı ile buluşuyor. Zincirin halkaları bu tempoyla sürüyor. Paulusçular’la buluşma başarısızlığa uğruyorsa, bunun 1824’te olması gerekir.”</p>

  <p class="block1">“Tutalım ki başarısızlığa uğruyor,” dedim, ama böylesine açıkgöz adamların, ellerinde mesajın altıda dördü varken, mesajın tümünü neden yeniden oluşturamadıklarını bir türlü anlayamıyorum. Bulgarlarla buluşma gerçekleşmemişse, neden bundan sonraki grupla bağ kurmadıklarını da anlayamıyorum.”</p>

  <p class="block1">“Casaubon,” dedi Belbo, “siz, gerçekten Provins’li yasa koyucuları aptal mı sanıyorsunuz? Açıklamanın altı yüzyıl gizli kalmasını istemişlerse, kuşkusuz önlemlerini almışlardır. Her grubun üstadı, bir sonraki grubun üstadını nerede bulacağını bilir, ama ötekileri nerede bulacağını bilmez. Sonrakiler de kendilerinden önceki grupların üstadlarını nerede bulacaklarını bilmezler. Almanlar Bulgarlar’la buluşamazlarsa, Kudüslüler’i nerede bulacaklarını bilemezler; Kudüslüler de ötekilerin hiçbirinin nerede olduklarını bilemezler. Bir mesajı, eksik parçalarını bir araya getirerek yeniden oluşturmaya gelince, parçaların nasıl ayrıldığına bağlıdır bu. Hiç kuşkusuz mantıksal bir sıraya göre değil. Tek bir parça bile eksik olsa, mesaj anlaşılmaz olur; bu parçayı elinde bulunduran kişi de onu ne yapacağını bilmez.”</p>

  <p class="block1">“Düşünün,” dedi Diotallevi, “buluşma gerçekleşmemişse, Avrupa bugün bir gizli bale sahnesi gibi olmalı; birbirini arayıp bulamayan gruplardan oluşan bir bale; bu grupların her biri de küçücük bir bilgi kırıntısının, dünyaya egemen olmasına  yeteceğini biliyor. Bize sözünü ettiğiniz şu hayvan doldurucusunun adı neydi, Casaubon? Belki de gerçekten bir gizdüzen vardır; tarih, yitik bir mesajı yeniden oluşturmak için girişilen bu savaşın sonucundan başka bir şey değildir. Biz onları görmüyoruz, ama onlar görünmeden çevremizde dolaşıp duruyorlar.”</p>

  <p class="block1">Belbo’nun da, benim de aklımıza aynı şey gelmiş olmalıydı; çünkü ikimiz de aynı anda konuşmaya başladık. Doğru bağıntıyı hemen kurduk. Provins mesajındaki en az iki anlatımın -altı gruba ayrılmış otuz altı görünmeze yapılan gönderme ile yüz yirmi yıllık süre- Gül-Haçlar’la ilgili tartışmada da ortaya çıktığını anladık.</p>

  <p class="block1">“Ne de olsa Almandı onlar,” dedim. “Gül-Haç manifestolarını okuyacağım.”</p>

  <p class="block1">“Ama onların düzmece olduklarını söylemiştiniz,” dedi Belbo.</p>

  <p class="block1">“Ne çıkar bundan? Biz de düzmece bir şey oluşturuyoruz.”</p>

  <p class="block1">“Doğru,” dedi. “Bunu unutuyordum.”</p>

  <p class="block3" id="calibre_pb_76"> </p>
</body>
</html>