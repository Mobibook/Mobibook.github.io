<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block41">113</h2>

  <p class="block34">Bizim sorunumuz giz içinde gizdir. Bir gizin gizi, ancak başka bir gizin açıklayabileceği bir giz; bir gizin gizlediği bir gize ilişkin bir giz.</p>

  <p class="block34">(Cafer üs-Sâdık, Altıncı İmam)</p>

  <p class="block19"> </p>

  <p class="block1">Yavaş yavaş bilincim yerine geldi. Sesler işitiyordum; artan ışık gözlerimi kamaştırıyordu. Ayaklarım karıncalanıyordu. Gürültü etmeden usulca ayağa kalkmaya çalıştım; ayaklarımın altında dalgalı bir deniz varmış gibi bir duyguya kapıldım. Küçük Denizkızı. Sessizce devindim, ayak parmaklarımın ucunda yükseldim; acım azaldı. Başımı, sakınarak sağa sola çevirdim; nöbetçi kulübesinin oldukça gölgede kaldığını anlayınca, durumu kavrayabildim.</p>

  <p class="block1">Nef baştanbaşa aydınlanmıştı. Yeni gelenler, ellerinde fenerlerle, arkamdaki geçitten içeri giriyorlar, solumdan geçerek koro-yerine doğru ilerliyorlar ya da nefte sıralanıyorlardı. Tanrım, dedim kendi kendime, Çıplak Dağda Bir Gece’nin Walt Disney versiyonuydu bu.</p>

  <p class="block1">Seslerini yükseltmiyorlar, fısıltıyla konuşuyorlardı; tümü birden, bir tiyatro kalabalık oyununun sahnesinde olduğu gibi mmm mmm diye bir uğultu çıkarıyordu.</p>

  <p class="block1">Solumda, fenerler yarım daire biçiminde yere bırakılmıştı; koro yerinin doğu kıvrımını bütünleyen basık bir daire oluşturuyorlardı; yarım dairenin en güney ucu, Pascal’ın yontusuna değiyordu. İçinde ateş yanan bir mangala birisi kokulu otlar, özler atıyordu. Çıkan duman içinde bulunduğum kulübeye ulaşıyor, genzimi yakıyor, sersemletici bir heyecan duygusu veriyordu bana.</p>

  <p class="block1">Fenerlerin salıntısı arasında, koro yerinin ortasında bir şeyin kımıldadığını seçtim; ince, çok devingen bir gölgenin.</p>

  <p class="block1">Sarkaç! Her zamanki yerinde, transeptin ortasında salınmıyordu artık. Koro yerinin ortasında, tonozun kilittaşına daha büyük bir sarkaç asılıydı. Küre daha büyük, tel daha kalındı; bir palamar ya da bükülü metal bir kablo olsa gerek, diye düşündüm.</p>

  <p class="block1">Kocamandı şimdi Sarkaç; Pantheon’da da böyle görünüyor olmalıydı. Aya teleskopla bakar gibi.</p>

  <p class="block1">Foucault’dan yarım yüzyıl önce, Tapınakçılar’ın ilk deneyde kullandıkları sarkacın tıpkısını yapmak istemişlerdi. Serbestçe salınmasını sağlamak için bazı destekleyici kirişleri kaldırmışlar, koroyerinin anfisinde, fenerlerin belirlediği bakışımsal bir antistrot oluşturmuşlardı.</p>

  <p class="block1">Koroyerinin döşemesi altında bir manyetik düzenleyicinin bulunması olanaksız olduğuna göre, Sarkaç’ın salınımlarının sürekliliğinin nasıl sağlanabildiğini sordum kendi kendime. Sonra anladım. Koro yerinin kıyısında, Diesel motorlarına yakın bir yerde, salınım düzleminin değişimlerini izlemek için, her an bir kedi gibi atılmaya hazır, biri duruyordu. Kürenin kendisine doğru her yaklaşışında, elinin ya da parmakuçlarının usul bir dokunuşuyla tam anında küçük bir hız veriyordu ona.</p>

  <p class="block1">Bir frak giymişti; Mandrake gibi. Onun, Madame Olcott’un Le Petit Cirque’inden bir büyücü, bir gözbağcı olduğunu, daha sonra, arkadaşlarını görünce anlayacaktım; parmakuçlarının basıncını ayarlamakta usta, elçabukluğunun gerektirdiği sonsuz küçük zaman ayrımlarında devinebilen şaşmaz bir bileğe sahip bir profesyoneldi. Belki de, parlak ayakkabılarının ince tabanlarıyla akımların titreşimlerini algılayabiliyor, ellerini hem kürenin, hem de onu yöneten dünyanın mantığına göre devindirebiliyordu.</p>

  <p class="block1">Arkadaşları. Onları da görebiliyordum şimdi. Nefteki otomobiller arasında dolaşıyorlar, draisienne’lerle<sup class="calibre4"><sup class="noteref" id="back_note_307"><a class="calibre5" href="index_split_137.html#note_307" title="307">307</a></sup></sup> motosikletlerin yanından süzülerek neredeyse gölgelerin içine yuvarlanıyorlardı. Kimileri dipteki geniş alanda, bir tabureyle kırmızı örtülü bir masa taşıyor, kimileri başka fenerler koyuyorlardı yere. Küçücük, geceye özgü, cıvıl cıvıl raşitik çocuklar gibi; içlerinden biri yanımdan geçerken mongoloid yüz çizgileriyle kel kafasını ayırdettim. Madame Olcott’un Freaks Mignon’u, Sloane Kitabevindeki posterde gördüğüm iğrenç küçük canavarlar.</p>

  <p class="block1">Sirk tüm kadrosuyla oradaydı: personel, bekçiler, törenin koreografları. Alex et Denys’i, les Geants d’Avalon’u gördüm; kabaralı deriden kılıf gibi bir zırha bürünmüş, dev gibi, sarı saçlı, kollarını bir bekleyiş içinde kavuşturmuş, Obeissant’ın kocaman kitlesine dayanmış.</p>

  <p class="block1">Kendi kendime başka soru soracak vaktim yoktu. Biri ağırbaşlıca içeri girmiş, elini uzatıp susturmuştu herkesi. Bramanti’yi, o akşam Piemonte’de gördüğüm kırmızı tuniğinden, beyaz pelerini ile mitra’sından tanıyabildim ancak. Mangala yaklaştı, içine bir şey attı; ilkin harlı bir alev, ardından yoğun, beyaz bir duman yükseldi; tütsü yavaş yavaş tüm salona yayıldı. Tıpkı Rio’daki gibi, diye düşündüm, simya toplantısındaki gibi. Ama agogo yoktu elimde bu kez. Mendilimle maske gibi ağzımı burnumu kapattım. Ama daha Şimdiden çift görüyordum Bramanti’yi; Sarkaç da, gözlerimin önünde bir atlıkarınca gibi her yönde salmıyordu.</p>

  <p class="block1">Bramanti mezmur okur gibi okumaya başladı: “Alef bet gimel dalet he waw zayin het tet yod kaf lamed mem nun samek ayin pe sat kaf reyş şin tav.”<sup class="calibre4"><sup class="noteref" id="back_note_308"><a class="calibre5" href="index_split_137.html#note_308" title="308">308</a></sup></sup></p>

  <p class="block1">Kalabalık yakarıyla karşılık verdi: “Parmesiel, Padiel, Camuel, Aseliel, Barmiel, Gediel, Asyriel, Maseriel, Dorchtiel, Usiel, Cabariel, Raysiel, Symiel, Armadiel...”<sup class="calibre4"><sup class="noteref" id="back_note_309"><a class="calibre5" href="index_split_137.html#note_309" title="309">309</a></sup></sup></p>

  <p class="block1">Bramanti bir işaret verdi, kalabalığın içinden biri çıktı, önünde diz çöktü. Bir ancık gördüm yüzünü. Riccardo’ydu; yüzünde yara izi olan adam, ressam.</p>

  <p class="block1">Bramanti onu sorguluyor, o da törenin formüllerini ezbere okuyarak yanıt veriyordu.</p>

  <p class="block1">“Sen kimsin?”</p>

  <p class="block1">“Ben bir çırağım, Tres’in yüce gizlerine henüz ermemiş biri. Bafomet’in gizi üstüne sessizlik içinde derin derin düşünerek kendimi hazırladım; Büyük Yapıt’ın açılmamış altı mührün çevresinde döndüğünü, yedinci mührün gizini ancak en sonunda öğreneceğimizin bilinci içinde.”</p>

  <p class="block1">“İçeri nasıl alındın?”</p>

  <p class="block1">“Sarkaç’ın çekülünden geçerek.”</p>

  <p class="block1">“Kim aldı seni çeri?”</p>

  <p class="block1">“Bir Gizemli Elçi.”</p>

  <p class="block1">“Onu görsen, tanır mısın?”</p>

  <p class="block1">“Hayır, çünkü maskeliydi. Ben yalnız benden yüksek derecedeki şövalyeyi tanırım, o da kendisinden yüksek derecedeki Naometria’yı tanır; herkes yalnız bir kişiyi tanır. Böyle olmasını da isterim.”</p>

  <p class="block1">“Quid facit Sator Arepo?”<sup class="calibre4"><sup class="noteref" id="back_note_310"><a class="calibre5" href="index_split_137.html#note_310" title="310">310</a></sup></sup></p>

  <p class="block1">“Tenet Opera Rotas.”</p>

  <p class="block1">“Quid facit Satan Adama?”</p>

  <p class="block1">“Tabat Amata Natas. Mandabas Data Amata, Nata Sata.”<sup class="calibre4"><sup class="noteref" id="back_note_311"><a class="calibre5" href="index_split_137.html#note_311" title="311">311</a></sup></sup></p>

  <p class="block1">“Kadını getirdin mi?”</p>

  <p class="block1">“Evet, burada. Buyurulan kişiye teslim ettim onu. Hazır.”</p>

  <p class="block1">“Git, hazır bekle.”</p>

  <p class="block1">Konuşma karşılıklı, kötü bir Fransızcayla sürdü. Sonra Bramanti şöyle dedi: “Kardeşler, burada Biricik Tarikat adına toplandık; daha düne kadar bağlı olduğunuzu bilmediğiniz, ama her zaman bağlı olduğunuz Bilinmeyen Tarikat adına! And içelim. Gize küfredenlere lanet olsun. Gizlici’nin jurnalcilerine lanet olsun. Kuttörelerle gizemleri alaya alanlara lanet olsun!”</p>

  <p class="block1">“Lanet olsun!”</p>

  <p class="block1">“Invisible College’a, Hiram’ın ve dul kadının piçlerine lanet olsun. Eski, Kabul Edilmiş ya da Düzeltilmiş doğu ve batı yılanının operatif ve spekülatif üstatlarına, Misraim’e, Memphis’e lanet olsun. Filatetler’e, Dokuz Kızkardeş’e, Tapınakçı Gelenek’e Bağlılık’a, Ordo Templi Orientis’e, Bavyeralı ve Avignonlu Aydınlanmışlara, Kadoş Şövalyelerime, Elus Cohen’e, Kusursuz Dostluk’a, Kara Kartal Şövalyelerime, Kutsal Kent Şövalyeleri’ne, Anglia Gül-Haçlar’ına, Gül-Altın Haç Kabalacıları’na, Golden Dawn’a, Tapınak ve Katolik Gül-Haçı’na, Stella Mattutina’ya, Astrum Algentinum’a, Thelema’ya, Vril’e, Thule’ye, Büyük Beyaz Kardeşlik’in adını gasbeden tüm eski gizemcilere, Tapınak Bekçileri’ne, Sion ya da Galya’nın tüm Kolej ve Başrahipliği’ne lanet olsun!”</p>

  <p class="block1">“Lanet olsun!”</p>

  <p class="block1">“Her kim, saflığından, buyruğa boyun eğmekten, döneklikten, hesaplı-kitaplılıktan ya da kötü niyetinden ötürü, yasaya aykırı biçimde Bilinmeyen Üstünler’e, ya da Dünyamın Efendilerime boyun eğmeyi amaçlayan bir locaya, derneğe, meclise ya da tarikata girmişse, hemen bu gece o gizli dernekten ayrılsın; ruhuyla, bedeniyle, Tapınakçı geleneğe bağlı biricik gerçek dernekle, Tres -Templi Resurgentes Equites Synarchici- le, Yeniden Doğmuş Sinarşik Şövalyeler’in üçlü, üçlübilimsel, gizemli, en gizli tarikatıyla yeniden bütünleşmek için yakarsın!”</p>

  <p class="block1">“Sub umbra alarum tuarum!”</p>

  <p class="block1">“Şimdi en yüksek, en gizli 36 derecedeki ulu kişiler gelsinler.”</p>

  <p class="block1">Bramanti seçkinleri birer birer çağırdıkça, âyin giysileri içinde, göğüslerinde Altın Post nişanı, içeri giriyorlardı.</p>

  <p class="block1">“Bafomet Şövalyesi, Açılmamış Altı Mühür Şövalyesi, Yedinci Mühür Şövalyesi, Tetragrammaton Şövalyesi, Florian ve Dei Cellât Şövalyesi, Atanor Şövalyesi... Muhterem Turris Babel Naometer’i, Muhterem Büyük Piramit Naometer’i...”</p>

  <p class="block1">Bramanti, unvanları söyledikçe, adı okunanlar, üçer dörder içeri giriyorlardı; bu yüzden hangi unvanın kime ait olduğunu ayırdedemiyordum, ama ilk on iki kişi arasında Sloane Kitabevin-deki yaşlı adamı, Profesör Camestres’i, o akşam Piemonte’de rastladığım öteki kişileri gördüm. Bay Garamond’u da gördüm, Tetragrammaton Şövalyesi oydu, sanırım; ağırbaşlı, tıpkı bir papaz gibi, yeni rolüne bütün varlığıyla kendini kaptırmış, titreyen elleriyle göğsündeki Post’a dokunuyordu. Bu arada Bramanti sürdürüyordu: “Gizemli Karnak Elçisi... Yüce Tomar Patriarkı, Yüce Kilwinning Patriarkı, Yüce Saint-Martin-des-Champs Patriarkı, Yüce Marienbad Patriarkı, Yüce Görünmez Okrana Patriarkı, Yüce Alamut Kalesi’nin Partibus Patriarkı...”</p>

  <p class="block1">Görünmez Okrana Patriarki, Salon’du; yüzü hâlâ külrengiydi, ama iş gömleği yoktu üstünde; kenarlarına kırmızı geçirilmiş sarı tuniği içinde ışıl ısıldı. Onun hemen arkasından Pierre geliyordu, Eglise Luciferienne psikopompu, ama göğsünde Altın Post yerine kını yaldızlı bir hançer taşıyordu. Bu arada, Bramanti sürdürüyordu: “Simya Düğünü’nün Yüce Kutsal Güveyi, Yüce Rodostaurico Psikopompu, Arkanlar Arkanı Yüce Referandariosu, Monas Hiyeroglifica’nın Yüce Steganografı, Yüce Yıldızsal Birleştirici Utriusque Cosmi, Rosenkreutz’un Mezarı’nın Yüce Bekçisi... Belirlenemez Akımlar Arkontu, Belirlenemez Labirentler Arkontu, Ölçüye Sığmaz Arkontlar Arkontu, Hizmetkârlar Hizmetkârı, Mısırlı Oedipus’un En Alçakgönüllü Yazmanı, Dünyanın Efendileri’nin En Aşağı Habercisi ve Agarttha’nın Kapıcısı, Sarkacın Son Turiferi, Claude-Louis, Saint-Germain Kontu, Prens Rakoski, Saint-Martin Kontu ve Agliè Markisi Monsieur de Surmont, Weldone Markisi, Monferrato, Aymar ve Belmar Markisi, Kont Soltikof, Şövalye Schoening, Tzarogy Kontu!”<sup class="calibre4"><sup class="noteref" id="back_note_312"><a class="calibre5" href="index_split_137.html#note_312" title="312">312</a></sup></sup></p>

  <p class="block1">Öteki seçkinler, Sarkaç’ın ve nefte ayakta duran inançlıların karşısında yerlerini alırken, Agliè içeri girdi. Mavi çizgili, çapraz düğmeli ceketiyle, yüzü solgun, kasılmış, Hades yolunda bir ruha eşlik edercesine Lorenza Pellegrini’yi elinden  tutmuş, getiriyordu. Onun da yüzü solmuş, uyuşturucu almış gibi afallamıştı; sırtında yalnızca yarı-saydam bir tunik, saçları çözük, omuzlarına sarkmış. Geçerken, zina yapan Rafael-öncesi bir kadın gibi, duru, soluk yüzünü gördüm yandan. Bir kez daha bende istek uyandıracak kadar saydam.</p>

  <p class="block1">Agliè Lorenza’yı Pascal yontusunun yakınındaki mangalın yanına götürdü, dalgın yüzünü okşadı, Geants d’Avalon’a bir işaret yaptı; gelip iki yanında durdular, kollarından tuttular onu. Sonra Agliè gidip masanın başına, inançlıların karşısına oturdu. Şimdi çok iyi görebiliyordum onu; yelek cebinden enfiye kutusunu çıkardı; konuşmaya başlamadan önce usul usul okşadı onu.</p>

  <p class="block1">“Kardeşler, şövalyeler. Son günlerde Gizemli Elçiler size haber verdikleri için buradasınız; bu nedenle burada toplanmamızın nedenini hepiniz biliyorsunuz. Aslında 23 Haziran 1945 gecesi toplanmamız gerekiyordu; bazılarınız o zaman daha doğmamışlardı bile, en azından şimdiki biçimleriyle. Altı yüzyıllık acılı bir yalnızlıktan sonra, bilen birini bulduğumuz için buradayız. Nereden bildiği -üstelik bizim bildiğimizden daha çoğunu- kaygı verici bir gizem. Aramızda bulunan birinin burada bulunmamazlık edemezdiniz değil mi, bir kez çok meraklı olduğunu gösteren dostum?- söylediğim gibi, aramızda bulunan birinin bu konuyu aydınlatabileceğinden hiç kuşku duymuyorum. Ardenti!”</p>

  <p class="block1">Albay Ardenti -oydu, evet, artık yaşlanmış olsa da, saçları hâlâ kuzgun karası- orada bulunanların arasından kendine yol açarak ilerledi, bir mahkeme kürsüsüne dönüştürülmekte olan masaya doğru yöneldi, ama ötesine geçilmez bir alanı belirleyen Sarkaç’ın uzağında durduruldu.</p>

  <p class="block1">“Görüşmeyeli çok oldu, kardeş,” diye gülümsedi Agliè. “Haberi duyunca buraya gelme isteğine karşı koyamayacağını biliyordum. Evet? Tutuklunun ne dediğini biliyorsun; bunu senden öğrendiğini söylüyor. Demek biliyordun, ama susuyordun.”</p>

  <p class="block1">“Kont,” dedi Ardenti, “Tutuklu yalan söylüyor. Bunu söylemek benim için küçültücü, ama onur her şeyden üstündür. Ona anlattıklarım Gizemli Elçiler’in bana anlattıkları şey değil. Mesajın -doğru, elime bin mesaj geçmişti, ama onu sizden gizlememiştim, yıllar önce, Milano’da- yorumu farklı... Onu, tutuklunun okuduğu gibi okuyabilecek durumda değildim; bu yüzden yardım aradım. Ama şunu söylemeliyim ki, kimse yüreklendirmedi beni; yalnızca kuşku, güvensizlik, tehditle karşılaştım...” Ardenti belki daha başka şeyler de söyleyecekti, ama Agliè’ye bakarken, üstünde bir büyü etkisi yaratan Sarkaç’a da bakıyordu. İpnotize olmuş gibi dizüstü çöktü, “Bağışlayın beni, çünkü bilmiyorum,” diyebildi yalnızca.</p>

  <p class="block1">“Bağışlandın, çünkü bilmediğini biliyorsun,” dedi Agliè, “Gidebilirsin. Görüyorsunuz, kardeşler, tutuklu hiçbirimizin bilmediği şeyler biliyor. Bizim kim olduğumuzu bile biliyor; kim olduğumuzu biz de ondan öğrendik. Acele etmeliyiz, az sonra tan sökecek. Siz burada kalıp düşünürken, ben de ondan açıklamayı koparabilmek için bir kez daha çekileceğim.”</p>

  <p class="block1">“Yo, hayır, Kont Hazretleri!” Pierre gözbebekleri iri iri açılmış, yarım-dairenin içine doğru ilerledi. “İki gün baş başa konuştunuz onunla; hiçbir şey görmemiş, hiçbir şey söylememiş, hiçbir şey işitmemiş, tıpkı üç maymun gibi. Başka ne sormak istiyorsunuz ona, bu gece? Hayır, burada olmalı, burada, hepimizin gözü önünde!”</p>

  <p class="block1">“Sakin olun, sevgili Pierre. Sophia’nın en olağanüstü dirilmişi olduğuna inandığım kadını getirttim buraya bu akşam; yalan dünya ile Yüce Ogdoade arasındaki gizemli bağı. Nasıl, niçin olduğunu sormayın bana, ama onun yanında tutuklu konuşacaktır. Kim olduğunu söyle onlara, Sophia, kimsin sen?”</p>

  <p class="block1">Bunun üzerine, Lorenza hep o uyurgezer haliyle, sözcükleri ağzından güçlükle çıkarıyormuş gibi: “Ben... hem ermiş, hem orospuyum,” dedi.</p>

  <p class="block1">“A, bu iyi işte,” diye güldü Pierre. “Burada, creme de l’initiation<sup class="calibre4"><sup class="noteref" id="back_note_313"><a class="calibre5" href="index_split_137.html#note_313" title="313">313</a></sup></sup> toplanmış; biz tutmuş orospulara başvuruyoruz. Hayır, adam hemen buraya, Sarkaç’ın karşısına!”</p>

  <p class="block1">“Çocuk olmayalım,” dedi Agliè. “Bana bir saat verin. Niçin burada, Sarkaç’ın karşısında konuşacağını düşünüyorsunuz?”</p>

  <p class="block1">“Çözülünce konuşacak. Le sacrifice humain!”<sup class="calibre4"><sup class="noteref" id="back_note_314"><a class="calibre5" href="index_split_137.html#note_314" title="314">314</a></sup></sup> diye bağırdı Pierre nefe doğru.</p>

  <p class="block1">Nef yüksek sesle yankıladı: “Le sacrifice humain!”</p>

  <p class="block1">Salon, ilerledi: “Kont, çocukluk değil, kardeşimiz haklı. Biz polis değiliz...”</p>

  <p class="block1">“Bunu siz mi söylüyorsunuz?” dedi Agliè, alaycı alaycı.</p>

  <p class="block1">“Biz polis değiliz,” dedi Salon, “sıradan sorgulama yöntemlerine başvurmak bize yakışmaz. Ama yeraltı güçlerine kurban vermenin etkili olabileceğine de inanmıyorum. Bize bir işaret vermek istemiş olsalardı, çoktan verirlerdi. Tutukludan başka bir bilen daha vardı, ama ortadan kayboldu. Bu akşam tutukluyu öteki bilenlerle yüzleştirme olanağımız var...” Gür kaşlarının altından, kısılmış gözlerini Agliè’ye dikerek gülümsedi. “Bizimle ya da içimizden bazılarıyla yüzleştirme olanağımız da...”</p>

  <p class="block1">“Ne demek istiyorsunuz, Salon?” diye sordu Agliè, kararsızlık belirten bir sesle.</p>

  <p class="block1">“Kont hazretleri izin verirlerse, ben açıklayayım,” dedi Madame Alcott. Oydu, posterden tanıyordum onu. Zeytin yeşili bir giysi içinde, yüzü mosmor, yağla parlatılmış saçları ensesinde toplanmış, sesi, kısık bir erkek sesi gibi. Sloane Kitabevinde, bu yüzü daha önce görmüşüm gibi gelmişti bana; şimdi anımsıyorum: o gece, Piemonte’deki açıklıkta bize doğru koşan Druid rahibeydi. “Alex Denys, tutukluyu buraya getirir.”</p>

  <p class="block1">Buyurgan bir sesle söylemişti bu sözleri; nefte yükselen uğultu onu onaylıyormuş gibiydi. İki dev Lorenza’yı iki Freak Mignon’a emanet ederek buyruğa boyun eğdiler. Agliè’nin elleri koltuğunun kollarını sıkı sıkı kavradı; karşı çıkmayı göze alamadı.</p>

  <p class="block1">Madame Olcott küçük canavarlarına işaret etti, Pascal yontusuyla Obeissant arasına üç küçük koltuk yerleştirilmişti. Madame Olcott üç yaratığı bunların üstüne oturttu. Üçü de esmer derili, ufak tefek, sinirli, kocaman beyaz gözlüydü. “Fox üçüzleri. Onları iyi tanırsınız, kont. Theo, Leo, Geo, oturun, hazırlanın.”</p>

  <p class="block1">Tam o sırada Avalon devleri yeniden içeri girdiler. Boyu ancak omuzlarına gelen Jacopo Belbo’yu kollarından tutmuşlardı. Zavallı arkadaşımın beti benzi atmıştı;  sakalı birkaç günlük, elleri arkadan bağlanmış, sırtında önü açık bir gömlek. Dumanlı arenaya girince gözlerini kırpıştırdı. Karşısında toplanmış Hiyerofant’ları<sup class="calibre4"><sup class="noteref" id="back_note_315"><a class="calibre5" href="index_split_137.html#note_315" title="315">315</a></sup></sup> görünce şaşırmışa benzemiyordu; son günlerde kendini her şeyi beklemeye alıştırmış olmalıydı.</p>

  <p class="block1">Ama Sarkaç’ı o durumda görmeyi beklemiyordu. Devler onu Agliè’nin koltuğunun karşısına doğru sürüklediler. İşittiği tek ses sırtına teğet geçen Sarkaç’ın hışırtısıydı.</p>

  <p class="block1">Belbo bir an döndü, Lorenza’yı gördü. Heyecanlandı, ona seslenecek oldu, kendini kurtarmaya çalıştı, ama Lorenza donuk donuk ona baktığı halde, onu tanımıyormuş gibi görünüyordu.</p>

  <p class="block1">Belbo Agliè’ye, ona ne yaptıklarını soracak gibi oldu, ama vakit bulamadı. Nefin dibinden, bilet gişesinin, kitap tezgâhının bulunduğu yerden bir davul gümbürtüsüyle tiz flüt sesleri işitildi. Ansızın dört otomobilin kapıları açıldı; içlerinden dört kişi çıktı; Petit Cirque posterinde görmüştüm onları da.</p>

  <p class="block1">Başlarında fesi andıran keçe külahlar, sırtlarında boyunlarına dek düğmelenmiş siyah harmanileri, Les Derviches Hurleurs, mezardan kalkan ölüler gibi otomobillerden dışarı çıktılar, büyülü çemberin kıyılarında çömeldiler. Dipte, flütler tatlı bir ezgiye geçmişlerdi şimdi; dervişler usulca ellerini yere vurup başlarını eğdiler.</p>

  <p class="block1">Breguet uçağının gövdesinden, minareden sarkan bir müezzin gibi beşinci bir derviş eğildi, bilinmeyen bir dilde inleyip ağıt yakarak tiz bir sesle ilâhi söylemeye koyuldu; davullar yeniden yüksek sesle çalmaya başladı.</p>

  <p class="block1">Madame Olcott, Fox kardeşlerin arkasında eğilmiş, kulaklarına yüreklendirici sözler fısıldıyordu. Üç kardeş, kendilerini koltuklarına bırakmışlar, elleri koltukların kenarlarına kenetlenmiş, gözleri kapalı, yüzlerinin tüm kaslarını oynatarak terlemeye başlamışlardı.</p>

  <p class="block1">Madame Olcott yüksek rütbeliler topluluğuna döndü: “Şimdi akıllı küçük kardeşlerim, bilen üç kişiyi aramıza getirecekler.” Durakladı, sonra açıkladı: “Edward Kelley, Heinrich Khunrath, bir de...” Bir kez daha durakladı, “Saint-Germain Kontu.”</p>

  <p class="block1">Agliè’nin ilk kez yanlış bir şey yaptığını gördüm. Kendini tutamadı, yerinden fırlayıp kadına doğru atıldı; Sarkaç’ın yörüngesinden kılpayı kurtardı kendini. “Yalan, yalan,” diye bağırdı. “Çok iyi biliyorsun ki böyle bir şey olamaz...” Sonra nefe döndü: “Sahtekârlık, sahtekârlık bu! Durdurun onu!”</p>

  <p class="block1">Ama hiç kimse kıpırdamadı, yalnızca Pierre gidip tahta oturdu. “Devam edelim, madame,” dedi.</p>

  <p class="block1">Agliè yatıştı. Soğukkanlılığını yeniden kazandı, kıyıya çekildi, ötekilerin arasına karıştı. “Pekâlâ,” diye meydan okudu, “görelim bakalım.”</p>

  <p class="block1">Madame Olcott bir yarışı başlatır gibi kolunu kaldırdı. Müzik gittikçe tizleşti, kakafoniye dönüştü; davullar uyumsuzca gümbürdüyorlardı; çömeldikleri yerde, bedenlerinin üst kısımlarını öne arkaya, sağa sola sallamaya başlamış olan dervişler,  şimdi ayağa kalkmış, harmanilerini fırlatarak uçacakmış gibi kollarını gerip yana doğru açmışlardı. Bir an kıpırdamadan öylece durdular, sonra yüzlerini yukarı doğru kaldırmış, kendilerinden geçmiş, sol ayaklarını bir eksen gibi kullanarak kendi çevrelerinde dönmeye başladılar. Döndükçe, kırmalı cüppeleri çan gibi açılıyor, fırtınaya kapılmış çiçekleri andırıyorlardı.</p>

  <p class="block1">Bu arada, medyumlar kasılmış, yüzleri gergin, çarpılmış, kesik kesik soluyorlar, dışarı çıkmak istiyormuş, ama başaramıyor-muş gibi görünüyorlardı. Mangalın ışığı azalmıştı, yerdeki bütün fenerleri söndürmüşlerdi; kilise şimdi yalnızca nefteki fenerlerin parıltısıyla aydınlanıyordu.</p>

  <p class="block1">Mucize yavaş yavaş gerçekleşmeye başladı. Theo Fox’un dudaklarından beyazımsı bir köpük çıkmaya başladı, yavaş yavaş koyulaştı. Az sonra, kardeşlerinin ağızlarından da buna benzer bir köpük çıkmaya başladı.</p>

  <p class="block1">“Hadi gayret, kardeşlerim,” diye fısıldıyordu Madame Olcott, sinsi sinsi, “Hadi, biraz daha gayret, tamam, işte böyle...”</p>

  <p class="block1">Dervişler kesik kesik, isterik bir şarkı söylüyorlardı; başlarını sallıyorlar, döndürüyorlar, çığlıklar atıyorlardı: ilkin çarpıntılı, sonra hırıltıya dönüşen sesler.</p>

  <p class="block1">Medyumların bedenlerinden gazımsı bir madde çıkıyor, sonra koyuluyor; bir lav tabakası ya da yumurta akı gibi, yavaş yavaş çözülüyor, yükselip alçalıyor, tıpkı bir yılan gibi kıvrıla kıvrıla, omuzlarına, göğüslerine, bacaklarına yayılıyordu. Derilerinin gözeneklerinden mi, ağızlarından mı, kulaklarından mı, gözlerinden mi çıktığını ayırdedemiyordum artık. Kalabalık birbirini iterek öne doğru ilerliyor, medyumlarla dervişlere gittikçe daha çok yaklaşıyordu. Korku duygusunu yitirmiştim: ayırdedilmeden aralarına karışabileceğime inanarak nöbetçi kulübesinden çıktım, tonozların altına yayılan dumanların etkisine bıraktım kendimi.</p>

  <p class="block1">Medyumların çevresine sütümsü, belirsiz bir duman yayılıyordu. Köpük onlardan ayrılıp amipimsi bir biçime büründü. Medyumların birinden çıkan kitleden dil gibi bir parça koptu, kıvrıla kıvrıla medyumun bedenine doğru yükseldi; onu gagalamak isteyen bir hayvan gibi. Ucunda dev bir sümüklüböceğin boynuzlarını andıran iki oynak çıkıntı oluştu.</p>

  <p class="block1">Dönen dervişler, gözleri kapalı, ağızları köpük köpük, çevrelerinde döne döne, alan elverdiğince bir halka oluşturdular. Sarkaç’ın çevresinde, yörüngesine girmeksizin olağanüstü bir başarıydı bu- dönmeye başladılar. Gittikçe hızlanıyorlardı, külahlarını atmışlardı; uzun kara saçları dalgalanıyor, başları boyunlarından kopacakmış gibi görünüyordu. Tıpkı o gece, Rio’da olduğu gibi, huu, huu, huuuuu diye bağırıyorlardı...</p>

  <p class="block1">Beyaz biçimler belirginleşti; içlerinden biri, belli belirsiz bir insan görünümüne büründü; ikincisi bir fallusa, bir ampule, bir imbiğe benziyordu hâlâ; üçüncüsü açık seçik bir kuş görünümüne bürünüyordu; kocaman gözlüklü, dik kulaklı, yaşlı bir doğa bilgisi öğretmenininki gibi çengel gagalı bir baykuşa.</p>

  <p class="block1">Madame Olcott, ilk biçime: “Kelley, sen misin?” diye sordu. Biçimden bir ses çıktı. Konuşanın Theo Fox olmadığı açıktı; uzaktan gelen, tutuk bir İngilizce konuşan bir sesti bu: “Now... I do reveale, a... a mighty Secret if you mark it well...”<sup class="calibre4"><sup class="noteref" id="back_note_316"><a class="calibre5" href="index_split_137.html#note_316" title="316">316</a></sup></sup></p>

  <p class="block1">“Evet, evet,” diye üsteledi Madame Olcott. Ses: “This very place is call’d by many names... Earth... Earth is the lowest element of All... When thrice yee have turned this Wheele about... thus my greate Secret I have revealed...”<sup class="calibre4"><sup class="noteref" id="back_note_317"><a class="calibre5" href="index_split_137.html#note_317" title="317">317</a></sup></sup></p>

  <p class="block1">Theo Fox, aman diliyormuş gibi bir el devinimi yaptı. “Biraz gevşe, durma...” dedi Madame Olcott. Sonra baykuş biçimine döndü: “Seni tanıyorum Khunrath, bize ne söyleyeceksin?”</p>

  <p class="block1">Baykuş konuştu: “Halelu... Ya... Halelu... Yah... Was...”</p>

  <p class="block1">“Was helfen Fackeln Licht... oder Briln.. so die Leut... nicht senen... wollen...”<sup class="calibre4"><sup class="noteref" id="back_note_318"><a class="calibre5" href="index_split_137.html#note_318" title="318">318</a></sup></sup></p>

  <p class="block1">“İstiyoruz,” dedi Madame Olcott, “ne biliyorsan, söyle bize...”</p>

  <p class="block1">“Symbolon kosmou... tâ ântra... kaı tân enkosmion.. duna, meon erithento... oi theolo goi...”</p>

  <p class="block1">Leo Fox da bitkin düşmüştü; baykuşun sesi sonuna doğru gücünü yitirmişti. Leo başını eğmiş, biçimini güçlükle ayakta tutuyordu. Acımasız Madame Olcott direnmesi için yüreklendirdi onu. Sonra, bu arada insansı çizgiler edinmiş olan, son biçime döndü. “Saint Germain, Saint-Germain, sen misin? Ne biliyorsun?”</p>

  <p class="block1">Biçim, bir ezgi mırıldanmaya koyuldu. Madame Olcott müzisyenlere seslerini alçaltmalarını buyurdu; dervişler artık hu çekmiyorlar, ama gittikçe daha yorgun, dönmeyi sürdürüyorlardı.</p>

  <p class="block1">Biçim, şarkı söylüyordu: “Gentle love this hour befriends me...”<sup class="calibre4"><sup class="noteref" id="back_note_319"><a class="calibre5" href="index_split_137.html#note_319" title="319">319</a></sup></sup></p>

  <p class="block1">“Sensin, tanıyorum seni,” dedi Madame Olcott, çağıran bir sesle. “Konuş, söyle bize, nerede, ne...”</p>

  <p class="block1">Biçim şöyle dedi: “II etait nuit... La tete couverte du voile de lin... J’arrive... je trouve un autel de fer, j’y place le rameau mysteri-eux... Oh, je crus descendre dans un abîme... des galeries com-posees de quartiers de pierre noire... mon voyage souterrain...”<sup class="calibre4"><sup class="noteref" id="back_note_320"><a class="calibre5" href="index_split_137.html#note_320" title="320">320</a></sup></sup></p>

  <p class="block1">“Yalan, yalan,” diye bağırdı Agliè, “kardeşler, hepiniz biliyorsunuz bu metni; Tres Sainte Trinosophie. Ben yazdım onu; isteyen altmış franka alıp okuyabilir!” Geo Fox’a doğru koştu, kolundan tutup sarsmaya başladı.</p>

  <p class="block1">“Dur, sahtekâr,” diye bağırdı Madame Olcott, “öldüreceksin onu.”</p>

  <p class="block1">“Ya öldürürsem?” diye bağırdı Agliè, medyumu koltuğundan alaşağı ederek.</p>

  <p class="block1">Geo Fox kendi salgısına tutunarak ayakta durmaya çalıştı, ama düşerken onunla birlikte sürüklenen salgı yere aktı. Geo kusmayı sürdürdüğü yapışkan maddenin içine yığıldı; kaskatı, cansız kaldı.</p>

  <p class="block1">“Dur, çılgın,” diye bağırda Madame Olcott, Agliè’yi yakalayarak. Sonra öteki iki kardeşe: “Dayanın küçüklerim, daha konuşmak zorundalar. Khunrath. Khunrath, gerçek olduğunuzu söyleyin ona!”</p>

  <p class="block1">Leo Fox yaşayabilmek için baykuşu yeniden özümlemeye çalışıyordu. Madame Olcott onun arkasına geçti, kendi istemine boyun eğdirmek için şakaklarını ovmaya başladı. Baykuş yok olmak üzere olduğunu anlayınca, yaratıcısına döndü: “Seni Şeytan,” dedi ıslık gibi bir sesle; gözlerini oymaya çalışıyordu. Leo Fox bir hırıltı koyverdi, dizlerinin üstüne yığıldı. Baykuş (puhu puhu diye öterek) iğrenç bir batağın içinde yitip gitti; medyum da içine düştü, kıpırtısız kaldı. Madame Olcott öfke içinde, dayanmak için elinden geleni yapan Theo’ya döndü: “Konuş Kelley, beni işitiyor musun?”</p>

  <p class="block1">Kelley artık konuşmuyordu. Kendini medyumdan kurtarmaya çalışıyordu; medyum barsakları koparılıyormuş gibi uluyor, elleriyle boşluğu tırmalıyor, ürettiği şeyi geri almaya çalışıyordu. “Kelley, kesik kulaklı Kelley, bir daha sakın hile yapayım deme,” diye bağırdı Madame Olcott. Ama Kelley, kendini medyumdan kurtaramayınca, onu boğmaya çalışıyordu şimdi. Fox kardeşlerin sonuncusunun kendini boşuna koparmaya çalıştığı bir jiklete dönüşmüştü. Sonra Theo da dizlerinin üstüne yığıldı, kendisini yutmakta olan asalağa dolanmış, boğulurcasına öksürüyordu; çevresini alevler sarmış gibi debelenmeye başladı. Kelley’den artakalan şey bir kefen gibi örttü onu, sonra eridi, sıvılaştı, öldü. Theo, içi boşalmış, ufalmış, yerde duruyordu; Salon’un doldurduğu bir bebek mumyası gibi. Dört derviş, tek kişiymiş gibi aynı anda durdular; kolları, boğulmakta olan adamlar gibi birkaç saniye havada çırpındı; yavru köpekler gibi sızlanarak yere yığıldılar; başlarını elleriyle örttüler.</p>

  <p class="block1">Bu arada Agliè yeniden avluya dönmüştü. Alnında biriken ter damlacıklarını, ceketinin üst cebindeki süs mendiliyle siliyordu. İki kez derin derin soluk aldı, ağzına beyaz bir hap attı. Sonra herkesi susturdu.</p>

  <p class="block1">“Kardeşler, şövalyeler. Bu kadının başımıza ne işler açmaya kalkıştığını gördünüz. Serinkanlı olalım, benim önerime dönelim. Tutukluyla bir saat Özel olarak konuşmama izin verin.”</p>

  <p class="block1">Madame Olcott dalgın, neredeyse insancıl bir acıyla medyumlarının üstüne eğilmişti. Ama olup bitenleri yerinden kalkmadan izlemiş olan Pierre, duruma yeniden egemen oldu. “Hayır,” dedi, “tek bir yol var. Le sacrifice humain! Tutukluyu bana getirin!”</p>

  <p class="block1">Onun enerjisiyle büyülenen Avalon devleri, olup bitenleri şaşkınlık içinde izlemiş olan Belbo’yu yakalayıp Pierre’in önüne doğru ittiler. Pierre bir akrobat çevikliğiyle bir sıçrayışta ayağa kalktı, sandalyeyi masanın üstüne koydu, iki devi koro yerinin ortasına doğru itti. Sonra yanından geçmekte olan Sarkaç’ın ipini yakalayıp, hız almak için gerilemekte olan küreyi durdurdu. Bu yalnızca bir an sürdü: Önceden kararlaştırılmış gibi -belki de karışıklık sırasında işaretle anlaşmaya varılmıştı- devler bir sıçrayışta masanın üstüne çıktılar, Belbo’yu sandalyenin üstüne çıkardılar. Devlerin birisi Sarkaç’ın ipini iki kez Belbo’nun boynuna dolarken, ikincisi küreyi boşlukta tuttu, sonra masanın kenarına dayadı.</p>

  <p class="block1">Bramanti çabuk çabuk darağacına doğru ilerledi, erguvan rengi latasının içinde görkemli, ışıl ışıl, ilâhi okumaya başladı: “Exorcizo igitur te per Pentagrammaton, et in nomine Tetragrammaton, per Alfa et Omega qui sunt in spritu Azoth. Saddai, Adonai, Jotcha-vah, Eieazereie! Michael, Gabriel, Raphael, Anael. Fluat Udor per spiritum Eloim! Maneat Terra per Adam Iot-Cavah! Per Samael Ze-baoth et in nomine Eloim Gibor, veni Adramelech! Vade retro Lilith!”</p>

  <p class="block1">Belbo, ip boynuna dolanmış, sandalyenin üstünde dimdik duruyordu; devlerin onu ayakta tutmaları gerekmiyordu artık. En küçük bir yanlış devinim yapacak olsa, bu dengesiz konumdan kurtulup düşecek, ilmik boğazını sıkıp boğacaktı onu.</p>

  <p class="block1">“Budalalar!” diye bağırdı Agliè: “Sonra nasıl eksenine oturtacağız onu?” Sarkaç’ı kurtarmayı düşünüyordu.</p>

  <p class="block1">Bramanti gülümsedi: “Kaygılanmayın, kont. Sizin gibi boya karmıyoruz biz burada. Sarkaç bu, Onlar’ın tasarladıkları gibi. Nereye gideceğini bilir o. Bir gücü devinime geçirmenin en iyi yolu insan kurban etmektir.”</p>

  <p class="block1">O âna kadar titremişti Belbo. Ama şimdi gevşediğini görüyordum; seyircilere ilgisizce diyemeyeceğim, merakla bakıyordu. Sanırım, o anda iki düşman arasındaki ağız kavgası karşısında, medyumların çözülmüş bedenlerini, hâlâ inleyip seğiren dervişleri yüksek rütbelilerin buruşmuş âyin giysilerini görünce, en doğal yetisini yeniden kazanmıştı Belbo: gülünçlük duygusunu.</p>

  <p class="block1">Hiç kuşkum yok, o anda kararını vermişti Belbo: onu korkutmalarına izin vermeyecekti artık. Belki de yüksek konumu bir üstünlük duygusu vermişti ona; sahneden -tıpkı Grand Guignol tiyatrosundaki gibi- kendilerini bir kan davasına kaptırmış o çılgın kalabalığı, dipte, hemen hemen girişte, olaya ilgilerini çoktan yitirmiş, Annibale Cantalamessa ile Pio Bo gibi, birbirlerini dürtüp kıkırdayan küçük canavarları seyrediyordu.</p>

  <p class="block1">Devler yeniden kollarını tuttukları zaman, kaygılı bir bakışla, Lorenza’ya çevirdi gözlerini. Hızlı hızlı sarsılan Lorenza kendine gelmişti. Ağlıyordu.</p>

  <p class="block1">Kimbilir belki de Belbo korkusunu ona belli etmemeye karar vermişti, belki de o kalabalığa duyduğu küçümsemeyi, onlara üstünlüğünü göstermenin biricik yoluydu bu. Başı dik, bağrı açık, elleri arkasından bağlanmış, korku nedir bilmeyen biri gibi, gururlu, dimdik duruyordu.</p>

  <p class="block1">Agliè, Belbo’nun dinginliğiyle yatışmış, Sarkaç’ın salınımları-nın kesintiye uğramasına boyun eğmiş, hâlâ bir ömür (ya da birçok ömürler) boyu aradığı gizi öğrenmeye çalışırcasına, müritlerini yeniden denetimi altına almaya kararlı, bir kez daha Jacopo’ya döndü: “Hadi, Belbo, kararınızı verin. Görüyorsunuz, en azından tuhaf bir durumda bulunuyorsunuz. Bu güldürüye bir son verin artık.”</p>

  <p class="block1">Belbo yanıt vermedi. Kulağına çalınan bir konuşmayı dinlemekten incelikle kaçınmak içinmiş gibi, öteye bakıyordu.</p>

  <p class="block1">Agliè, bir çocukla konuşur gibi gönül alıcı bir sesle, üsteledi: “Öfkenizi anlıyorum, suskunluğunuzu da. Böylesine içsel, böylesine kıskançlıkla saklanması gereken bir gizi, az önce hiç de örnek sayılmayacak bir görüntü sergileyen bayağı bir kalabalığa açmanın sizi ne denli tiksindirdiğini anlıyorum. Pekâlâ, yalnızca bana açabilirsiniz gizinizi, kulağıma fısıldayabilirsiniz onu. Şimdi sizi aşağı indirteceğim; bir sözcük söyleyeceksiniz bana, biliyorum, tek bir sözcük.”</p>

  <p class="block1">“Öyle mi diyorsunuz?” dedi Belbo.</p>

  <p class="block1">O zaman Agliè sesinin tınısını değiştirdi. İlk kez böyle buyurgan, bir din adamı gibi ölçüyü kaçırmış konuştuğunu görüyordum onun. Arkadaşları gibi o da Mısır giysilerine bürünmüştü sanki. Ama tınısı yanlıştı; hoşgörüsünü, acımasını hiçbir zaman esirgemediği kimseleri gülünç bir biçimde yansılıyormuş gibiydi. Ama, aynı zamanda, yetkesinin tam anlamıyla bilincindeydi. Belli bir amaçla -içgüdüyle olamazdı bu çünkü- Belbo’yu bir melodrama sürüklüyordu. Oynuyorsa, iyi oynuyordu rolünü; çünkü Belbo hiçbir aldatmaca sezinlememiş gibiydi; ondan, başka bir şey beklenemezmiş gibi, dinledi Agliè’yi.</p>

  <p class="block1">“Şimdi sen konuşacaksın,” dedi Agliè, “Konuşacaksın; bu büyük oyuna sen de katılacaksın. Susarsan mahvolursun. Konuşursan yengiye katılırsın. Çünkü, gerçeği söylüyorum; bu gece sen, ben, hepimiz, Hod’dayız; yücelik, şan Sefirah’ında; törensel büyüyü yöneten Hod’da, sonsuzluk perdesinin açıldığı an olan Hod’da. Bu ânı yüzyıllardır düşledim ben. Konuşacaksın; senin açıklamandan sonra, kendilerinin Dünyanın Efendileri olduklarını açıklama yetkesine sahip olacak biricik kişilere katılacaksın. Alçakgönüllü olursan, yücelirsin. Konuşacaksın, çünkü ben buyuruyorum, sözcüklerim efficiunt quod figurant!”<sup class="calibre4"><sup class="noteref" id="back_note_321"><a class="calibre5" href="index_split_137.html#note_321" title="321">321</a></sup></sup></p>

  <p class="block1">Belbo’ya karşı konulamazdı artık: “Ma gavte la nata...” dedi.</p>

  <p class="block1">Agliè, önerisinin geri çevrilmesini beklese bile, bu aşağılama karşısında sarardı. “Ne dedi?” diye sordu Pierre, sinirli sinirli. “Konuşmayacak,” dedi Agliè, kısaca. Kollarını iki yana açtı; bir teslim oluş, bir boyun eğiş devinimiyle: “Sanık sizindir,” dedi Bramanti’ ye.</p>

  <p class="block1">Pierre kendinden geçmişti: “Yeter, yeter, le sacrifice humain, le sacrifice humain!”</p>

  <p class="block1">“Evet, ölsün, yanıtı biz kendimiz de buluruz!” diye bağırdı Madame Olcott, kendinden geçmiş; yeniden sahneye dönmüş, Belbo’ya doğru atılmıştı.</p>

  <p class="block1">Hemen hemen aynı anda Lorenza duygulandı. Kollarını sımsıkı tutan devlerin elinden kurtuldu, bir akını durdurmak istermiş gibi kolları yana açılmış, Belbo’nun karşısında, darağacının dibinde durdu; gözyaşları arasında bağırdı: “Siz hepiniz çıldırmışsınız. Bunu yapamazsınız!” Sahneden çekilmekte olan Agliè bir an yere çivilenmiş gibi oldu, sonra koşup tuttu onu.</p>

  <p class="block1">Her şey bir an içinde olup bitti. Madame Olcott’un saçları çözülmüş, bir denizanası gibi tepeden tırnağa kin, ateş kesilmişti; tırnaklarını çıkarıp Agliè’ye doğru atıldı, yüzünü tırmaladı; sonra bu sıçrayış sırasında kazandığı hızla onu bir yana itti. Agliè geri geri giderken mangalın ayağına takıldı, bir derviş gibi çevresinde döndü, başını bir makineye çarptı, yüzü gözü kan içinde yere yıkıldı. Tam o sırada Pierre, Lorenza’nın üstüne atıldı, göğsüne asılı hançeri kınından çıkardı; sırtı bana dönük  olduğu için olup bitenleri göremedim, sonra Lorenza’nın, yüzü balmumu gibi sarı, Belbo’nun ayaklarına kapandığını gördüm; Pierre hançerini çekip bağırdı: “Enfin, le sacrifice humain!” Sonra nefe doğru dönerek, yüksek sesle: ‘Ta Cthulhu! I’a S’ha-t’n!” dedi.</p>

  <p class="block1">Nefi balık istifi gibi dolduran kalabalık tek bir beden gibi ileri doğru atıldı; kimileri tepetaklak yere kapaklandı; kimileri Cugnot’nun arabasını deviriyordu az kalsın. Garamond’un sesini işittim -işitmiş olmalıyım, çünkü böyle kaba bir ayrıntıyı tasarlamış olamam- “Rica ederim, beyler, biraz nazik olun...” Bramanti cezbeye tutulmuş, Lorenza’nın cesedinin yanmasında diz çökmüş, yüksek sesle: “Asar, Asar! Gırtlağıma sarılan kim? Beni yere çivileyen kim? Yüreğimi hançerleyen kim? Maat’ın evinin eşiğini aşmaya lâyık değilim ben!” diye bağırıyordu.</p>

  <p class="block1">Belki hiç kimse istemiyordu bunu, belki de Lorenza’nın kurban edilişi yetecekti, ama yardımcılar Sarkaç’ın kımıltısızlığının girilebilir kıldığı büyülü çemberin içine doğru ilerlediler. İçlerinden biri -Ardenti olduğuna yemin edebilirdim- kalabalık tarafından masaya doğru savruldu. Aynı itişin etkisiyle Sarkaç kurbanını kapıp çılgınca bir hızla salınmaya başladı. İp kürenin ağırlığı altında gerildi, ilmik sımsıkı Belbo’nun boynuna dolandı; zavallı arkadaşım havaya fırladı; Sarkaç’ın ipine asılı ikinci bir sarkaç gibi, koro yerinin doğu ucuna doğru savruldu; sonra benim bulunduğum yöne doğru, cansız (inşallah öyledir, diye umuyordum), geri döndü.</p>

  <p class="block1">Kalabalık, mucizeye yer açmak için birbirini çiğneyerek yarım-dairenin kıyılarına doğru çekildi yeniden. Salınımları yöneten adam, Sarkaç’ın yeniden doğusuyla esrikleşmiş, doğrudan doğruya asılmış adamın cesedine hız veriyordu. Salınım ekseni gözlerimle pencerelerden biri arasında çaprazlama bir doğru oluşturuyordu; hiç kuşkusuz, birkaç saat sonra güneşin ilk ışınlarının içeri gireceği, kenarının boyası dökülmüş pencere arasında. Bu yüzden Jacopo’nun karşımda salındığını göremiyordum, ama sanırım onun boşlukta çizdiği biçim buydu...</p>

  <p class="block1">Belbo’nun başı ipin ilmiğine sıkışmış, tonozun tabanından kilit taşma doğru ipin çizdiği iz boyunca salınan ikinci bir küre gibi görünüyordu; metal küre sağa doğru giderken, öteki küre, Belbo’nun başı, sola doğru gidiyor, sonra bunun tam tersi oluyordu. Uzun salınım boyunca iki küre zıt yönlere doğru gidiyorlardı; öyle ki, boşlukta bir çizgi değil, bir çeşit üçgen çiziyorlardı. Ama Belbo’nun başı gergin ipin çekişini izlerken, beden -önce son çırpınışları içinde, sonra bir tahta kuklanın kasınçlı devingenliğiyle- baştan, ipten, altındaki küreden bağımsız, kolları bir yana, bacakları bir yana savrularak, değişik yönlerde doğrular çiziyordu. Birisi, Muybridge sistemiyle -başın her dönümde ulaştığı iki uç noktayı, kürenin devinimsiz kaldığı iki noktayı, iplerin başla küreden bağımsız kesişme noktalarını, gövdeyle bacakların salınım düzlemlerinin belirlediği ara noktaları belirleyerek- boşluktaki bir dizi konumun her ânını saptayarak, bu sahnenin fotoğrafını çekmeye kalksa, Sarkaç’a asılı Belbo, boşlukta bir Sefirot Ağacı çizerdi, diye düşündüm: uç noktaya vardığı  anda, tüm evrenlerin serüvenini özetleyerek, devinimiyle, güçsüz soluğun ve tanrısalın yeryüzündeki dışkılamasının on aşamasını belirleyerek.</p>

  <p class="block1">Sonra, salınımlara hız veren adam, o uğursuz salıntıyı hızlandırırken, Belbo’nun bedeni, kuvvetlerin korkunç bir bileşimiyle, bir enerji göçüyle kımıltısız kaldı. Şimdi yalnızca ipin, Belbo’nun bedeninin altında kalan kısmıyla, ucundaki küre salmıyordu; Belbo’yu tonoza bağlayan bölüm ise çekül doğrultusunda kımıltısız kalmıştı. Böylece, Belbo, dünyanın yanılgısından, onun devinimlerinden kurtulmuş, asılma noktası kendisi olmuştu şimdi: Sabit Nokta, dünyanın tonozunun asılı olduğu Yer olmuştu; iple küre ayaklarının altında durup dinlenmeden, kutuptan kutuba salınıyor, yeryüzü bunların altında kayıyor, her an yeni bir anakarayı gösteriyordu. Dünyanın Göbeği’nin yerini küre de gösteremezdi; nerede olduğunu bilmiyordu çünkü, hiçbir zaman da bilemeyecekti.</p>

  <p class="block1">Bu mucize karşısında bir an donup kalmış olan Şeytancı sürüsü bağırıp çağırmaya başlarken, bu iş bitti, dedim kendi kendime. Hod, yücelik Sefirah’ıysa, Belbo yüceliğe ermişti. Tek bir yürekli davranış, Mutlak’la barıştırmıştı onu.</p>

  <p class="block3" id="calibre_pb_124"> </p>
</body>
</html>