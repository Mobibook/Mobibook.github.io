<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">29</h2>

  <p class="block34">Salt değiştikleri, adlarını gizledikleri, gerçek yaşlarını söylemedikleri, kimseden izin almadan, kendilerini tanıtmaksızın dolaştıkları için, onların gerçekten var olmaları gerektiğini hiçbir mantık yadsıyamaz.</p>

  <p class="block34">(Heinrich Neuhas, Pia et ultimissima admonestatio de Fratribus Roseae-Crucis, nimirum: an sint? guales sint? ünde nomen illud sibi asciverint, Danzig, Schmidlin, 1618-ed.fr.1623, s. 5)</p>

  <p class="block19"> </p>

  <p class="block1">Diotallevi, Hesed’in güzellik ve aşk sefirotu, akkor, güney rüzgârı olduğunu söylemişti. Geçen akşam periskopun içinde, Bahia’ da Amparo ile yaşadığımız son günlerin o burcun etkisi altında olduğunu düşünüyordum.</p>

  <p class="block1">Son akşamlardan birini -insan saatlerce karanlıkta beklerken ne çok şey düşünebilir- anımsıyordum. Ara sokaklarda, alanlarda uzun uzun yürümekten ayaklarımız ağrıyordu; bu yüzden erken yatmıştık, ama uykumuz yoktu. Amparo bir dölüt gibi kıvrılıp yastığına sokulmuş, yarı ayrık dizlerine dayadığı umbanda’yla ilgili elkitaplarımdan birini okuyormuş gibi yapıyordu. Ara ara tembelce sırtüstü uzanıp bacakları açık, Gül-Haçlar’la ilgili kitaptan okuduklarımı dinliyordu; buluşlarıma ortak etmeye çalışıyordum onu. Dingin bir akşamdı; Belbo’nun -edebiyattan yorgun düşmüş- file’larından birine yazacağı gibi, yaprak kıpırdamıyordu. Paraya kıyıp iyi bir otelde kalıyorduk. Pencereden deniz görünüyor, ışığı hâlâ yanan mini-mutfakta, o sabah pazardan aldığımız tropik yemişlerle dolu sepetin görünümü içimi açıyordu.</p>

  <p class="block1">“Bak ne diyor: 1614’te, Almanya’da yazarı bilinmeyen bir yapıt ortaya çıkmış. Yapıtın adı, Allgemeine und general Reformation ya da Tüm Evrenin Genel Reformu ile bunu izleyen, Avrupa’nın tüm bilgeleri, ile hükümdarlarına seslenen, Saygın Gül-Haç Derneği’nin Fama Fraternitatis’i, Signor Haselmeyer’in Cizvitlerce tutuklanıp kürek cezasına çarptırılmasına yol açan kısa. yanıtı ile birlikte. Şimdi basılıp tüm temiz yüreklilere sunulmuştur.”</p>

  <p class="block1">“Biraz uzun değil mi?”</p>

  <p class="block1">“On yedinci yüzyılda tüm başlıkların böyle uzun olduğu görülüyor. Lina Wertmüller de böyle kitaplar yazıyordu. Bir vergi yapıtı bu, insanlığın genel reformu üstüne bir peri masalı; üstelik yer yer Traiano Boccalini’nin Ragguagli di Parnaso’’sundan alınmış. Ama on iki sayfalık bir kitapçığı, bir taşlamayı, bir manifestoyu kapsıyor. Bu yapıtın ertesi yıl ayrı basımı yapılmış; bir başka manifestoyla -bu kez Latince- Confessio fratemitatis Roseae Crucis, ad eruditos Europae ile aynı zamanda. Her iki yapıtta da, Gül-Haç Kardeşliğinden söz ediliyor, kurucunun adı anılıyor: C.R. diye gizemli biri. Ancak daha sonra, başka kaynaklardan, bu C.R.’nin, Christian Rosencreutz diye biri olduğu anlaşılmış ya da varsayılmıştır.”</p>

  <p class="block1">“Açık adı neden yazılmamış?”</p>

  <p class="block1">“Kitap baştan sona başharflerle dolu; hiç kimsenin adı tam olarak verilmiyor.</p>

  <p class="block1">Tümüne de G.G.M.P.I. deniyor; biri için de, sevgi belirten bir takma ad olarak P.D. kullanılıyor. Kitapta C.R.’nin kişiliğinin oluştuğu yıllar anlatılıyor. C.R. önce Kutsal Mezar’ı ziyaret ediyor, sonra Şam’a gidiyor, ardından Mısır’a, oradan da, o yıllarda Müslüman bilgeliği için kutsal bir yer olan Fas’a geçiyor. Yunanca ile Latinceyi daha önce öğrenmiş olan bizim Christian, orada Doğu dilleri, fizik, matematik, doğa bilimleri öğreniyor, kabala ile büyüye varıncaya dek Araplarla Afrikalıların bin yıllık bilgilerini, ediniyor, hatta Liber M diye gizemli bir kitabı Latinceye çeviriyor; böylece makrokozmos ile mikrokozmosun tüm gizlerini öğreniyor. İki yüzyıldan beri Doğu ile ilgili ne varsa moda olmuştu, özellikle anlaşılmaz bir şeyse.”</p>

  <p class="block1">“Hep böyle yaparlar. Aç mısınız, düş kırıklığına mı uğradınız, sömürüldünüz mü? Buyurun, bir kadeh gizem için! Al bakalım...” Kâğıttan bir bardak uzattı bana Amparo. “Güzel bir içki.”</p>

  <p class="block1">“Bakıyorum, sen de kendinden geçmek istiyorsun.”</p>

  <p class="block1">“Ama ben bunun yalnızca kimyasal bir şey olduğunu biliyorum. Gizemli bir yanı yok. İbranca bilmeyenleri de etkiler. Gel buraya.”</p>

  <p class="block1">“Dur, bir dakika. Rosencreutz daha sonra İspanya’ya geçiyor, orada da en gizli öğretileri dağarcığına dolduruyor; tüm bilgilerin Merkez’ine gitgide daha çok yaklaştığını söylüyor. Bu yolculuklar sırasında -çağın düşünürleri için bir çeşit tüm bilgi gezileri sayılıyordu bu yolculuklar- Avrupa’nın gerek duyduğu şeyin, yöneticilere usun ve iyiliğin yollarını gösterecek bir dernek olduğunu anlıyor.”</p>

  <p class="block1">“İlginç bir fikir. Bunca çalışmaya değermiş doğrusu. Benim canım soğuk mamaya yemek istiyor.”</p>

  <p class="block1">“Buzdolabında var. Bana bir iyilik et, sen git. Ben çalışıyorum.”</p>

  <p class="block1">“Çalışıyorsan karıncasın demektir. Karıncaysan karıncalığını bil, git, yiyecek bir şeyler getir.”</p>

  <p class="block1">“Mamaya yemek bir zevktir; bu yüzden ağustosböceğinin gitmesi gerekir. Sen gitmezsen, ben giderim, sen okursun.”</p>

  <p class="block1">“Hayır. Tanrı aşkına. Nefret ediyorum Beyazlar’ın kültüründen. Ben gidiyorum.”</p>

  <p class="block1">Amparo mutfağa doğru yürüdü; karşıdan gelen ışıkta ona bakmak hoşuma gidiyordu. Bu arada, C.R. Almanya’dan dönüyordu. Engin bilgisinin ona kazandırdığı yetiyle, kendini madenlerin dönüşümüne adayacak yerde, tinsel bir reforma adamaya karar veriyor, Dernek’i kuruyor, gelecek kuşakların bilgilerinin temelini oluşturacak büyüsel bir dille bir yazı icat ediyordu.</p>

  <p class="block1">“Yapma, kitabı lekeleyeceksin, ağzıma koy, öyle değil, aptal rolü oynama, evet, böyle işte. Tanrım, mamaya ne güzelmiş, rosen-creutzliche Mutti-ja-ja<sup class="calibre4"><sup class="noteref" id="back_note_92"><a class="calibre5" href="index_split_137.html#note_92" title="92">92</a></sup></sup>... Biliyor musun, Gül-Haçlar’ın ilk yıllarda yazdıkları, gerçeğe susamış dünyayı aydınlatabilirdi.”</p>

  <p class="block1">“Ne yazmışlardı?”</p>

  <p class="block1">“İşin püf noktası burada işte; manifesto bunu söylemiyor, insanın ağzını sulandırıp bırakıyor. Çok önemli bir şeydi bu; öylesine önemli ki, bir giz olarak kalmalıydı.”</p>

  <p class="block1">“Amma da kancıklık!”</p>

  <p class="block1">“E, kes artık. Nerede kalmıştık? Gül-Haçlar çoğalınca, dünyanın dört bucağına dağılmaya karar veriyorlar. Hastaları bedava iyileştirmeye, tanınmalarına yol açacak giysiler giymemeye, bulundukları ülkenin alışkanlıklarına göre giyinmeye, yılda bir kez toplanmaya, yüzyıl gizli kalmaya and içiyorlar.”</p>

  <p class="block1">“Özür dilerim, ama ne reformu yapmak istiyorlardı bunlar, zaten bir reform yapılmamış mıydı? Luther neydi, peki? Palavra mı?”</p>

  <p class="block1">“Ama bu, Protestan reformundan önceydi. Burada bir notta deniyor ki, Fama ile Confessio dikkatle okunacak olursa açıkça görülür ki...”</p>

  <p class="block1">“Kim açıkça görür?”</p>

  <p class="block1">“Açıkça görülür, açığa vurulur. Kimin gördüğü önemli değil. Mantık bu, sağduyu.. Ne demek istiyorsun sen? Burada ciddi bir şeyden söz ediyoruz biz, Gül-Haçlar’dan...”</p>

  <p class="block1">“Evet, anlıyorum.”</p>

  <p class="block1">“Neyse, açıkça görüldüğü gibi, Rosencreutz 1378’de doğmuş, 1484’te de ölmüş, tam olgunluk çağında, yüz altı yaşında. Bu gizli derneğin, 1615’te yüzüncü yıldönümünü kutlayan Reformasyon’a oldukça büyük bir katkıda bulunduğunu kestirmek güç değil. Luther’in armasında bir gül ile bir haç bulunduğu da bir gerçek.”</p>

  <p class="block1">“Amma da hayal gücü!”</p>

  <p class="block1">“Ne yani, Luther’in armasında alevler içinde bir zürafa ya da eğilip bükülen bir kol saati olmasını mı bekliyordun? Hepimiz kendi çağımızın çocuklarıyız. Ben kimin çocuğu olduğumu öğrendim. Sus da, okuyayım. 1604 yılına doğru, Gül-Haçlar, saraylarının ya da gizli şatolarının bir bölümünü onarırken, içine kocaman bir çivi saplanmış bir taş buluyorlar. Çiviyi çıkarıyorlar, duvarın bir parçası kopup düşüyor, bir kapı ortaya çıkıyor. Kapının üstüne büyük harflerle şöyle yazılmış: POST CXX ANNOS PATEBO...”</p>

  <p class="block1">Belbo’nun mektubundan öğrenmiştim bunu, ama gene de tepki göstermekten kendimi alamadım: “Aman Tanrım!..”</p>

  <p class="block1">“Ne var?”</p>

  <p class="block1">“Tıpkı Tapınakçılar’ın bir belgesi gibi... Sana anlatmamıştım, bir albayla ilgili...”</p>

  <p class="block1">“Ne çıkar bundan? Tapınakçılar, Gül-Haçlar’dan örnek almışlar.”</p>

  <p class="block1">“Ama Tapınakçılar daha önce gelmişlerdi.”</p>

  <p class="block1">“O zaman, Gül-Haçlar Tapınakçılar’dan örnek almışlar.”</p>

  <p class="block1">“Sevgilim, sen olmasan ne yapardım?”</p>

  <p class="block1">“Sevgilim, şu Agliè kanma girdi senin. Her baktığın yerde bir açıklama arıyorsun.”</p>

  <p class="block1">“Ben mi? Hiçbir şey aradığım yok!”</p>

  <p class="block1">“İyi ediyorsun. Yığınların afyonundan sakın.”</p>

  <p class="block1">“El pueblo unido jamâs sera vencido.”<sup class="calibre4"><sup class="noteref" id="back_note_93"><a class="calibre5" href="index_split_137.html#note_93" title="93">93</a></sup></sup></p>

  <p class="block1">“Gül sen, gül bakalım. Okusana, o budalalar ne diyorlardı?”</p>

  <p class="block1">“O budalalar her şeyi Afrika’dan öğrendiler, duymadın mı?”</p>

  <p class="block1">“Afrika’dakiler çoktan bizi sarıp sarmalayıp buraya göndermeye başlamışlardı.”</p>

  <p class="block1">“Tanrıya şükürler olsun. Yoksa Pretoria’da doğmuş olabilirdin.” Onu öptüm.</p>

  <p class="block1">“Kapının ardında,” diye sürdürdüm, “bir mezar bulmuşlar; yedi kenarlı, yedi açılı, yapay bir güneşin pırıl pırıl aydınlattığı bir mezar. Ortada mottolar, amblemlerle süslenmiş yuvarlak bir sunak varmış. NEQUEQUAM VACUUM gibi...”<sup class="calibre4"><sup class="noteref" id="back_note_94"><a class="calibre5" href="index_split_137.html#note_94" title="94">94</a></sup></sup></p>

  <p class="block1">“Vak vak mı? İmza: Donald Duck mı?”</p>

  <p class="block1">“Latince bu, aklın nerede senin? Boşluk yoktur anlamına gelir.”</p>

  <p class="block1">“İyi ki yok. Yoksa ne korkunç olurdu düşün.”</p>

  <p class="block1">“Bana bir iyilik edip vantilatörü açar mısın, animula vagula blandula’m benim?”</p>

  <p class="block1">“Ama şimdi kış.”</p>

  <p class="block1">“Sizin gibi yanlış yarımküreden gelenler için, sevgilim. Temmuz ayındayız. Vantilatörü aç, lütfen. Erkek olduğum için söylemi yorum. Vantilatör senin tarafında da ondan. Teşekkür ederim. Neyse, sunağın altında, kurucu Rosenkreutz’un hiç bozulmamış cesedini buluyorlar. Elinde, sonsuz bilgiyle dolu Kitap I vardır. Yazık ki dünya okuyamıyor onu -diyor manifesto- yoksa, ah, of, ay!”</p>

  <p class="block1">“Ah!”</p>

  <p class="block1">“Dediğim gibi, manifesto, keşfedilmesi gereken kocaman bir hazine, makrokozmosla mikromozmosun ilişkileri konusunda şaşırtıcı açıklamalar vaat ederek sona eriyor. Bizim beş para etmez simyacılar olduğumuzu, size nasıl altın yapılacağını öğreteceğimizi sanmayın. Bu bir şey değil, biz her anlamda daha yükseğe ulaşmak istiyoruz. Fama’yı beş dilde dağıtıyoruz, Confessio ise pek yakında sinemamızda. Yanıtlarınızı, okumuş olsun olmasın, herkesin görüşlerini bekliyoruz. Bize yazın, telefon edin, adlarınızı bildirin; size yalnızca bir fikir verdiğimiz gizlerimizi paylaşmaya değer olup olmadığınızı görelim. Sub umbra alarum tuarum Iehova.”</p>

  <p class="block1">“Ne demek bu?”</p>

  <p class="block1">“Bir sonuç tümcesi. Oldu, bitti demek. Kısacası, Gül-Haçlar sanki öğrendiklerini anlatmak için ölüp biliyorlarmış da, doğru dürüst dinleyici bekliyorlarmış gibi görünüyorlar. Ama bildikleri şey hakkında tek sözcük bile söylemiyorlar.”</p>

  <p class="block1">“Uçakta, dergideki ilanda fotoğrafını gördüğümüz o adam gibi: Bana on dolar gönderirseniz, size milyoner olmanın gizini öğretirim.”</p>

  <p class="block1">“Ama yalan söylemiyor. Gizi keşfetmiş o. Tıpkı benim gibi.”</p>

  <p class="block1">“Bak, en iyisi sen okumanı sürdür. Sanki daha bu akşam tanışmışız gibi.”</p>

  <p class="block1">“Seni her görüşümde ilk kez görüyormuş gibi oluyorum.”</p>

  <p class="block1">“Yazık. İlk karşıma çıkana güvenmem ben. Neyse, iyi bir koleksiyonun oldu. Önce Tapınakçılar, sonra Gül-Haçlar. Peki, Plehanov’u okudun mu hiç?”</p>

  <p class="block1">“Hayır, yüz yirmi yıl sonra mezarını bulmayı bekliyorum. Eğer Stalin onu traktörlerle birlikte gömmemişse.”</p>

  <p class="block1">“Kaçık sen de! Ben yıkanmaya gidiyorum.”</p>

  <p class="block3" id="calibre_pb_35"> </p>
</body>
</html>