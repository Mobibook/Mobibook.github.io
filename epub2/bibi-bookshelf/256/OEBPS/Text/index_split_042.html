<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">35</h2>

  <p class="block34">Adımı soran her kimse, bilsin ki ben Lia’yım, güzel ellerimi evirip çeviririm çiçeklerden bir gerdanlık yapmak için kendime.</p>

  <p class="block34">(Purgatorio, XXVII, 100-102)</p>

  <p class="block19"> </p>

  <p class="block1">Lia. Onu bir daha görme umudum kalmadı, ama ona hiç rastlamamış da olabilirdim; bu daha kötü olurdu. Şimdi burada olsa, uğradığım yıkımın aşamalarını kafamda yeniden oluştururken elimi tutsaydı. Böyle demişti çünkü. Ama bu işin dışında kalmalıydı, o da, bebek de. Umarım dönüşlerini ertelemişlerdir; her şey bittikten sonra dönerler, nasıl biterse bitsin.</p>

  <p class="block1">1981 yılının 16 Temmuzuydu. Milano boşalıyordu, kitaplığın başvuru salonu neredeyse bomboştu.</p>

  <p class="block1">“Bir dakika, 109 numaralı kitabı ben alıyordum.”</p>

  <p class="block1">“Öyleyse neden burada bıraktınız?”</p>

  <p class="block1">“Bir nota bakmak için yerime dönmüştüm.”</p>

  <p class="block1">“Geçerli bir neden değil bu.”</p>

  <p class="block1">Kitabı alıp ukala ukala masasının başına döndü. Yüzünü daha iyi görebilmek için karşısında bir yere oturdum.</p>

  <p class="block1">“Böyle nasıl okuyabiliyorsunuz, Braille alfabesiyse, o başka.”</p>

  <p class="block1">Başını kaldırdı; ama gördüğüm yüzü müydü, ensesi mi, karar veremiyordum.</p>

  <p class="block1">“Efendim?” diye sordu. “Ha, saçlarımın arasından da çok iyi görebiliyorum. Ama böyle derken, perçemlerini yukarı kaldırmıştı; gözleri yeşildi.</p>

  <p class="block1">“Gözleriniz yeşil,” dedim.</p>

  <p class="block1">“Sanırım. Ne var bunda, kötü bir şey mi?”</p>

  <p class="block1">“Yok canım. Keşke herkes yeşil gözlü olsa.”</p>

  <p class="block1">Böyle başladı. “Yesene, bir deri bir kemik kalmışsın,” dedi, akşam yemeğinde. Pilade yakınlarındaki Yunan lokantasında geceyarısına dek oturduk. Masadaki mum eriyip şişenin boynuna doğru akarken, birbirimize her şeyi anlattık. İkimiz de hemen hemen aynı işi yapıyorduk; o, ansiklopediye girecek maddeleri gözden geçiriyordu.</p>

  <p class="block1">Ona bir şey söylemem gerekiyormuş gibi bir duygu vardı içimde. Saat yarıma doğru, beni daha iyi görebilmek için perçemini yana doğru çekti; başparmağımı yukarı kaldırıp işaretparmağımla ona doğru nişan alarak: “Bum!” dedim.</p>

  <p class="block1">“Ben de,” dedi.</p>

  <p class="block1">Böylece, tek bir beden olduk; o akşamdan sonra da “Bum” demeye başladı bana.</p>

  <p class="block1">Yeni bir ev tutmaya paramız yetmiyordu. Ben onda kalıyordum, bazen de o büromda benimle kalıyordu ya da ava çıkıyordu; ipuçlarını izlemekte benden daha becerikliydi. Bağıntılar öne sürmekte de başarılıydı.</p>

  <p class="block1">“Gül-Haç dosyamız yarı yarıya boşmuş gibi geliyor bana,” diyordu.</p>

  <p class="block1">“Bugün yarın yeniden ele alacağım o dosyayı. Brezilya’da aldığım notlar onlar...”</p>

  <p class="block1">“Öyleyse Yeats için de fiş gerekli.”</p>

  <p class="block1">“Yeats’in ne ilgisi var?”</p>

  <p class="block1">“Hem de öyle bir var ki. Burada onun, Stella Matutina adında bir Gülhaçlı Derneğine üye olduğu yazılı.”</p>

  <p class="block1">Pilade’ye yeniden gitmeye başladım. Çünkü tıpkı bir pazaryeri gibiydi; müşteri bulabilirdim orada.</p>

  <p class="block1">Bir akşam Belbo’ya rastladım. (Son yıllarda pek sık gitmiyor olmalıydı oraya. Lorenza Pellegrini’ye rastladıktan sonra sık sık gider olmuştu.) Hiç değişmemişti. Belki saçları biraz daha ağarmış, biraz zayıflamıştı, çok değil ama.</p>

  <p class="block1">İçten bir karşılaşma oldu; Belbo’nun dışadönüklüğünün sınırları elverdiğince. Eski günlerden söz ettik. Suçortaklığı ettiğimiz son olayı, onun ardından gelen yazışmamızı ölçülü bir suskuyla geçiştirdik. Komiser De Angelis’ten bir daha ses çıkmamıştı. Kimbilir, belki de dosya kapatılmıştı.</p>

  <p class="block1">Ona işimden söz ettim, ilgilenmiş göründü. “Tam benim yapmak istediğim iş, kültür Sam Spade’i olmak; günde yirmi dolar, artı giderler.”</p>

  <p class="block1">“Ama gizemli, büyüleyici kadınların yolu düşmüyor. Malta Şahini’nden söz edecek kimse de gelmiyor,” dedim.</p>

  <p class="block1">“Hiç belli olmaz. Hoşunuza gidiyor mu bari?”</p>

  <p class="block1">“Hoşuma gitmek mi?” diye sordum. Sonra onun sözlerini alıntılayarak: “İyi yapabildiğimi sandığım biricik şey bu.”</p>

  <p class="block1">“Good for you,” diye karşılık verdi.<sup class="calibre4"><sup class="noteref" id="back_note_116"><a class="calibre5" href="index_split_137.html#note_116" title="116">116</a></sup></sup></p>

  <p class="block1">Birkaç kez daha karşılaştık, Brezilya’daki yaşantılarımı anlattım ona. Ama biraz dalgın buldum onu, her zamankinden daha dalgın. Lorenza Pellegrini yoksa, gözlerini kapıya dikiyor, oradaysa, bakışlarını sinirli sinirli barda dolaştırıyor, onun en küçük devinimlerini bile izliyordu. Bir akşam, barın kapanış saatine doğru, yüzüme bakmaksızın, “Bakın,” dedi, “sizden yararlanabiliriz. Ama bir kezlik danışma için değil. Haftada birkaç gün öğleden sonranızı ayırabilir misiniz bize?”</p>

  <p class="block1">“Olabilir. Ne tür bir iş?”</p>

  <p class="block1">“Bir çelik şirketi, madenlerle ilgili bir kitap istiyor bizden. Bol bol resim. Halk için yazılmış, ama ciddi. Bu tür kitapları bilirsiniz: demir çağından uzay gemilerine dek madenlerin tarihi. Kitaplıkları, arşivleri dolaşarak, örneğin ergitme ya da yıldırımsayarlarla ilgili on dokuzuncu yüzyıl kitaplarından güzel resimler, eski minyatürler, gravürler bulacak biri gerek bize.”</p>

  <p class="block1">“Olur. Yarın uğrarım.”</p>

  <p class="block1">Lorenza Pellegrini, Belbo’ya yaklaştı. “Beni eve götürür müsün?” diye sordu.</p>

  <p class="block1">“Neden ben?” diye sordu Belbo.</p>

  <p class="block1">“Çünkü hayatımın erkeği sensin.”</p>

  <p class="block1">Belbo -kimsenin kızaramayacağı gibi- kızardı, ötelere baktı. “Tanığım var,” dedi, sonra bana döndü: “İşittiniz ya, hayatının erkeği benim. Tanıştırayım, Lorenza.”</p>

  <p class="block1">“Merhaba.”</p>

  <p class="block1">“Merhaba.”</p>

  <p class="block1">Belbo ayağa kalktı, onun kulağına bir şeyler fısıldadı.</p>

  <p class="block1">“Ne ilgisi var?” diye sordu Lorenza. “Sana arabanla beni eve götürür müsün, diye sordum yalnızca.”</p>

  <p class="block1">“Ya,” dedi Belbo. “Özür dilerim Casaubon, bir başkasının hayatının erkeğine şoförlük etmem gerekiyor.”</p>

  <p class="block1">“Budala,” dedi Lorenza, yumuşak bir sesle, sonra onu yanağından öptü.</p>

  <p class="block3" id="calibre_pb_42"> </p>
</body>
</html>