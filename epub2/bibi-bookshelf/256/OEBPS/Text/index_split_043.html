<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">36</h2>

  <p class="block34">Şimdiki ya da gelecekteki karamsar okuyucularıma bir öğüt vermeme izin verin: bundan sonraki bölümde yer alan belirtileri ya da tanıları okumasın; karamsarların çoğunun yaptığı gibi, okuduklarını kendine uygulayarak allak bullak olmasın, sonuçta iyilikten çok kötülük bulmasın diye.</p>

  <p class="block34">(R. Burton, Anatomy of Melancholy, Oxford 1621 Önsöz)</p>

  <p class="block19"> </p>

  <p class="block1">Belbo’nun şu ya da bu biçimde Lorenza Pellegrini’ye bağlandığı açıktı. Bu bağın ne denli güçlü olduğunu, ne zamandan beri sürmekte olduğunu bilmiyordum. Abulafia’nın file’ları da olayı kafamda yeniden oluşturmama yardımcı olmadı.</p>

  <p class="block1">Örneğin, Doktor Wagner’le akşam yemeğiyle ilgili file’da tarih yoktu. Belbo ben gitmeden önce tanışmıştı Doktor Wagner’le. Ben Garamond Yayınevinde çalışmaya başladıktan sonra da onunla ilişkisini sürdürdü. Ben de o zaman tanımıştım onu. Öyleyse yemek benim anımsadığım akşamdan önce de olabilirdi, sonra da. Önceyse Belbo’nun tedirginliğini, onun ağırbaşlı umarsızlığını anlayabilirim.’</p>

  <p class="block1">Doktor Wagner -yıllardan beri mesleğini Paris’te sürdüren onunla içli dışlı olmakla böbürlenenlerin, adını ‘Wagnere’ diye telaffuz ettikleri bir Avusturyalı- yaklaşık on yıldır düzenli olarak ‘68’in hemen sonrasında oluşan iki devrimci grubun çağrısıyla Milano’ya geliyordu. İki grup onun için aralarında çekişiyorlar, kuşkusuz her biri onun düşüncelerini kökten farklı bir biçimde yorumluyordu. Bu ünlü adamın parlamento-dışı grupların destekleyiciliğini niçin, nasıl kabul ettiğini hiçbir zaman anlayamadım. Wagner’in kuramları politik açıdan -deyim yerindeyse- renksizdi. İsteseydi, üniversitelerden, kliniklerden, akademilerden çağrı alabilirdi. Sanırım bu çağrıları kabul etmesinin nedeni, temelde Epikuros’çu olması, krallar gibi para harcama eğilimiydi. Özel kişiler, kurumlardan daha çok para toplayabiliyorlardı; bu da Doktor Wagner için, birinci mevki yolculuklar, lüks oteller, sağaltım tarifesine göre hesaplanmış konferans ve seminer ücretleri demekti.</p>

  <p class="block1">İki grubun, Wagner’in kuramlarında ideolojik bir esin kaynağı bulmalarının nedeni ise, başka bir konuydu. Ama o yıllarda Wagner’in ruhsal çözümlemeleri, devrimci etkinliğe kuramsal ipuçları verebilecek ölçüde yıkıcı, aykırı, libidosal, Descartes’çılıktan uzak görünüyordu.</p>

  <p class="block1">Sonunda işçilerin bunu özümlemelerini sağlamanın güçlüğü ortaya çıktı. Bu yüzden, iki grup da işçilerle Wagner arasında bir seçim yapmak zorunda kaldılar; Wagner’i seçtiler. Böylece devrimin yeni öncülerinin proleterler değil, sapmışlar olduğu konusunda bir kuram geliştirildi.</p>

  <p class="block1">“Proleterleri saptırmaktansa, sapmışları proleterleştirseler daha iyi ederler,” dedi bir gün Belbo. “Doktor Wagner’in aldığı ücretler düşünülürse, daha ekonomik olur bu.”</p>

  <p class="block1">Wagner’in devrimi, tarihin en pahalı devrimi oldu.</p>

  <p class="block1">Garamond Yayınevi, bir ruhbilim kurumunun parasal desteğiyle, Wagner’in daha az önemli denemelerinin çevirisini yayımlamıştı: çok teknikti bu denemeler, ama artık bulunmaz olmuşlardı. Bu yüzden de, inançlılarca çok aranıyorlardı. Wagner, tanıtım için Milano’ya gelmişti. Belbo’yla tanışması da böyle olmuştu.</p>

  <p class="block23">Dosya adı: Doktor Wagner</p>

  <p class="block14">Şeytancı Doktor Wagner Yirmi altıncı bölüm</p>

  <p class="block14">Bu boz renkli sabah, ayın...</p>

  <p class="block14">Tartışma sırasında, bir noktada karşı çıktım ona. İhtiyar şeytan içerlemiş olmalıydı, ama belli etmedi. Tersine, beni baştan çıkarmak istiyormuş gibi yanıtladı.</p>

  <p class="block14">Charlus’la Jupien gibi: arı ile çiçek. Bir dâhi sevilmemeye katlanamaz. Kendisiyle aynı görüşte olmayan kimseyi hemen kandırmak, kendini ona sevdirmek zorundadır. Bunu başardı; onu sevdim.</p>

  <p class="block14">Ama beni bağışlamamış olmalıydı, çünkü o akşam öldürücü bir darbe indirdi bana. Bilinçsizce, içgüdüsel olarak yaptı bunu; bilinçsizce beni kandırmaya çalışmış, bilinçsizce cezalandırmaya karar vermişti. Meslek ahlakı pahasına, para almadan psikanaliz yaptı bana. Bilinçaltı, kendi bekçilerini de ısırır.</p>

  <p class="block13"><i class="calibre6">Doksan üç’te,</i><sup class="text4"><sup class="noteref" id="back_note_117"><a class="calibre5" href="index_split_137.html#note_117" title="117">117</a></sup></sup> <i class="calibre6">Lantenac markisinin öyküsü. Vandee’lilerin gemisi, Breton açıklarında fırtınaya tutulur, ansızın yuvasından kurtulan bir top, gemi bata çıka, yalpalaya yalpalaya yol alırken, bir yandan bir yana çılgın gibi yuvarlanmaya başlar; koca canavar, geminin iskele ya da sancak tarafını batırma tehlikesi yaratır. Bir topçu (ne yazık, dikkatsizliği yüzünden topu gereğince güvence altına almayan topçunun ta kendisi) eşi görülmemiş bir gözüpeklikle eline bir zincir alıp kendini neredeyse canavarın altına atar. Canavar tam onu parçalayacağı sırada onu durdurur, sıkı sıkı kilitler, yemliğine götürür. Böylece, hem gemiyi, hem mürettebatı, hem de görevini kurtarır. Yüce bir törensellikle, korkunç Lantenac, mürettebatı güvertede toplar, topçunun yiğitliğini över, gösterişli madalyayı kendi boynundan çıkararak, mürettebatın gökleri çınlatan “Hurra!”ları arasında, onun boynuna takar, onu kucaklar.</i></p>

  <p class="block14">Sonra o sert yaratılışlı Lantenac, nişan taktığı denizcinin olaydan sorumlu olduğunu anımsar, onun kurşuna dizilmesini buyurur.</p>

  <p class="block14">Koca Lantenac, erdemli, haksever, dürüst insan! Doktor Wagner de tıpkı öyle davrandı bana; dostluğuyla beni onurlandırdı, sonra gerçekle öldürdü.</p>

  <p class="block25"> </p>

  <p class="block14">Gerçekte ne istediğimi açıklayarak öldürdü beni,</p>

  <p class="block14">istediğim şeyden korktuğumu açıkladı bana.</p>

  <p class="block25"> </p>

  <p class="block14">Öykü bir barda başlar. Âşık olma gereksinimi. Bazı şeylerin olacağını önceden sezinler insan; o sırada umarsızca bir aşk gereksinimi duyduğu için âşık olur. İçinde âşık olma isteği duyduğu zaman bastığı yere dikkat etmeli insan: aşk iksiri içmiş gibi ilk önüne gelene âşık olur. Bir maymuna bile.</p>

  <p class="block14">O sıralarda âşık olma gereksinimi duyuyordum, içkiyi yeni bırakmıştım. Karaciğerle kalp arasındaki ilişki. Yeni bir aşk yeniden içkiye başlamak için iyi bir nedendir. Bir bara birlikte gideceğin biri. Yanında kendini iyi duyumsadığın biri.</p>

  <p class="block14">Kısa, kaçamak bir şeydir bara gitmek. Gün boyu uzun, tatlı bir bekleyiş içinde olursun; kalkıp gidersin, deri koltukların gölgeleri arasında gizlenirsin, saat altıda kimsecikler yoktur; kirli pasaklı müşteriler akşam piyanistle birlikte gelirler, öğleden sonra geç vakte dek boş kalan karanlık bir Amerikan bar seçersin. Garson ancak üç kez çağırdıktan sonra gelir; ikinci martiniyi hazırlamıştır bile.</p>

  <p class="block14">Martini şarttır; viski olmaz, ille de martini. Martini duru bir içkidir. Bardağınızı kaldırınca zeytinin üstünden onu görürsünüz. Sevgilinize, ince, küçük kadehteki sek martininin arasından bakmakla, kalın bardaktaki buzlu martini arasından bakmak arasında fark vardır. Sevgilinizin yüzü buzun saydam kübikliği arasından çarpıtılmış görünür. Bardaklarınızı alınlarınıza dayayıp buzun soğukluğunu duyarak, alınlarınız karşı karşıya gelmiş, aralarında iki bardak, birbirinize doğru yaklaşırsanız bu etki iki kat artar. Bunu kadehle yapamazsınız.</p>

  <p class="block14">Barda kısa bir saat. Sonra, ürpertiler içinde başka bir günü beklersiniz. Kesinliğin yıldırıcılığından kurtulursunuz.</p>

  <p class="block14">Barlarda âşık olan kimsenin, tümüyle kendisine ait bir kadına gereksinimi yoktur. Ne zaman istese ödünç alacak bir kadın bulabilir.</p>

  <p class="block14">Erkeğin kişiliği. Alabildiğine özgürlük tanıyordu ona. Kuşkulu bir cömertliği vardı: geceyarısı bile telefon edebiliyordum, o evde oluyordu, ama sen olmuyordun. Bana senin evde olmadığını söylüyordu. “Telefon ettiğine göre, nerede olabileceğini biliyor musun?” diye soruyordu. Biricik kıskançlık anları. Ama gene de böyle davranarak Cecilia’yı saksofoncunun elinden alıyordum. Sevmek ya da kendini sonsuza dek eski, çok eski bir öce adamış bir rahip gibi sevdiğine inanmak.</p>

  <p class="block14">Sandra’yla işler karışmıştı: kendimi fazlasıyla kaptırdığımın ayrımına vardığında, birlikte yaşamımız gerginleşmişti. Ayrılsak mı? Ayrılalım, öyleyse. Hayır, dur, bir kez daha konuşalım. Hayır, böyle yürümez. Aslında, sorun Sandra’ydı.</p>

  <p class="block14">Barlarda eğleşirken, aşkın dramı, kiminle birlikte olduğun değil, kimi bıraktığındır.</p>

  <p class="block13"><i class="calibre6">Sonra Doktor Wagner’le akşam yemeği. Az önce konferansta onu sıkıştıran birine, psikanalizin tanımını yapmıştı: -La psychanalyse- C’est qu’entre l’homme et la femme... chers amis... Ça ne colle pas...</i><sup class="text4"><sup class="noteref" id="back_note_118"><a class="calibre5" href="index_split_137.html#note_118" title="118">118</a></sup></sup></p>

  <p class="block14">Evli çiftler, yasal bir uydurmaca olarak boşanma konusu tartışılıyordu. Tartışma konusu, evli çiftler, yasal bir uydurmaca olarak boşanmaydı. Kendi sorunlarımın ağırlığı altında ezilmiş olduğumdan, konuşmalara heyecanla katılıyordum. Diyalektik  oyunlara kapılmış gidiyorduk; Wagner susunca biz konuşuyorduk, karşımızda bir bilici olduğunu unutarak. Sonra dalgın</p>

  <p class="block25"> </p>

  <p class="block14">sinsi bir anlatımla</p>

  <p class="block14">karamsar bir aldırmazlıkla</p>

  <p class="block25"> </p>

  <p class="block14">konuşmamızın arasına, konu dışı, şaka yaparcasına giriyormuş gibi, Wagner şöyle dedi (sözlerini tam olarak anımsamaya çalışıyorum, ama bu sözcükler belleğime kazılmış, yanılıyor olamam): -Meslek yaşamım boyunca, kendi boşanmasından ötürü nevroza yakalanan tek bir hastam bile olmadı. Hastalığın nedeni, hep Öteki’nin boşanması olmuştur.</p>

  <p class="block14">Doktor Wagner konuşurken bile, öteki sözcüğünün başındaki Ö’yü büyük harf olarak söylüyordu. Yılan sokmuş gibi yerimden sıçradım.</p>

  <p class="block25"> </p>

  <p class="block14">Vikont yılan sokmuş gibi yerinden sıçradı alnında</p>

  <p class="block14">boncuk boncuk ter damlacıkları belirdi.</p>

  <p class="block25"> </p>

  <p class="block14">Baron, tüttürdüğü Rus sigarasından tembelce, halka halka yükselen dumanların arasından, gözlerini ona dikmiş, bakıyordu.</p>

  <p class="block14">- Şunu mu demek istiyorsunuz? diye sordum: İnsan eşinden boşandığı için bunalıma girmez; üçüncü kişinin, yani kendisinin eşlerden biri olduğu çiftin olası ya da olanaksız boşanması yüzünden bunalıma girer.</p>

  <p class="block14">Wagner, meslekten olmayan birinin, ömründe ilk kez zihni karışmış biriyle karşılaştığı zaman duyduğu şaşkınlıkla baktı yüzüme. Ne demek istediğimi sordu.</p>

  <p class="block14">Doğrusunu söylemek gerekirse, ne söylemek istemiş olursam olayım, kötü dile getirmiştim onu. Yürüttüğüm mantığı somutlaştırmaya çalıştım. Masadan bir kaşık alıp çatalın yanına koydum: bu Kaşık ben’im, bu Çatal’la evliyim. Bir başka çift daha var. Yemek Bıçağı’yla (ya da Mackie Messer’la) evli olan Meyve Bıçağı. Şimdi ben, yani Kaşık, Çatalımdan ayrılmak zorunda kaldığım için üzülüyorum; ondan ayrılmak istemiyorum. Meyve Bıçağı’nı seviyorum, ama onun Yemek Bıçağı’yla birlikte olmasının bence sakıncası yok. Şimdi, Doktor Wagner, siz benim, Meyve Bıçağı, Yemek Bıçağı’ndan ayrılmadığı için acı çektiğimi söylüyorsunuz, öyle mi?</p>

  <p class="block14">Wagner, sofradakilerden birine dönüp kesinlikle böyle bir şey söylemediği yanıtını verdi.</p>

  <p class="block13">- <i class="calibre6">Nasıl söylemediniz? Kendi boşanması yüzünden nevroza yakalanan birine hiç rastlamadığınızı, nevroza her zaman öteki kişinin boşanmasının yol açtığını söylediniz!</i></p>

  <p class="block14">- Olabilir, anımsamıyorum, dedi Wagner, canı sıkkın.</p>

  <p class="block14">- Söyledinizse, demek istediğiniz, benim anladığım şey değil miydi?</p>

  <p class="block14">Wagner birkaç dakika, sustu.</p>

  <p class="block14">Yemektekiler, ağızlarındaki lokmaları bile yutmaksızın bekliyorlardı. Wagner bardağına şarap doldurulmasını işaret etti, bardağı ışığa tutup dikkatle baktı, en sonunda konuştu:</p>

  <p class="block14">- Böyle anladınızsa, bunun nedeni böyle anlamak istemenizdir.</p>

  <p class="block14">Sonra bakışlarını öteye çevirdi, havanın sıcak olduğunu söyledi. Uzaktaki bir orkestrayı yönetiyormuş gibi, elindeki grisiniyi sağa sola sallayarak bir arya  çaldırmaya başladı, esnedi, bakışlarını kremalı bir pasta üstünde yoğunlaştırdı. En sonunda, sıkıntılı bir suskunluğun ardından, kendisini otele götürmelerini istedi.</p>

  <p class="block14">Ötekiler, Bilgece Sözler üretebilecek bir sempozyumu berbat eden birine bakar gibi, baktılar bana.</p>

  <p class="block14">Aslında, Gerçek’in sesini duymuştum.</p>

  <p class="block14">Sana telefon ettim. Evde, Öteki’yle birlikteydin. Geceyi uykusuz geçirdim. Her şey apaçıktı: onunla birlikte olmana katlanamıyordum. Bunun Sandra’yla hiçbir ilgisi yoktu.</p>

  <p class="block14">Korkunç bir altı ay geçirdim. Peşinden ayrılmıyordum, soluğumu duyabileceğin kadar yakından izliyordum seni. Onunla birlikteliğine son vermen için pusu kuruyordum sana; hep benimle olmanı istediğimi söylüyordum, öteki’nden nefret ettiğine inandırmaya çalışıyordum seni. Öteki’yle kavga etmeye başladın, kıskanmaya, senden daha çok şey istemeye başladı. Akşamları sokağa çıkmıyor, çıktığı zaman günde iki kez telefon ediyordu sana, bir sabah, bir de geceyarısı. Bir akşam tokatladı seni. Ondan kaçmak için para istedin benden. Bankadan olanca paramı çektim. Yatağını ayırdın, adres bırakmadan birkaç arkadaşınla dağa gittin, öteki umarsızca bana telefon edip nerede olduğunu bilip bilmediğimi sordu; bilmiyordum. Yalan söylüyormuş gibi oldum, çünkü ona, kendisini benim için bıraktığını söylemiştin.</p>

  <p class="block14">Döndüğünde, sevinç içinde, ona bir veda mektubu yazdığını söyledin bana. O zaman Sandra’yla ilişkimizin ne olacağını sordum kendi kendime. Ama kaygılanmama vakit bırakmadın; yanağında bıçak yarası izi olan biriyle tanıştığını söyledin. Çingenelerinkini andıran bir yerde oturuyordu. Gidip onunla birlikte yaşayacaktın. Beni sevmiyor musun artık?- Sevmez olur muyum, yaşamımın biricik erkeği sensin, ama bütün bu olanlardan sonra, böyle bir yaşantıya gereksinim duyuyorum; çocuk olma, beni anlamaya çalış. Aslında, kocamı senin için bıraktım, insanları kendi hallerine bırak.</p>

  <p class="block14">- Kendi hallerine bırakmak mı? Bana bir başkasıyla yaşayacağını söylüyorsun.</p>

  <p class="block14">- Sen aydın birisin, üstelik solcusun, bir mafyacı gibi davranma. Yakında görüşürüz.</p>

  <p class="block14">Her şeyi Doktor Wagner’e borçluyum.</p>

  <p class="block3" id="calibre_pb_43"> </p>
</body>
</html>