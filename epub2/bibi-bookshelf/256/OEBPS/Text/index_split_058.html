<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">51</h2>

  <p class="block34">Bu yüzden, bir Büyük Kabalacı sana bir şey söylemek isterse, önemsiz bir şey, kaba, sıradan bir şey söyleyeceğini sanma: bir gizem ya da Tanrı sözü söyleyecektir...</p>

  <p class="block34">(Thomaso Garzoni, II Theatro dei vari e diversi cervelli mondani, Venedik, Zanfretti, 1583, XXXVI. söylem)</p>

  <p class="block19"> </p>

  <p class="block1">Milano ve Paris’te bulduğum resimler yeterli değildi. Bay Garamond, birkaç gün Münih’te kalıp Deutsches Museum’da inceleme yapmamı uygun buldu.</p>

  <p class="block1">Akşamlarımı Schwabing’deki küçük barlarda -ya da bıyıklı, kısa deri pantolonlu yaşlı adamların çalgı çaldıkları, yan yana oturmuş sevgililerin bir litrelik bira bardaklarının üstünde yoğunlaşmış domuz sucuğu buharları arasından birbirlerine gülümsedikleri o kocaman mahzenlerde- geçiriyor, öğleden sonraları da röprodüksiyon kataloglarını gözden geçiriyordum. Arasıra arşiv bölümünden çıkıp insanoğlunun icat ettiği her şeyin yeniden kurulduğu müzede dolaşıyordum. Bir düğmeye basınca, devinime geçen petrol arama delgilerinin diyoramaları canlanıyordu; isterseniz gerçek bir denizaltının içine girebiliyor, gezegenleri döndürüyor, zincirleme tepkiler üretme oyunu oynayabiliyordunuz. Mühendisleri sevdirmek için getirilmiş, kıpır kıpır öğrencilerle dolu, tümüyle geleceğe dönük, daha az Gotik bir Conservatoire’dı burası.</p>

  <p class="block1">Deutsches Museum’da insan maden ocaklarıyla ilgili her şeyi öğreniyordu, aynı zamanda; bir merdivenden inilip tünelleriyle, insanlarla atlar için asansörleriyle, sıskacık, sömürülmüş (umarım mumdan yapılmış) çocukların sürünerek içinden geçtikleri daracık geçitleriyle, tam bir maden ocağına giriliyordu. Karanlık, sonu gelmez koridorlardan geçilerek, dipsiz kuyuların kıyısına varılıyordu; soğuk, insanın iliklerine işliyor, belli belirsiz bir grizu kokusu duyuluyordu. Her şey gerçek boyutlardaydı.</p>

  <p class="block1">Bir tünelde, bir daha günışığını göremeyeceğim umutsuzluğuna kapılmış dolaşırken, parmaklığın üstünden eğilmiş aşağıya bakan bir adama rastladım; onu tanıyormuşum gibi geldi bana. Yüzü kırışık, solgun, saçları beyaz, bakışı baykuşumsu. Ama giysileri bu yüze uymuyormuş gibi geldi bana; sanki o yüzü daha önce bir üniforma üstünde görmüş gibiydim. Yıllar sonra, sivil giysili bir Papaza, ya da sakalsız bir Kapüsen rahibine rastlamışım gibi. O da duraksayarak baktı bana. Böyle durumlarda olduğu gibi, karşılıklı kaçamak bakışlardan sonra, o benden önce davranıp İtalyanca 2.merhaba, dedi bana. Birden, onu her zamanki giysisi içinde gözümün önüne getirdim: sırtında uzun, sarımsı bir kaftan olsaydı, Bay Salon olurdu. A. Salon, taskidermist. Laboratuvarı, eski fabrikanın koridorunda, kültür Marlowe’luğu ettiğim iş yerimin birkaç kapı ötesindeydi. Arasıra ona merdivenlerde rastlardım; başlarımızı eğerek selamlaşırdık.</p>

  <p class="block1">“Ne tuhaf,” dedi, elini uzatarak, “bunca zamandır aynı binada kiracı olarak oturduk da, yerin altında, bin mil uzaklıkta tanışıyoruz birbirimizle.”</p>

  <p class="block1">Nazik birkaç tümce söyledik birbirimize. Ne iş yaptığımı çok iyi biliyormuş gibi geldi bana; az şey değildi bu, ne iş yaptığımı kesin olarak kendim de bilmiyordum çünkü. “Bir teknik müzede ne arıyorsunuz? Yayınevinizin daha tinsel şeylerle uğraştığını sanıyordum.”</p>

  <p class="block1">“Bunu nereden biliyorsunuz?”</p>

  <p class="block1">“Şey,” dedi, belirsiz bir el devinimiyle, “insanlar konuşmayı severler, birçok müşterim var...”</p>

  <p class="block1">“Özür dilerim, bir hayvan doldurucuya, bir taksidermiste kimler gelir?”</p>

  <p class="block1">“Birçok kimseler. Herkes gibi, siz de bu mesleğin yaygın bir meslek olmadığını düşünebilirsiniz. Ama müşterim hiç eksik olmaz; her çeşidinden. Müzeciler, özel koleksiyoncular.”</p>

  <p class="block1">“Evlerde doldurulmuş hayvanlara pek sık rastlamadım,” dedim.</p>

  <p class="block1">“Öyle mi? Bu, gittiğiniz evlere bağlı... ya da mahzenlere.”</p>

  <p class="block1">“Mahzenlerde doldurulmuş hayvan bulunur mu?”</p>

  <p class="block1">“Bazılarında. Bazı ahırlar<sup class="calibre4"><sup class="noteref" id="back_note_162"><a class="calibre5" href="index_split_137.html#note_162" title="162">162</a></sup></sup> günışığı ya da ayışığı almaz. Bu tür müşterilerden kuşku duyarım, ama bilirsiniz, iş iştir... Yeraltıyla ilgili her şeyden kuşku duyarım ben.”</p>

  <p class="block1">“Bu yüzden mi yeraltında dolaşıyorsunuz?”</p>

  <p class="block1">“Denetliyorum. Yeraltı dünyasından kuşkulanırım, ama onu anlamaya çalışırım. Olasılıklar da pek fazla değil. Roma’daki yeraltı mezarlığından söz edeceksiniz. Ama orada gizem yok, turistlerle dolu, üstelik kilisenin denetimi altında. Sonra Paris’teki lağım boruları da var... Hiç gördünüz mü? Pazartesi, Çarşamba, bir de her ayın son Cumartesi günleri gezilebiliyor, Pont d’Alme’dan giriliyor. Ama bu da turistlere göre. Doğal olarak, Paris’te de yeraltı mezarları, yeraltı mağaraları var; metroyu bir yana bıraksak da. Lafayette Caddesi No. 145’e gittiniz mi hiç?”</p>

  <p class="block1">“Doğrusu, hayır.”</p>

  <p class="block1">“Yeri biraz sapa. Gar de l’Est ile Gare du Nord arasında. İlk bakışta göze çarpmıyor. Ama dikkatlice bakılırsa, kapıların, ahşaba benzese de aslında yağlıboyayla boyanmış demirden yapıldığı, pencerelerinse, yüzyıllardan beri içinde yaşanmamış odalara ait olduğu anlaşılıyor. Hiç ışık görünmez. İnsanlar önünden geçip giderler, ama bilmezler.”</p>

  <p class="block1">“Neyi bilmezler?”</p>

  <p class="block1">“Evin yapmacık olduğunu. Yalnızca bir yüzey. Ne damı var, ne içi. Bomboş. Bir baca ağzıdır bu. Bölgesel metronun havalandırılmasına, buharların çıkmasına yarıyor. Bunu anlayınca, yeraltı dünyasının ağzında duruyormuş duygusuna kapılıyor insan. Bu duvarlar aşılabilseydi, yeraltı Paris’ine girilebilirdi. O kapının, -kapıların kapısını gizleyen o kapının-, yerin merkezine yolculuğun başlangıç noktasının önünde saatler geçirdim. Bunu neden yapmışlar, sizce?”</p>

  <p class="block1">“Söylediğiniz gibi, metroyu havalandırmak için.”</p>

  <p class="block1">“Bunun için birkaç kanal ağzı yeterdi. Hayır, bu yeraltı geçitlerini görünce içimde bir kuşku uyanıyor. Neden, biliyor musunuz?”</p>

  <p class="block1">Karanlıktan söz ederken yüzü aydınlanıyordu. Yeraltı dünyasından niçin kuşku duyduğunu sordum.</p>

  <p class="block1">“Çünkü, Dünya’nın Efendileri varsa, yeraltından başka bir yerde olamazlar; herkesin sezinlediği, ama çok az kimsenin dile getirme yürekliliği bulabildiği bir gerçektir bu. Bunu açık açık söylemekten korkmayan tek kişi; belki de Saint-Yves d’Alveydre’dir. Kim olduğunu biliyor musunuz?”</p>

  <p class="block1">Şeytancılar’dan birinin bu adı andığını işitmiş olabilirdim, ama açık seçik anımsamıyordum.</p>

  <p class="block1">“Bize Agarttha’dan, Dünya Kralı’nın yeraltında eğleştiği yerden, Sinarchia’nın gizli merkezinden söz eden kişi,” dedi Salon. “Korkmuyordu, kendine güveni vardı. Ama onun ardından uluorta konuşanların tümü de saf dışı bırakıldı, çünkü gereğinden çok şey biliyorlardı.”</p>

  <p class="block1">Tünel boyunca yürürken, Bay Salon, bir yandan benimle konuşurken, bir yandan da, başka kuyulara açılan yeni geçitlerin ağızlarına dalgın dalgın göz atıyordu; yarıkaranlıkta kuşkularını doğrulayacak bir şey arıyormuş gibi.</p>

  <p class="block1">“Geçen yüzyılda bütün büyük anakentlerin bir an önce metro yapımına başlamalarının nedenini kendi kendinize sordunuz mu hiç?”</p>

  <p class="block1">“Ulaşım sorunlarını çözmek için değil mi?”</p>

  <p class="block1">“Ortada daha otomobiller yokken, ulaşımın yalnızca at arabalarıyla sağlandığı bir zamanda mı? Sizin gibi zeki bir insandan daha ince bir açıklama beklerdim doğrusu!”</p>

  <p class="block1">“Siz açıklayabiliyor musunuz?”</p>

  <p class="block1">“Belki,” dedi Bay Salon; dalgın, düşünceli görünüyordu. Konuşmayı kesmenin bir yoluydu bu. Gerçekten de, gitmek zorunda olduğunu söyledi. Ama elimi sıktıktan sonra, bir an daha oyalandı, ansızın aklına bir şey takılmış gibi: “Bu arada, şu albay... neydi adı, hani şu birkaç yıl önce Tapınakçılar’ın bir hazinesinden söz etmek için Garamond’a gelen? Bir daha hiç haber çıktı mı ondan?”</p>

  <p class="block1">Benim çoktan geçmişe gömüldüğünü sandığım özel bir konuda bilgisi olduğunu böylesine çirkin, saygısızca, çalım satarak göstermesi, tokat yemişim gibi etkiledi beni. Ona, bunu nereden bildiğini sormak istiyordum, ama korktum. Aldırmıyormuş gibi, “Ha, şu mu, eski hikâye, unutmuştum. Ama, bu arada, neden az önce ‘bu arada’ dediniz?” demekle yetindim.</p>

  <p class="block1">“‘Bu arada’ mı dedim? A, evet, yeraltında bir şey bulmuş gibi gelmişti bana...”</p>

  <p class="block1">“Nereden biliyorsunuz?”</p>

  <p class="block1">“Bilmiyorum. Bundan bana kimin söz ettiğini anımsamıyorum. Belki de bir müşterimdi. Ama işin içine yeraltı girince merakım uyanır. Yaşlılık merakları bunlar. İyi akşamlar.”</p>

  <p class="block1">Yürüdü gitti, bense orada kalıp bu karşılaşmanın anlamını düşündüm.</p>

  <p class="block3" id="calibre_pb_58"> </p>
</body>
</html>