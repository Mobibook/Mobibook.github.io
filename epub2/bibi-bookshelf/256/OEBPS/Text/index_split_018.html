<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block25"> </p>

  <h2 class="block8">12</h2>

  <p class="block26"><i class="calibre6">Sub umbra alarum tuarım, Jehova.</i><sup class="text6"><sup class="calibre4" id="back_note_53"><a class="calibre5" href="index_split_137.html#note_53" title="53">53</a></sup></sup></p>

  <p class="block24">(Fama Fraternitatis, Allgemeine und general Reformation, içinde, Cassel, Wessel, 1614, sonu)</p>

  <p class="block2"> </p>

  <p class="block1">Ertesi gün Garamond Yayınevine gittim. Sincero Renato Sokağı 1 numara, bir urgancı dükkânıyla bir avlunun seçildiği tozlu bir geçide açılıyordu. İçeri girince, sağda, bir sınai arkeoloji sergisine yaraşır bir asansör vardı; binmeye çalışırken kuşkuyla bir-iki sarsıldı. Sakınımlı davranıp indim, ahşap, oldukça tozlu, sarmalımsı bir merdivenden çıktım. Sonradan öğrendiğime göre, Bay Garamond, Paris’teki yayınevlerini anımsattığı için seviyordu burayı. Sahanlıkta, üstünde ‘Garamond Yayınevi’ yazılı bir levha vardı. Kapı açık duruyordu; girişte ne telefon santralı, ne de danışma vardı, ama karşıdaki küçük bürodan görülmeden içeri geçilemezdi. Yaşı belirsiz, boyu ortadan kısa denebilecek, olasılıkla dişi cinsten biri hemen yanıma yaklaştı.</p>

  <p class="block1">Daha önce bir yerde işitmişim gibi gelen bir dilde konuşuyordu; bu dilin, neredeyse tüm seslilerden yoksun bir İtalyanca olduğunu sonra anladım. Ona Belbo’yu sordum. Birkaç saniye beklettikten sonra, koridordan geçirerek dipte bir odaya götürdü beni.</p>

  <p class="block1">Belbo beni kibarca karşıladı: “Ciddi biri olduğunuz anlaşılıyor. Buyurun.” Yazı masasının karşısına oturttu beni, odadaki bütün eşyalar gibi eski, duvarlarındaki tüm raflar gibi üstü tepeleme kâğıtlarla dolu eski bir masa.</p>

  <p class="block1">“Umarım, Gudrun şaşırtmamıştır sizi,” dedi.</p>

  <p class="block1">“Gudrun mu? Şu... signora.”</p>

  <p class="block1">“Signorina. Asıl adı Gudrun değil. Nibelungemsi görünüşünden, belli belirsiz Tötonik konuşma biçiminden ötürü böyle diyoruz ona. Her şeyi bir çırpıda söylemek istiyor, bu yüzden seslileri atlıyor. Ama justitia aequatrix<sup class="calibre4"><sup class="noteref" id="back_note_54"><a class="calibre5" href="index_split_137.html#note_54" title="54">54</a></sup></sup> duygusu var onda: daktiloda yazarken de sessizleri atlıyor.”</p>

  <p class="block1">“Burada ne yapıyor?”</p>

  <p class="block1">“Ne yazık ki, her şey. Bakın, her yayınevinde vazgeçilmez biri vardır: kendi yarattığı düzensizlik içinde aradığını bulabilen biricik kişi. Ama en azından, bir metin yitirildiğinde suçun kimde olduğu bilinir.”</p>

  <p class="block1">“Metinleri de mi yitiriyor?”</p>

  <p class="block1">“Bir yayınevinde herkes metinleri yitirir. Kanımca yayınevlerinin başlıca etkinliği budur. Ama ne de olsa bir günah keçisi gerekli, ne dersiniz? Tek yakındığım, benim yitirmek istemediklerimi yitirmesi.</p>

  <p class="block1">Bacon’un The advancement of learning dediği şeye aykırı düşüyor bu.”</p>

  <p class="block1">“Peki, nasıl yitiyorlar?”</p>

  <p class="block1">Kollarını iki yana açtı: “Özür dilerim, ama ne aptalca bir soru sorduğunuzun farkında mısınız? Nasıl yitirildikleri bilinseydi yitmiş olmazlardı.”</p>

  <p class="block1">“Mantıklı,” dedim. “Ama, bakın. Şurada burada gördüğüm Garamond yayınları çok özenli baskılar; üstelik oldukça zengin bir kataloğunuz da var. Bütün bunları burada mı yapıyorsunuz? Kaç kişisiniz?”</p>

  <p class="block1">“Baskı işleriyle uğraşanlar, karşıdaki büyük odada çalışıyorlar. Bitişikteki odada da meslektaşım Diotallevi var. Ama o, başvuru kitaplarıyla ilgileniyor, uzun zaman alan yapıtlar, basması da uzun sürüyor, satması da; demek istediğim, uzun süre satılıyorlar. Üniversite yayınlarıyla ben ilgileniyorum. Ama öyle büyük bir iş olduğunu sanmayın. Doğal olarak, bazı kitaplar çok uğraştırıyor beni, metinleri okumam gerekiyor, ama genellikle ekonomik bakımdan olsun, bilimsel bakımdan olsun tasalanacak bir yanı yok bu kitapların. Filanca kurumun yayınları ya da bir üniversite kuruluşunun düzenleyip finanse ettiği konferansların tutanakları. Yazar, yeni yazmaya başlamış biriyse, önsözü hocası yazar, sorumluluk da onundur. Yazar düzeltmeleri yapar, alıntıları, dipnotlarını gözden geçirir, telif ücreti almaz. Kitap ders kitabı olarak kullanılır, birkaç yılda bin, iki bin satar, giderlerimiz karşılanır... Beklenmedik bir durumla karşılaşılmaz; bu tür kitapların tümü de kazanç getirir.”</p>

  <p class="block1">“Siz ne yaparsınız, peki?”</p>

  <p class="block1">“Birçok şey. Her şeyden önce yayımlanacak kitapları seçmek gerekir. Bazı kitapların giderlerini kendimiz karşılarız; hemen her zaman saygın yazarlardan çevirilerdir bunlar, kataloğumuzun düzeyini yüksek tutmak için. Sonra, rastgele, bilinmeyen kimselerin getirdikleri metinler var. Seyrek olarak üstünde durulmaya değer şeyler; ama hiç belli olmaz, gene de okunması gerekir.”</p>

  <p class="block1">“Hoşunuza gidiyor mu bu iş?”</p>

  <p class="block1">“Hoşuma gitmek mi? Yapabildiğim tek şey bu.”</p>

  <p class="block1">Kırk yaşlarında, sırtında, üstüne birkaç beden büyük gelen bir ceket, gür kaşlarının üstüne dökülen seyrek, açık sarı saçlı bir adamın gelişiyle kesildi konuşmamız. Bir çocuğa öğüt veriyormuş gibi yumuşak bir sesle konuşuyordu:</p>

  <p class="block1">“Bu Vergi Mükellefleri Vademecumu’ndan bıktım usandım. Baştan sona yeniden yazılması gerekiyor, ama canım istemiyor. Rahatsız etmiyorum ya?”</p>

  <p class="block1">“Tanıştırayım, Diotallevi,” diyerek tanıştırdı bizi.</p>

  <p class="block1">“Haa, Tapınakçılar’a bakmaya mı geldiniz? Zavallı adam. Jacopo, bak aklıma iyi bir şey geldi: Çingene Kentbilimi.”</p>

  <p class="block1">“Güzel,” dedi Belbo, beğenerek. “Bir tane de ben buldum: Aztek Atyarışları.”</p>

  <p class="block1">“Harika! Ama bunu, Potio Bölümü’ne mi, yoksa Adynata’ya mı koyacaksın?”</p>

  <p class="block1">“Bakalım,” dedi Belbo. Çekmecesini karıştırdı, içinden bazı kâğıtlar çıkardı. “Potio Bölümü...”, yüzüme baktı, şaşkınlığımı gördü. “Potio Bölümü, bilindiği gibi, çorbayı kesme sanatıdır. Ama olmaz,” dedi Diotallevi’ye dönerek, “Potio Bölümü, bir bölüm değil, bir konu; tıpkı Mekanik Avunkulogratulasyon ya da Pilotokabasi gibi, bunların tümü de Tetrapoloktomiya’ya girer.”</p>

  <p class="block1">“Nedir o, tetralo?..” diye sorma yürekliliğini gösterdim. “Kılı kırk yarma sanatı. İşe yaramaz teknikler bölümüdür bu bölüm. Örneğin, Mekanik Avunkulogratulasyon, teyzeleri selamlama makinelerinin nasıl yapılacağını öğretir. Pilokatabasi’yi bu bölümde mi bırakalım, diye düşünüyoruz. Kılpayı kurtulma sanatıdır bu; pek de yararsız sayılmaz, değil mi?”</p>

  <p class="block1">“Bütün bunlar nedir, ne olur anlatın bana...” diye yalvardım.</p>

  <p class="block1">“Bakın, Diotallevi ile ben yüksek öğrenimde bir devrim yapmayı tasarlıyoruz. İşe yaramaz ya da olanaksız konuların öğretildiği bir karşılaştırmalı Anlamsızlıklar Fakültesi. Fakültenin amacı, anlamsız konuların sayısını sonsuza dek artırabilecek araştırmacılar yetiştirmek.”</p>

  <p class="block1">“Kaç bölüm var?”</p>

  <p class="block1">“Şimdilik dört, ama bunlar tüm bilgileri kapsamaya yetebilir, tetrapüoktomiya bölümü hazırlık işlevi görüyor, amacı öğrencilere anlamsızlık duygusunu aşılamak. Önemli bir bölüm de, Adynata ya da Olanaksızlıklar bölümü. Çingene Kentbilimi gibi, ya da Aztek At Yarışları... Öğretinin özü, bir şeyin anlamsızlığının -Adynata bölümünde ise bir şeyin olanaksızlığının- derininde yatan nedenlerin kavranması. Bu yüzden, Mors Biçimbilimi, Antartika’nın Tarımsal Tarihi, Paskalya Adası Resim Tarihi, Çağdaş Sümer Edebiyatı, Montessori Sınıflandırması, Asur-Babil Pulculuğu, Kolomb-öncesi İmparatorluklarda Tekerlek Teknolojisi, Braille İkonbilimi, Sessiz Film Fonetiği kursları da var...”</p>

  <p class="block1">“Sahrada Kitle Psikolojisine ne dersiniz?”</p>

  <p class="block1">“Güzel,” dedi Belbo.</p>

  <p class="block1">“Güzel,” diye onayladı, Diotallevi de. “Siz de katılmalısınız bize. Delikanlı yetenekli, değil mi, Jacopo?”</p>

  <p class="block1">“Evet, hemen anlamıştım zaten. Dün akşam, büyük bir ustalıkla aptalca mantıklar yürüttü. Neyse, devam edelim, görüyorum, tasarımız ilginizi çekiyor. Oksimoronik bölümüne ne koymuştuk, notlarımı bulamıyorum?” Diotallevi cebinden bir kâğıt parçası çıkardı, anlamlı bir sevecenlikle bana baktı:</p>

  <p class="block1">“Oksimoronikte, sözcüğün de gösterdiği gibi, önemli olan, öğretinin kendi kendisine karşıt olmasıdır. Bu yüzden de, bence Çingene Kentbilimi buraya girmelidir...”</p>

  <p class="block1">“Hayır,” dedi Belbo, “Göçebe Kentbilimi olsaydı buraya girerdi ancak. Adynata, görgül olanaksızlıklarla ilgilidir. Oksimoronikte ise, terimlerin çelişkisi söz konusudur.”</p>

  <p class="block1">“Bakalım. Peki, Oksimoronik’e ne koymuştuk? İşte: Devrim Geleneği, Parmenides Dinamiği, Herakleitos Statiği, İsparta Sibaritiği, Halk Oligarşisi, Yenilikçi Gelenekler Tarihi, Totolojik Diyalektik, Boole’cü Didişimcilik...”</p>

  <p class="block1">Bu meydan okuma karşısında kendimi göstermek istedim. “Ben de bir şey önerebilir miyim, Sözdizimi Yanlışlıkları Dilbilgisi’ ne ne dersiniz?”</p>

  <p class="block1">“Çok güzel, çok güzel!” dediler ikisi birden; not almaya koyuldular.</p>

  <p class="block1">“Yalnız bir şey var,” dedim.</p>

  <p class="block1">“Ne?”</p>

  <p class="block1">“Bu tasarıyı duyuracak olursanız, bir yığın insan ellerinde metinlerle yayınevine üşüşür.”</p>

  <p class="block1">“Söylemiştim sana, zeki bir çocuk bu, Jacopo,” dedi Diotallevi. “Ama bu bizim sorumluluğumuz, biliyorsunuz. İstemeden gerçek bilginin ideal çizgilerini belirledik.</p>

  <p class="block1">Olanaksızlığın gerekliliğini gösterdik. Bu yüzden, dilimizi tutmalıyız. Şimdi gitmek zorundayım.”</p>

  <p class="block1">“Nereye?” diye sordu Belbo.</p>

  <p class="block1">“Bugün cuma.”</p>

  <p class="block1">“Aman Yarabbi!” dedi Belbo. Sonra bana dönerek: “Sokağın karşı yakasında, Ortodoks Yahudilerin oturdukları birkaç ev var. Bilirsiniz, siyah şapkalar, kocaman sakallar, lüle lüle saçlar. Milano’ da pek rastlanmaz onlara. Bugün cuma, gün batarken cumartesi başlar. Bu yüzden, karşıdaki dairede hazırlık yapmaya başlarlar, şamdanları parlatırlar, yemek pişirirler, yarın ateş yakmak zorunda kalmamak için her şeyi bugünden ayarlarlar, kanalı önceden seçip televizyonu bile bütün gece açık bırakırlar. Dostumuz Diotallevi’nin küçük bir dürbünü var, büyük bir keyifle gözetler onları, sokağın karşı yakasında olduğunu düşleyerek.”</p>

  <p class="block1">“Niçin?” diye sordum.</p>

  <p class="block1">“Çünkü dostumuz Diotallevi, Yahudi olduğunu iddia eder.”</p>

  <p class="block1">“İddia eder de ne demek? Yahudiyim ben. Bir itirazınız var mı, Casaubon?”</p>

  <p class="block1">“Elbette yok.”</p>

  <p class="block1">“Diotallevi,” dedi Belbo, kesin bir dille. “Sen Yahudi değilsin.”</p>

  <p class="block1">“Değil miyim? Peki ya adım? Graziadio, Diosiaconte gibi; bu adların tümü de İbranca’dan çevrilmiş getto adları, Şalom Aleykem gibi.”</p>

  <p class="block1">“Diotallevi uğurlu bir ad, belediye görevlilerinin bulunmuş çocuklara verdikleri bir ad. Senin büyükbaban da bulunmuş bir çocukmuş.”</p>

  <p class="block1">“Bulunmuş bir Yahudi çocuğu.”</p>

  <p class="block1">“Diotallevi, tenin pembe, sesin gırtlaktan geliyor; aslında tam bir albinosun sen.”</p>

  <p class="block1">“Albino tavşanlar da vardır, albino Yahudiler neden olmasın?”</p>

  <p class="block1">“Diotallevi, insan pul toplamaya ya da Yehova şahidi olmaya karar verir gibi Yahudi olmaya karar veremez. Doğuştan Yahudi olunur. Kabul et, hepimiz gibi Musevi değilsin sen de.”</p>

  <p class="block1">“Ama sünnetliyim.”</p>

  <p class="block1">“Hadi canım! Sağlıklı bir şey olduğu için her isteyen sünnet olabilir. Bir hekimle bir bıçak yeter bunun için. Kaç yaşında sünnet oldun?”</p>

  <p class="block1">“Kılı kırk yarmayalım.”</p>

  <p class="block1">“Tersine, kılı kırk yaralım. Yahudiler kılı kırk yararlar.”</p>

  <p class="block1">“Büyükbabamın Yahudi olmadığını kimse kanıtlayamaz.”</p>

  <p class="block1">“Elbette kanıtlayamaz; bulunmuş bir çocuktu o. Her şey olabilirdi, Bizans tahtının vârisi, ya da bir Habsburg piçi bile olabilirdi.”</p>

  <p class="block1">“Büyükbabamın Yahudi olmadığını kimse kanıtlayamaz, üstelik Portico d’Ottavia’da Roma gettosu yakınlarında bulunmuş.”</p>

  <p class="block1">“Büyükannen Yahudi değildi ama, Yahudilerde soy, anneden gelir...”</p>

  <p class="block1">“...nüfus kayıtlarıyla ilgili nedenleri bir yana bırakırsak -belediye kayıtları da sözcük anlamının ötesinde okunabilir çünkü- kanla ilgili nedenler var: kanım, düşüncelerimin son derece Talmud’a uygun olduğunu söylüyor. Yahudi olmayan birinin de, benim gibi Talmud’a son derece uygun olabileceğini öne sürmen ırkçılık olur.”</p>

  <p class="block1">Diotallevi çıktı. “Aldırmayın,” dedi Belbo. “Bu tartışma hemen hemen her gün olur aramızda. Bir farkla: her gün yeni bir sav öne sürerim ona karşı. Gerçek şu ki, Diotallevi, Kabala’ya tutkundur. Ama Hıristiyan kabalacılar da vardı. Hem sonra, Diotallevi Yahudi olmak istiyorsa, ben niçin karşı çıkayım?”</p>

  <p class="block1">“Doğru. Liberaliz biz.”</p>

  <p class="block1">“Öyleyiz.”</p>

  <p class="block1">Bir sigara yaktı. Oraya niçin gittiğimi anımsadım. “Tapınakçılar’la ilgili bir yazıdan söz etmiştiniz bana,” dedim.</p>

  <p class="block1">“Doğru. Bakalım. Deri taklidi bir dosya içinde olacak...” Daktiloda yazılmış bir metin yığınını karıştırıyor, ötekileri düşürmeden, ortadan bir metni çıkarmaya çalışıyordu. Tehlikeli bir iş. Gerçekten de yığın dağıldı, kâğıtlar yere saçıldı. Belbo’nun elinde deri taklidi bir dosya vardı. Dizine, önsöze baktım. “Tapınak Şövalyeleri’nin tutuklanmasıyla ilgili. 1307’de Güzel Filip, Fransa’daki bütün Tapınakçılar’ı tutuklatmaya karar verir. Filip, tutuklama emri vermeden iki gün önce, saman dolu bir öküz arabasının Paris’teki Tapınak bölgesinden çıkıp bilinmeyen bir yöne doğru gittiğine dair bir söylence var. Amount diye birinin öncülüğünde bir grup şövalyenin arabaya saklanıp İskoçya’ya sığındıkları, Kilwinning’de bir duvarcı locasına katıldıkları söyleniyor. Söylenceye göre, bu şövalyeler Süleyman’ın Tapınağı’nın gizlerini kuşaktan kuşağa aktaran duvarcı topluluklarıyla kendilerini özdeşleştirmişler. İşte. Tahmin etmiştim. Bu yazar da, Masonluğun kökenlerinin Tapınakçılar’ın İskoçya’ya kaçışında bulunduğunu öne sürüyor... İki yüzyıldır sakız gibi çiğnenen, fantezilere dayalı bir masal. Hiçbir kanıt yok; aynı masalı anlatan, birbirinin kopyası en az elli kitapçık bulabilirim size, İşte, bakın, rastgele bir sayfa açıyorum: ‘İskoçya seferinin kanıtı, bugün hâlâ, aradan altı yüzyıl geçtikten sonra, dünyada Tapınak Milisleri’ne gönderme yapan gizli derneklerin varlığında yatmaktadır. Yoksa, bu kalıtın sürmesi nasıl açıklanabilir?’ Anlıyorsunuz, değil mi? Çizmeli Kedi, hizmetinde olduğunu söylediğine göre, Carabas Markisi nasıl var olmayabilir?”</p>

  <p class="block1">“Anlıyorum,” dedi Belbo. “Atıyorum bunu. Ama bu sizin Tapınakçılar konusu ilgimi çekiyor. Hazır elime bir uzman geçirmişken, kaçırmak istemiyorum. Niçin herkes Tapınakçılar’dan söz ediyor da, Malta Şövalyeleri’nden söz etmiyor? Hayır, şimdi anlatmayın. Geç oldu, az sonra Diotallevi ile birlikte Bay Garamond’la bir yemeğe gitmek zorundayız. Yemek on buçuğa doğru biter sanıyorum. Diotallevi’yi kandırabilirsem -genellikle erken yatar, içki de içmez- birlikte Pilade’ye uğrarız. Orada olur musunuz?”</p>

  <p class="block1">“Başka nerede olabilirim? Yitik bir kuşaktanım ben; benim gibi yalnızların arasında kendimi bulabilirim ancak.”</p>

  <p class="block27" id="calibre_pb_18"> </p>
</body>
</html>