<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block41">117</h2>

  <p class="block34">Deliliğin uçsuz bucaksız bir çadırı vardır. Her yöreden insan barındırır içinde; hele bol bol altınları varsa.</p>

  <p class="block34">(Sebastian Brant, Das Narrenschiff, 46)</p>

  <p class="block19"> </p>

  <p class="block1">Öğleden sonra saat ikide uyandım. Sersemleşmiş, donuklaşmış. Her şeyi açık seçik anımsıyordum, ama anımsadıklarımın gerçek olup olmadıklarını bilmiyordum. İlkin aşağıya koşup gazete almak istedim, sonra, ne olursa olsun, olayın hemen ardından Conservatoire’a bir bölük süvari bile girmiş olsa, haber sabah gazetelerine yetişmezdi, dedim kendi kendime. Hem kent kaynaşıyordu, o sabah Paris’in düşünecek başka şeyleri vardı. Kahve içmek için aşağı iner inmez, danışmadaki adam anlattı. Kent kargaşa içindeydi; birçok metro istasyonu kapatılmıştı; bazı yerlerde polis kuvvete başvuruyordu; öğrenciler çoktu, fazla ileri gidiyorlardı.</p>

  <p class="block1">Rehberde Doktor Wagner’in telefon numarasını buldum. Ona telefon etmeye çalıştım, ama pazar günleri muayenehanesi kapalıydı, doğal olarak. Ne olursa olsun, gidip Conservatoire’a bir bakmalıydım. Pazarları öğleden sonra da açık olduğunu anımsıyordum.</p>

  <p class="block1">Cartier Latin kaynaşıyordu. Grup grup insanlar bayraklar sallayarak bağırıyorlardı. Ile de la Cite’de bir polis barikatı gördüm. Uzaktan ateş sesleri geliyordu. ‘68’de de böyle olmuş olmalıydı. Saint-Chapelle’de çatışmalar olsa gerekti; göz yaşartıcı bomba kokusu alıyordum. Silâh seslerine benzer sesler işittim; öğrenciler mi, yoksa polis miydi, bilmiyordum. Çevremde insanlar koşuşuyordu; bir polis kordonunun arkasında bir parmaklığın ardına sığınmıştık; sokakta itişip kakışmalar oluyordu. Ne utanç verici bir şey; burada, yaşını başını almış burjuvaların yanında durmuş, devrimin yatışmasını bekliyordum.</p>

  <p class="block1">Sonra yol açıldı, eski Halles’in çevresindeki ara sokaklardan yürüdüm, yeniden Rue St-Martin’de buldum kendimi. Conservatoire açıktı, beyaz avlusu, önyüzünde bir plaka: “II conservatoire des Arts e Metiers, 19 Vendemiaire, II. yılda, Convention kararnamesiyle... on birinci yüzyılda kurulan Saint-Martin-des-Champs Manastırında oluşmuştur.” Her şey yolunda, bu öğrenci kermesine duyarsız, küçük bir pazar kalabalığı.</p>

  <p class="block1">İçeri girdim -pazarları parasızdır- her şey, tıpkı dün öğleden sonra saat beşten önceki gibiydi. Bekçiler, ziyaretçiler, her zaman-ki yerinde Sarkaç... Olup bitenlerin izlerini aradım, ama -gerçekten de olmuşsa- biri titiz bir temizlik yapmıştı. Gerçekten olmuşsa.</p>

  <p class="block1">Öğleden sonranın geri kalanını nasıl geçirdiğimi anımsamıyorum. Sokaklarda aylak aylak dolaşırken ne gördüğümü de anımsamıyorum. Ne olur ne olmaz, diye Milano’yu aradım. Büyülenmişçesine Belbo’nun numarasını çevirdim. Sonra Lorenza’nınkini. Sonra da Garamond Yayınevinin numarasını; kapalı olacağını bile bile. Bu gece hâlâ bugünse, her şey dün olmuştu. Ama dünle bu gece arasında bir sonsuzluk geçmişti.</p>

  <p class="block1">Akşama doğru karnımın aç olduğunun ayrımına vardım. Dinginlik, biraz rahatlık istiyordum. Forum des Halles yakınlarında, içeride balık bulunduğunu duyuran bir lokantaya girdim. Bol bol balık vardı. Masam bir akvaryumun tam karşısındaydı. Beni yeniden mutlak bir kuşkuya salacak gerçeküstü bir evren. Hiçbir şey rastlantısal değildir. Şu balık inancını yitirmekte olan, evrenin anlamını azalttığı için Tanrı’yı suçlayan astımlı bir Ezikast’a benziyor. Sabaoth, Sabaoth, beni var olmadığına inandıracak denli kötü olabilir misin? Et, tıpkı bir kangren gibi dünyaya yayılıyor... Şu balık da, Minnie’ye benziyor; uzun kirpiklerini kırpıştırıyor, dudaklarını yürek  biçiminde büzüyor. Minnie, Mickey Mouse’un nişanlısıdır. Kocaman bir salatayla, bebek eti gibi yumuşak bir mezgit balığı yedim. Ballı, karabiberli. Paulusçular buradalar. Şu balık, mercanlar arasında Breguet’nin uçağı gibi süzülüyor, bir pulkanatlının kanat çırpışları; yüzde beş yüz, Flamel’in evinin karşısındaki çöplüğe atılmış, delik bir atanorun dibinde bırakılmış homunculus dölütünü görmüştür. Şu da bir Tapınakçı balık, tepeden tırnağa kara zırhlara bürünmüş, Noffo Dei’yi arıyor. Dalgın, kaşları çatık, Söylenemez’e doğru yüzen astımlı Ezikast’a sürümüyor. Bakışlarımı çeviriyorum; karşı kaldırımda başka bir lokantanın tabelası ilişiyor gözüme, CHEZ R... Rose-Croix? Reuchlin? Rosispergius? Rakovski-ragozizarogi?</p>

  <p class="block1">Düşünelim bakalım, Şeytan’ı kızdırmanın biricik yolu, ona inanmadığına inandırmaktır onu. Geceyarısı Paris’te dolaşmanda, kulenin görünüşünde gizemli hiçbir şey yok. Gördüklerini ya da gördüğünü sandıklarını gördükten sonra, Conservatoire’dan çıkıp kenti bir karabasan gibi görmen doğal. Peki, ama ne gördüm Conservatoire’da?</p>

  <p class="block1">Kesinlikle konuşmalıydım Doktor Wagner’le. Bunun panzehir olduğunu neden kafama koyduğumu bilmiyorum, ama öyleydi. Sözcük terapisi.</p>

  <p class="block1">Sabahı nasıl buldum? Orson Welles’in Şangay’lı Kadın’ının gösterildiği bir sinemaya girdim sanırım. Ayna sahnesine gelince, dayanamadım, dışarı çıktım. Ama hiçbiri doğru değildir belki de, ben uydurmuşumdur.</p>

  <p class="block1">Bu sabah saat dokuzda Doktor Wagner’e telefon ettim. Garamond’un adı, sekreter engelini aşmamı sağladı. Doktor beni anım-sıyormuş göründü; sesimdeki telâştan etkilenerek hemen kalkıp gitmemi söyledi; saat dokuz buçukta, öteki hastalar gelmeden önce. İçten, anlayışlı görünüyordu.</p>

  <p class="block1">Belki Doktor Wagner’e gidişimi de düşümde gördüm. Sekreter olağan soruları sordu, bir kart hazırladı, ücreti peşin aldı. Neyse ki dönüş biletim vardı.</p>

  <p class="block1">Orta büyüklükte bir oda; içinde divan yoktu. Seine’e bakan pencereler, solda Kule’nin gölgesi. Doktor Wagner, mesleğine özgü bir incelikle karşıladı beni; yayıncısı değildim artık, hastasıydım. Geniş, yatıştırıcı bir kol devinimiyle, karşısına, masanın yanına oturttu, tıpkı bir banka memuru gibi. “Et alors?”<sup class="calibre4"><sup class="noteref" id="back_note_331"><a class="calibre5" href="index_split_137.html#note_331" title="331">331</a></sup></sup> Bunu söyledikten sonra, döner koltuğuna bir hız vererek bana sırtını döndü. Başı öne eğikti; ellerini kavuşturmuş gibi geldi bana. Konuşmaktan başka yapacak bir şey kalmamıştı.</p>

  <p class="block1">Konuştum; bendinden boşalan su gibi, içimde ne varsa boşalttım, başından sonuna dek. İki yıl önce düşündüklerimi, geçen yıl düşündüklerimi, Belbo’nun, Diotallevi’nin düşündüklerini sandığım şeyleri. Özellikle de, Ermiş Yuhanna gecesi olanları.</p>

  <p class="block1">Wagner hiç sözümü kesmedi, bir kez bile başını sallamadı, onaylamadığını belli etmedi. Görünüşe bakılırsa, uykuya dalmış gibiydi. Ama yöntemi bu olmalıydı. Bense durmadan konuşuyordum. Sözcük terapisi.</p>

  <p class="block1">Sonra söyleyeceği sözcüğü bekledim, beni kurtaracak sözcüğü.</p>

  <p class="block1">Wagner yavaş yavaş ayağa kalktı. Bana dönmeksizin, yazı masasının çevresinden dolandı; pencereye gitti. Şimdi, ellerini arkasında kavuşturmuş, düşünceye dalmış, pencereden bakıyorduk</p>

  <p class="block1">Yaklaşık on, on beş dakika sustu.</p>

  <p class="block1">Sonra, sırtı hâlâ bana dönük, renksiz, dingin, inandırıcı bir sesle, “Monsieur, vous etes fou,”<sup class="calibre4"><sup class="noteref" id="back_note_332"><a class="calibre5" href="index_split_137.html#note_332" title="332">332</a></sup></sup> dedi.</p>

  <p class="block1">Hiç kımıldamadan duruyordu; ben de kımıldamıyordum. Beş dakika daha geçtikten sonra, başka bir şey söylemeyeceğini anladım. Seans sona ermişti.</p>

  <p class="block1">Hoşça kalın, demeden çıktım. Sekreter ağzını yaya yaya gülümsedi bana, kendimi yeniden Avenue Elisee Reclus’de buldum.</p>

  <p class="block1">Saat on birdi. Otele gidip eşyalarımı topladım; şansımın yaver gideceğini umarak, havaalanına koştum. İki saat beklemek zorunda kaldım; bu arada, Milano’ya, Garamond Yayınevine telefon ettim, ödemeli; tek kuruşum bile kalmamıştı çünkü. Gudrun açtı, sesi her zamankinden daha donuktu; ona, si, oui, yes, kabul ediyorum, dedirtebilmek için üç kez bağırmak zorunda kaldım.</p>

  <p class="block1">Ağlıyordu: Diotallevi cumartesi günü, geceyarısı ölmüştü.</p>

  <p class="block1">“Hiç kimse, dostlarından hiçbiri yoktu cenazesinde, bu sabah. Ne utanç verici bir şey! Bay Garamond bile yoktu; yurtdışında olduğunu söylüyorlar. Ben, Grazia, Luciano, bir de tepeden tırnağa karalara bürünmüş bir adam; sakallı, kıvırcık favorili, başında kocaman bir şapka; bir mezar kazıcısına benziyordu. Nereden geldiğini Tanrı bilir. Peki, siz neredeydiniz, Casaubon? Belbo nerede? Neler oluyor?”</p>

  <p class="block1">Ağzımın içinde karmakarışık bir şeyler geveledim, sonra almacı yerine koydum. Yolcuları çağırıyorlardı; uçağa bindim.</p>

  <p class="block27" id="calibre_pb_128"> </p>
</body>
</html>