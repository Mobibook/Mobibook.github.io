<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">57</h2>

  <p class="block39">Her iki yanda, her üç ağaçtan birine bir fener asılıydı; maviler giymiş, göz kamaştırıcı bir bakire, pırıl pırıl bir meşaleyle yaktı onları; dile getirilmez güzellikteki görünümü seyretmek için gereğinden uzun bir süre oyalandım.</p>

  <p class="block39">(Johann Valentin Andreae, Die Chymische Hochzeit des Christian Rosencreutz, Strassburg, Zetzner, 1616, 2. s. 21)</p>

  <p class="block19"> </p>

  <p class="block1">Öğleye doğru, Lorenza, gülümseyerek terasa, yanımıza geldi; saat yarımda, ***’dan geçen harika bir tren bulduğunu söyledi; tek bir aktarmayla öğleden sonra Milano’da olacaktı. Onu istasyona götürüp götüremeyeceğimizi sordu.</p>

  <p class="block1">Belbo, notlarını karıştırmayı sürdürerek: “Agliè’nin seni de beklediğini sanıyordum,” dedi. “Üstelik, bu seferi yalnızca senin için düzenlediğini düşünüyordum.”</p>

  <p class="block1">“Bunu o düşünsün,” dedi Lorenza. “Kim götürüyor beni?”</p>

  <p class="block1">Belbo ayağa kalktı, “Uzun sürmez, hemen dönerim,” dedi. “İki saat kadar daha kalabiliriz burada. Lorenza, çantan var mıydı?”</p>

  <p class="block1">İstasyona giderken, yolda bir şey konuştular mı, bilmiyorum. Belbo yaklaşık yirmi dakika sonra döndü, olaya hiç değinmeden yeniden çalışmaya koyuldu.</p>

  <p class="block1">Saat ikide, pazar alanında rahat bir lokanta bulduk; yemeklerle şarabın seçimi, Belbo’ya çocukluğunun başka olaylarını çağrıştırdı. Ama sanki başka birinin yaşamöyküsünden alıntılar yapıyormuş gibi konuşuyordu. Bir gün önceki anlatma sevincini yitirmişti. Öğleden sonra erkence, Agliè ve Garamond’la buluşmak üzere yola çıktık.</p>

  <p class="block1">Belbo güneydoğuya doğru sürüyordu arabayı. Doğa görünümü her kilometrede yavaş yavaş değişiyordu. ***’nın tepeleri güzün ilerlemiş günlerinde bile açık seçik, yumuşak görünüşlüydü. Oysa şimdi, yavaş yavaş yol aldıkça ufuk genişliyor, her dönemeçte doruklar sivriliyor, bazılarının üstüne tünemiş küçük köyler görünüyordu. Dorukların arasında uçsuz bucaksız ufuklar açılıyordu önümüzde. Üçüncü vitesle tırmanırken, her dönemeci kıvrılışımızda uzayıp giden geniş düzlükler, ardsız aralıksız sürüp giden dağların dalgalı çizgisi beliriyor, düzlüğün bitiminde daha şimdiden dışsal bir sisin içinde silinip gidiyordu. Dağı yarılamıştık, ama kumullarla engebelenmiş bir düzlükteydik hâlâ. Sanki beceriksiz bir Demiurgos’un eli, ona aşırı yüksek görünen tepeleri bastırmış, hiç aralıksız denize dek, ya da kimbilir belki de daha yalçın, daha belirgin sıradağların yamaçlarına dek uzanan yamrı yumru bir hamura dönüştürmüştü.</p>

  <p class="block1">Kararlaştırdığımız köye vardık; Agliè ve Garamond’la alandaki barda buluşacaktık. Lorenza’nın bizimle gelmediğini öğrenince, Agliè’nin canı sıkılsa bile belli etmedi. “Güzeller güzeli arkadaşımız kendisini betimleyen kutsal törenlere başkalarıyla birlikte katılmak istemiyor. Eşsiz bir alçakgönüllülük; bunu takdir ediyorum,” dedi. Başka bir şey söylemedi.</p>

  <p class="block1">Önde Garamond’un Mercedes’i, arkada Belbo’nun Renault’su, vadiler, tepeler aşarak yolaldık. Günbatımına doğru, karşımızda bir tepenin üstüne tünemiş, tuhaf, sarı bir yapı belirdi. Uzaktan göre-bildiğimce, önünde, ilerlemiş mevsime karşın hayat fışkıran çiçekler, ağaçlarla kaplı sekilerin, bir çeşit on sekizinci yüzyıl şatosu.</p>

  <p class="block1">Tepenin eteklerine vardığımızda, birçok otomobilin park ettiği bir açıklıkta bulduk kendimizi. “Burada duralım,” dedi Agliè. “Yaya devam edeceğiz.”</p>

  <p class="block1">Alacakaranlık, geceye dönüşüyordu. Yukarı doğru tırmanan yol, yamaç boyunca yanan meşalelerle aydınlatılmıştı.</p>

  <p class="block1">Tuhaf şey, o andan gecenin geç vaktine dek olup bitenlere ilişkin anılarım hem açık seçik, hem de karışık. Geçen akşam periskopun içinde, olanları yeniden düşündüğümde, iki yaşantı arasında bir benzerlik sezmiştim. İşte, diyordum, kendi kendime, şimdi buradasın, doğal olmayan bir durumda, eski tahtaların belli belirsiz küf kokusuyla sersemlemiş, bir mezarda ya da içinde bir dönüşümün gerçekleştirilmekte olduğu bir kavanozun içindeymiş gibi tasarlıyorsun kendini. Kabinin aralığından başını çıkaracak olursan, gündüz sana hiç kımıldamıyormuş gibi görünen nesnelerin, bir büyünün buharları arasında Eleusis gölgeleri gibi devindiklerini görürsün. Şatodaki akşam da böyle olmuştu: ışıklar, yol boyunca karşılaştığımız şaşırtıcı olaylar, işittiğim sesler, daha sonra tütsü kokuları beni düş gördüğüme inandırmak için elbirliği etmişlerdi, ama garip bir biçimde; insanın, uyanıklığın eşiğinde düş gördüğünü düşlemesi gibi.</p>

  <p class="block1">Hiçbir şey anımsamamam gerekirdi. Oysa her şeyi anımsıyorum, ama kendim yaşamış gibi değil, sanki bana bir başkası tarafından anlatılmış gibi.</p>

  <p class="block1">Öylesine karmaşık bir açık seçiklikle anımsadıklarım, gerçekte olan şeyler miydi, yoksa benim olmuş olmasını istediğim şeyler mi, bilmiyorum. Ama kesin olan şuydu: Plan zihnimizde ilk kez o akşam oluşmaya başlamıştı; hiçbir biçimi olmayan o yaşantıya ne olursa olsun bir biçim verme, bazılarının gerçek olmasını istediği o düşü, düşselleştirilmiş gerçeğe dönüştürme isteği gibi.</p>

  <p class="block1">“Yol da kuttörenin bir parçasıdır,” diyordu Agliè, tepeye doğru tırmanırken. “Bunlar asma bahçeler, tıpkı -ya da hemen hemen- Gül-Haçlar’ın altın çağında, Salomon de Caus’un, Palatin hükümdarı V. Frederick için tasarımını yaptığı Heidelberg bahçeleri gibi. Işık az, ama böyle olması gerekir, çünkü sezmek, görmekten daha iyidir. Evsahibimiz, Salomon de Caus’un tasarımına tıpatıp uymamış, onu daha dar bir alana sığdırmış. Heidelberg bahçeleri, makrokozmosa özeniyorlardı, oysa buradakileri yapan, yalnızca mikro-kozmosa öykünmüş. Rocaille tarzında yapılmış şu yeraltı odasına bakınız... Kuşkusuz yapıyı süslüyor. Ama de Caus, Michael Maier’in Atalanta Fugiens’inin amblemini göz önünde tutmuştu; burada mercan, felsefe taşıdır. De Caus, bahçelerin biçimi aracılığıyla gök cisimlerinin etkilenebileceğini biliyordu, çünkü bazı motifler bir araya getirildiğinde evrenin uyumunu yansılarlar...”</p>

  <p class="block1">“Olağanüstü,” dedi Garamond. “Ama bir bahçe nasıl olur da, gök cisimlerini etkiler?”</p>

  <p class="block1">“Bazı işaretler birbirlerine yönelirler, birbirlerine bakarlar, birbirlerini kucaklarlar, böylece sevgiye zorlarlar. Belirli, kesin bir biçimleri yoktur bunların; olmamalıdır da. Herkes, tutkusunun buyruğuna ya da ruhunun dürtüsüne göre, verili güçleri kullanmayı dener; tıpkı Mısır hiyerogliflerinde olduğu gibi. Bizimle tanrısal varlıklar arasında, ancak mühürler, sayılar, harfler, törenler aracılığıyla bir bağlantı kurulabilir. Bu nedenle de, tanrısal varlıklar bizimle, düşler, simgeler aracılığıyla konuşurlar. Bu bahçeler de tıpkı böyledir. Bu sekinin her açıdan görünümü, simya sanatının bir gizemini yineler, ama ne yazık ki bu gizemi okuyamıyoruz artık, evsahibimiz de okuyamaz. Siz de göreceksiniz, bu adamın gizliliğe öyle görülmemiş bir bağlılığı var ki, yıllar boyunca bütün biriktirdiklerini artık anlamını bilmediği ideogram tasarımlarına harcıyor.”</p>

  <p class="block1">Sekiden sekiye çıktıkça bahçelerin görünümü değişiyordu. Kimileri labirent biçiminde, kimileri amblem biçimindeydi, ama aşağıdaki sekiler ancak yukarıdaki sekilerden görülebiliyordu. Yukarıdan bakınca, aşağıda bir tacın biçiminin, aralarından geçerken ayırdedemediğim birçok başka bakışımların ayrımına vardım; ama yukarıdan bakınca da, gizlerini çözemiyordum. Çitler arasında dolaşırken bakıldığında, her seki görüngesel bir etki yaratan bazı imgeler açığa vuruyor, ama bir  üstteki sekiden bakıldığında, yeni, hatta karşıt imgeler gösteriyordu. Merdivenin her basamağı aynı anda iki ayrı dil konuşuyordu sanki.</p>

  <p class="block1">Yavaş yavaş yukarı doğru tırmanırken, bazı küçük yapıların ayrımına vardık. Bir çeşit kemer ya da sundurmanın altında fallus biçiminde bir çeşme, bir yunus balığının üstüne çıkmış bir Neptün, belli belirsiz Asur üslubunda sütunlu bir kapı, biçimi belirsiz bir kemer; çokgenler üstüne, üçgenler, çokgenler konmuş gibi. Her birinin tepesinde de bir hayvan yontusu vardı: bir geyik, bir maymun, bir aslan...</p>

  <p class="block1">“Bütün bunların bir anlamı var mı?” diye sordu Garamond.</p>

  <p class="block1">“Hiç kuşkusuz! Picinelli’nin Mundus Symbolicus’unu okumak yeter; Alciato, eşsiz, yalvaçça bir tutkuyla sezmişti bunu. Bütün bahçe bir kitap gibi ya da büyü gibi okunabilir, ikisi de aynı şeydir aslında. Sözcükleri bilseydiniz, bahçenin söylediğini alçak sesle dile getirebilirdiniz; o zaman ay-altı dünyada devinen sayısız güçlerden birini yönetebilirdiniz. Bu bahçe evrene egemen olmanın bir aracıdır.”</p>

  <p class="block1">Bize bir yeraltı odası gösterdi. Dal budak salmış suyosunları, doğal olup olmadıklarını anlayamadığım, kireç ya da taş içinde deniz hayvanı iskeletleri... Kuyruğu İncil’den çıkma kocaman balığınki gibi pul pul bir boğayı kucaklayan bir kır perisi seçiliyordu; bir Triton’un bir amfor gibi tuttuğu bir kavkıdan akan suyun içine uzanmıştı boğa.</p>

  <p class="block1">“Bunun derin anlamını açıklamak istiyorum size, yoksa sıradan bir su oyunu olurdu. De Caus, bir kabı suyla doldurup ağzını sımsıkı kapattıktan sonra, altına bir delik açsanız bile suyun akmayacağını biliyordu. Ama üstünde de bir delik açacak olursanız, su aşağıdan fışkırır.”</p>

  <p class="block1">“Bu açık bir şey değil mi?” diye sordum. “Yukarıdan giren hava suyu aşağı doğru iter.”</p>

  <p class="block1">“Tam bir bilimsel açıklama: neden, sonuç yerine geçiriliyor, sonuç da neden yerine. Sorun, ikinci durumda suyun neden aktığı değil, birinci durumda neden akmadığıdır.”</p>

  <p class="block1">“Peki, neden akmıyor?” diye sordu Garamond, merakla.</p>

  <p class="block1">“Çünkü aksaydı, kabın içinde bir boşluk kalacaktı, oysa doğa boşluktan korkar, Nequequam vacui,<sup class="calibre4"><sup class="noteref" id="back_note_172"><a class="calibre5" href="index_split_137.html#note_172" title="172">172</a></sup></sup> çağdaş bilimin unuttuğu bir Gül-Haç ilkesiydi.”</p>

  <p class="block1">“Çok etkileyici,” dedi Garamond. “Casaubon, unutmayın, madenlerin olağanüstü serüveninde bunları mutlaka belirtmeliyiz. Bana suyun bir maden olmadığını söylemeyin. İmgeleminizi kullanmalısınız.”</p>

  <p class="block1">“Özür dilerim,” dedi Belbo, Agliè’ye, “bu sizinki, post hoc ergo ante hoc<sup class="calibre4"><sup class="noteref" id="back_note_173"><a class="calibre5" href="index_split_137.html#note_173" title="173">173</a></sup></sup> mantığı: sonradan gelen, önceden gelenin nedenidir.”</p>

  <p class="block1">“Doğrusal olarak düşünmemelisiniz. Bu çeşmelerden akan su bunu yapmıyor. Doğa bunu yapmıyor, doğa zaman diye bir şey bilmez. Zaman, Batı’nın bir buluşudur.”</p>

  <p class="block1">Tepeye doğru çıkarken başka konuklara rastladık. Belbo bunların kimilerini tanıyınca Diotallevi’yi dirseğiyle dürtüyor, o da alçak sesle: “A, evet, facies hermetica,” diyordu.</p>

  <p class="block1">Facies hermetica, hacılar arasında, onlardan biraz uzak duran, dudaklarında katı bir sözde alçakgönüllülük gülümsemesi, Bay Salon’la karşılaştım. Gülümsedim. O da gülümsedi.</p>

  <p class="block1">“Salon’u tanıyor musunuz?” diye sordu Agliè.</p>

  <p class="block1">“Siz de mi Salon’u tanıyorsunuz?” diye sordum ben de. “Benim tanımam doğal, aynı binada oturuyoruz. Salon hakkında ne düşünüyorsunuz?”</p>

  <p class="block1">“Onu az tanıyorum. Güvendiğim bazı arkadaşlarım, onun bir polis muhbiri olduğunu söylüyorlar.”</p>

  <p class="block1">Salon’un, Garamond’la Ardenti hakkında bilgisi olmasının nedeni buydu demek. Salon’la De Angelis arasındaki ilişki neydi? Ama Agliè’ye, “Peki ama, bir muhbirin böyle bir toplantıda ne işi var?” diye sormakla yetindim.</p>

  <p class="block1">“Muhbirler her yere giderler,” dedi Agliè. “Gizli raporlar uydurmak için her türlü deneyimden yararlanırlar. Polisin gözünde insan ne denli çok şey bilirse ya da biliyormuş gibi görünürse, o denli güçlü olur. Bunların doğru olup olmadığı önemli değildir. Önemli olan, unutmayın, bir gize sahip olmaktır.”</p>

  <p class="block1">“Peki, ama Salon buraya neden çağrıldı?” diye sordum.</p>

  <p class="block1">“Bakın, dostum,” diye yanıtladı Agliè, “belki de bunun nedeni, evsahibimizin, bilgelik düşüncesinin altın kuralına uymasıdır; buna göre, bir yanlış, her ne olursa olsun, bir gerçeği barındırabilir içinde. Gerçek içreklik, karşıtlıklardan korkmaz.”</p>

  <p class="block1">“Tüm karşıtlıkların, sonunda birbirleriyle uyum içinde olduklarını söylüyorsunuz bana.”</p>

  <p class="block1">“Quod ubique, quod ab omnibus et auod semper.<sup class="calibre4"><sup class="noteref" id="back_note_174"><a class="calibre5" href="index_split_137.html#note_174" title="174">174</a></sup></sup> Erginleme sürekli bir felsefenin ortaya çıkarılmasıdır.”</p>

  <p class="block1">Böylece felsefe yaparak, sekilerin tepesine ulaşmış, geniş bir bahçenin içinden geçerek villaya ya da şatoya giden bir yolağın ağzına gelmiştik. Bir sütunun üstüne konmuş, ötekilerden daha büyük bir meşalenin ışığında, altın yıldızlarla süslenmiş mavi giysili bir genç kız gördük. Elinde, operalarda habercilerin çaldıkları türden bir trompet tutuyordu. Meleklerin ipek kâğıttan tüyler takındıkları kutsal temsillerde olduğu gibi, genç kızın omuzlarında iki büyük beyaz kanat vardı. Bu kanatlar, biraz iyi niyetle bakıldığında, ortalarında göz yerine geçebilecek beneklerin bulunduğu bademsi biçimlerle süslenmişti.</p>

  <p class="block1">Profesör Camestres de oradaydı; Garamond yayınevine gelen ilk Şeytancılar’dan, Ordo Templi Orientis’in düşmanı. Onu güçlükle tanıdık, çünkü görülmemiş bir kostüm giymişti, ama Agliè bunun duruma uygun düştüğünü söyledi; beyaz keten bir toga, kalçalarını sararak göğüste ve sırtta çaprazlanmış kırmızı bir şerit, üstüne dört kırmızı gül iliştirilmiş, on yedinci yüzyıl biçeminde tuhaf bir şapka. Elinde trompet tutan genç kızın önünde diz çöktü, bir şeyler söyledi.</p>

  <p class="block1">“Gerçekten de,” diye mırıldandı Garamond, “gökyüzünde de, yeryüzünde de, bilinmedik çok şey var...”</p>

  <p class="block1">Bana Staglieno mezarlığım çağrıştıran, tarihsel imgelerle süslenmiş bir taç-kapıdan geçtik. Üstünde karmaşık bir neo-klasik alegori, onun üstünde de oyma harflerle şu sözcükler: CONDOLEO ET CONGRATULOR.<sup class="calibre4"><sup class="noteref" id="back_note_175"><a class="calibre5" href="index_split_137.html#note_175" title="175">175</a></sup></sup></p>

  <p class="block1">İçeride, geniş bir giriş salonunda kurulmuş bir büfenin çevresine üşüşmüş, canlı bir çağrılı kalabalığı vardı; salondan iki merdivenle üst katlara çıkılıyordu. Bana tanıdık görünen başka yüzler de seçtim; aralarında Bramanti ile -şaşılacak şey-Commendatore De Gubernatis de vardı; Garamond’un çoktan sömürdüğü bir BGKY, ama belki de başyapıtının tüm kopyalarının kâğıt hamuruna dönüştürülebileceği olasılığıyla, o korkunç olasılıkla henüz yüz yüze gelmemişti; çünkü patronumu gösterişli bir saygı ve gönül borcuyla karşıladı. O sırada, ufak tefek, gözleri fırıl fırıl bir adam da saygılarını sunmak için Agliè’ye doğru yürüdü. Koyu Fransız aksanından, Pierre’i tanıdık; Agliè’nin çalışma odasının kapısı arasından Bramanti’yi büyücülükle suçladığını işittiğimiz adam.</p>

  <p class="block1">Büfeye yaklaştım. Renkli sıvılarla dolu sürahiler vardı, ama. içlerinde ne olduğunu anlayamadım. Bardağımı, şaraba benzeyen san bir içkiyle doldurdum; fena değildi, eski likörlerin tadındaydı, ama kesinlikle alkollüydü. Belki içinde başka bir şey daha vardı: başım dönmeye başladı. Çevremde facies hermetica’larla ciddi yüzlü emekli yöneticiler kaynaşıyor, kulağıma bölük pörçük konuşmalar geliyordu...</p>

  <p class="block1">“İlk aşamada, başka zihinlerle iletişim kurmayı başarmak gerekir; sonra başka varlıklara düşünceler, imgeler yansıtmak, yerleri heyecan verici esintilerle doldurmak, hayvanlar krallığı üstünde egemenlik kazanmak. Üçüncü aşamada ise, boşluğun herhangi bir noktasına kendi izdüşümünü yansıtmak gerekir: iki yerde birden olmak; yogiler gibi, aynı anda değişik yerlerde, değişik biçimlerde görünebilirsin. Bundan sonra, bitkisel özler hakkında duyu-ötesi bilgi edinme aşamasına geçilir. Sonunda kopmayı başarırsın; bedenin yersel bütünlük kazanır, bir yerde yok olup bir başka yerde yeniden ortaya çıkarsın -demek istediğim- yalnızca bir izdüşüm olarak değil, bütünsel olarak. En son aşama, fiziksel yaşamın uzatılmasıdır...”</p>

  <p class="block1">“Ölümsüzlük, değil mi?”</p>

  <p class="block1">“O hemen olmaz.”</p>

  <p class="block1">“Peki, ya sen?”</p>

  <p class="block1">“Bunun için yoğunlaşmak gerekir. Çetin bir iştir bu. Biliyorsun, yirmi yaşında değilim...”</p>

  <p class="block1">Arkadaşlarımı yeniden buldum. Beyaz duvarlı, köşeleri yuvarlanmış bir salona giriyorlardı. Dipte, bir Grevin müzesindeki gibi -ama o akşam zihnimde beliren imge, Rio’da, tenda de umbandada gördüğüm sunağın imgesiydi- hemen hemen doğal büyüklükte mumdan yapılmış, bana çok kötü bir tiyatro kostümü gibi görünen pırıltılı bir kumaşa sarılmış iki yontu vardı. Biri, tertemiz -ya da hemen hemen  tertemiz- pullarla işlenmiş bir giysiye bürünmüş, tahtta oturan soylu bir kadın yontusuydu. Başının üstünde, tellere asılı, bana Lenci dokumasından yapılmış gibi gelen, biçimleri belirsiz yaratıklar sarkıyordu. Bir köşede bir ses yükseltici, uzaktan gelen trompet sesini iletiyordu. Nitelikli bir müzikti bu; belki de Gabrieli’den bir şeydi; sessel etki, görsel etkiden daha yüksek bir beğeni düzeyindeydi. Sağda, başka bir kadın yontusu, sırtında al kadifeden beyaz kuşaklı bir giysi, başında defne yapraklarından bir taç, yanında yaldızlı bir terazi. Agliè, çeşitli simgeleri açıklıyordu bize, ama onu dikkatle dinlediğimi söylersem yalan söylemiş olurum. Beni ilgilendiren, saygıyla, heyecanla, bir imgeden ötekine geçen birçok konukların yüzlerindeki anlamdı.</p>

  <p class="block1">“Bunların, gümüş yüreklerle kaplı, işlemeli giysili Kara Meryem’i görmek için tapmağa gidenlerden hiç farkları yok,” dedim Belbo’ya. “Bunun, ete kemiğe bürünmüş İsa’nın annesi olduğunu mu sanıyorlar? Hayır, ama bunun tersini de düşünmüyorlar. Benzerlik hoşlarına gidiyor. Gösteriyi düş, düşü de gerçek gibi duyumsuyorlar.”</p>

  <p class="block1">“Evet,” dedi Belbo, “ama sorun, bunların tapmağa gidenlerden daha mı iyi, yoksa daha mı kötü oldukları değil. Biz kimiz, di-soruyordum kendi kendime. Biz ki, Hamlet’i kapıcımızdan daha gerçek sayıyoruz. Olay çıkarmak için Madame Bovary’nin ardına düşmüş, onu arayıp duran benim, bu insanları yargılamaya hakkım var mı?”</p>

  <p class="block1">Diotallevi başını salladı, kutsal şeylerin imgelerini yapmamak gerektiğini, bunların tümünün de Altın Dana tapımından başka bir şey olmadığını söyledi, alçak sesle. Ama eğleniyordu.</p>

  <p class="block3" id="calibre_pb_65"> </p>
</body>
</html>