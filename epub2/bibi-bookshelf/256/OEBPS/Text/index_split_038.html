<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block31">32</h2>

  <p class="block35"><i class="calibre6">Valentiniani... nihil magis curant quam occultare quod praedicant: si tamen praedicant, qui occultant... Si bona fides quaeres, concreto vultu, suspenso supercilio -altum est- aiunt. Si subtiliter tentes, per ambiguitates bilingues communem fidem affirmant. Si scire te subostendas, negant quidquid agnoscunt... Habent artificium quo prius persuadeant, quam edoceant.</i><sup class="text4"><sup class="noteref" id="back_note_109"><a class="calibre5" href="index_split_137.html#note_109" title="109">109</a></sup></sup></p>

  <p class="block34">(Tertullianus, Adversus Valentinianos)</p>

  <p class="block19"> </p>

  <p class="block1">Agliè, yaşlı mı yaşlı adamların geleneksel yöntemle hâlâ batıda yaptıkları bir yere götürdü beni. Birkaç adımda, Carmen uygarlığından çıkıverdik; bazı yerlilerin sucuk gibi kalın purolar içtikleri karanlık bir yerde bulduk kendimizi. Geniş, saydam tütün yapraklarını, parmak uçlarıyla, yaşlı denizcilerin halatlarını andırır biçimde yuvarlayıp saman kâğıdına sarıyorlardı. Sık sık yeniden yakmaları gerekiyordu onları; ama insan, Sir Walter Raleigh keşfettiğinde, tütünün nasıl bir şey olduğunu anlıyordu.</p>

  <p class="block1">Agliè’ye öğleden sonraki serüvenimi anlattım.</p>

  <p class="block1">“Şimdi de Gül-Haçlar demek? Doymak bilmez bir bilgi susuzluğunuz var, dostum. Ama o çılgınlara kulak vermeyin. Hepsi de çürütülmez kanıtlardan söz ederler, ama bugüne dek hiçbiri bu kanıtları ortaya koyamadı. O Bramanti’yi tanıyorum. Milano’da oturur, ama inancını yaymak için dünyayı dolaşır. Kimseye zararı yoktur, ama hâlâ Kiesewetter’e inanır. Bir yığın Gülhaçlı, Theatrum Chemicum’un o sayfasına dayanırlar. Ama kitaba bakacak olursanız -Milano’daki küçük kitaplığımda bu kitaptan bir tane bulunduğunu alçakgönüllülükle söyleyeyim- böyle bir alıntı bulamazsınız.”</p>

  <p class="block1">“Bay Kiesewetter soytarının biri, öyleyse.”</p>

  <p class="block1">“Ama durmadan alıntı yapılır ondan. Sorun şu ki, on dokuzuncu yüzyıl gizlicileri bile olguculuğun kurbanı olmuşlardır: Bir şey ancak kanıtlanabilirse gerçektir. Corpus Hermeticum’la ilgili tartışmayı düşünün. Bu yapıt on beşinci yüzyılda Avrupa’da gün  ışığına çıktığı zaman, Pico della Mirandola, Ficino ve derin bilgi sahibi birçok başka kimseler gerçeği gördüler: bu yapıt çok eski bir bilgelik ürünü olmalıydı; Mısırlılardan da eski, Musa’dan bile eski. Çünkü, sonradan Platon ile İsa tarafından dile getirilecek olan düşünceleri kapsıyordu.”</p>

  <p class="block1">“Sonradan derken, ne demek istiyorsunuz? Bramanti’nin, Dante’nin Mason olduğunu kanıtlamak için öne sürdüğü kanıtlar da bunlar. Corpus, Platon’la İsa’nın düşüncelerini yineliyorsa, onlardan sonra yazılmış olması gerekir!”</p>

  <p class="block1">“Görüyor musunuz? Siz de aynı şeyi yapıyorsunuz. Modern filologlar da tıpkı böyle mantık yürütüyorlardı. Bunlar, Corpus’un çağımızın ikinci ya da üçüncü yüzyılında yazılmış olduğunu göstermek için çapraşık dilbilimsel çözümlemeler de ekliyorlardı. Cassandra’nın, Truva’nın yakılıp yıkılacağını önceden bildiği için, Homeros’tan daha sonra doğduğunu söylemek gibi bir şey bu. Zamanın, bir çizgi üzerinde, belirli bir yönde, A’dan B’ye doğru ilerlediğine inanmak, çağdaş bir yanılgıdır. B’den A’ya doğru da ilerleyebilir zaman; böylece sonuç, nedeni doğurabilir... ‘Daha önce gelmek’ ya da ‘daha sonra gelmek’ ne demektir? Şu sizin güzeller güzeli Amparo’nuz karmakarışık atalarından daha önce mi geliyor, daha sonra mı? Benim gibi babası olabilecek yaşta bir adamın yansız görüşünü dile getirmesine izin verirseniz, görkemli bir güzelliği var. Demek ki önce geliyor. Yaratılışına katkısı olan şeyin gizemli kaynağıdır o.”</p>

  <p class="block1">“Ama bu noktada...”</p>

  <p class="block1">“Yanlış olan da, ‘bu nokta’ kavramı işte. Noktalar, bir şeyin nereden nereye gittiğini saptamak için, Parmenides’ten bu yana bilimin varsaydığı bir şeydir. Aslında hiçbir şey devinmez, tek bir nokta vardır: aynı anda bütün öteki noktaların türedikleri nokta. On dokuzuncu yüzyıl gizlicilerinin saflığı, çağımızdaki gizliciler gibi, bir şeyin gerçekliğini, bilimsel yalanın yöntemleriyle kanıtlamaya çalışmalarıdır. Zamanın mantığına göre değil, Gelenek’in mantığına göre düşünmelidir. Bütün zamanlar birbirlerini simgelerler, bundan ötürü de, Gül-Haçlar’ın görünmez Tapınak’ı şimdi de vardır, her zaman da var olmuştur; tarihin -sizin tarihinizin- akışından bağımsız olarak. Son açınlamanın zamanı, saatlerin gösterdiği zaman değildir. Bağları, ‘gizli tarih’in zamanına kök salmıştır; orada bilimin önceleriyle sonralarının pek az önemi vardır.”</p>

  <p class="block1">“Yani sizce, Gül-Haçlar’ın öncesiz-sonrasızlığını öne sürenler...”</p>

  <p class="block1">“Ahmak bilimadamlarıdır, çünkü hiçbir kanıta gerek olmaksızın bilinmesi gerekeni kanıtlamaya çalışıyorlar. Yarın akşam göreceğimiz müminlerin Kardec’in kendilerine söylediği her şeyi bildiklerini ya da onları kanıtlayabilecek yetenekte olduklarını mı sanıyorsunuz? Bilmeye yatkın oldukları için biliyorlar. Hepimiz gizli bilgiye karşı duyarlığımızı korumuş olsaydık, açınlamalar karşısında gözlerimiz kamaşırdı. Bunun için dilemek gerekmez, yatkın olmak yeter.”</p>

  <p class="block1">“Sonuç olarak -beylik bir soru soruyorsam bağışlayın- Gül-Haçlar var mı, yok mu?”</p>

  <p class="block1">“Var olmak ne demektir?”</p>

  <p class="block1">“Siz söyleyin.”</p>

  <p class="block1">“Büyük Beyaz Kardeşlik -dilerseniz Gül-Haç deyin, dilerseniz, geçici olarak Tapınakçılar’da cisimleşen tinsel şövalyeler deyin- az sayıda, çok az sayıda seçkin bilgeler topluluğudur; bunlar öncesiz-sonrasız bilginin çekirdeğini korumak için insanlık tarihi içinde dolaşırlar. Tarih rastgele gelişmez. Gözünden hiçbir şey kaçmayan Dünya Üstatları’nın yapıtıdır tarih. Doğal olarak, Dünya Üstatları giz aracılığıyla korurlar kendilerini. Bu yüzden, kendisinin Üstat ya da Gül-Haç ya da Tapınakçı olduğunu söyleyen birine ne zaman rastlarsanız, bu kimse yalan söyleyecektir. Onları başka yerde aramak gerekir.”</p>

  <p class="block1">“Sonsuza dek böyle sürüp gider mi bu?”</p>

  <p class="block1">“Tastamam böyle. Üstatların kurnazlığını gösterir bu.”</p>

  <p class="block1">“Peki ama, insanların neyi bilmelerini istiyorlar?”</p>

  <p class="block1">“Yalnızca bir gizin varolduğunu. Yoksa, her şey göründüğü gibi olsaydı, yaşamanın ne anlamı olurdu?”</p>

  <p class="block1">“Peki, nedir bu giz?”</p>

  <p class="block1">“Açıklanan dinlerin açıklayamadıkları şey. Giz bunların ötesindedir.”</p>

  <p class="block3" id="calibre_pb_38"> </p>
</body>
</html>