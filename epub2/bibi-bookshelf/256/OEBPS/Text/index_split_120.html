<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">110</h2>

  <p class="block34">Ve vâki oldu ki, Rabbi İsmail bin Elişa ile müritleri, Yesirah kitabını incelediler; harflerin gücüyle devinimlerini şaşırdılar, geri geri yürüdüler, toprağın ta derinliğine gömüldüler.</p>

  <p class="block34">(Takma adı Saadya, Sefer Yesirah’ın Yorumu)</p>

  <p class="block19"> </p>

  <p class="block1">Diotallevi’nin yüzünü hiç böyle beyaz görmemişti Belbo; ne başında saç kalmıştı, ne kaşları, ne de kirpikleri. Tıpkı bir bilardo topuna benziyordu.</p>

  <p class="block1">“Özür dilerim,” demişti Belbo, “seninle durumumu konuşabilir miyiz?”</p>

  <p class="block1">“Anlat, lütfen. Benim için artık hiçbir durum söz konusu değil. Yalnızca gereksinimlerim var.”</p>

  <p class="block1">“Yeni bir terapiden söz edildiğini duydum. Bu hastalık yirmilerindekileri götürüyor, ama ellisine gelince yavaşlıyor; bir tedavi bulunması için yeterince zaman var.”</p>

  <p class="block1">“Sen kendi adına konuş. Ben daha ellime gelmedim. Bedenim hâlâ genç. Senden daha çabuk ölme ayrıcalığım var. Ama görüyorsun, güçlükle konuşabiliyorum. Söyleyeceklerini söyle, böylece ben de dinlenirim.”</p>

  <p class="block1">Belbo, isteğine saygıyla boyun eğerek, olanları baştan sona anlatmıştı Diotallevi’ye.</p>

  <p class="block1">O zaman Diotallevi kurgu-bilim filmlerindeki Şey gibi soluyarak konuşmuştu. Şey’in saydamlığını da almıştı: içle dış, deriyle et, karnı açık pijamasından seçilebilen sarışın tüylerle ancak X ışınlarının ya da ilerlemiş bir hastalığın görünür kılabildiği barsaklarının sümüksü dolaşıklığı arasında hiçbir sınır kalmamıştı.</p>

  <p class="block1">“Jacopo, bir yatağa bağlanıp kaldım burada; dışarıda olup bitenlerden haberim yok. Anlattıklarının, kafanın içinde mi, yoksa dışarıda mı olup bittiğini anlayamıyorum.</p>

  <p class="block1">Ama önemi yok. Ha sen çıldırmışsın, ha dünya, ikisi de aynı şey. Her iki durumda da, birisi Kitap’ın sözcükleriyle gereğinden çok uğraşmış, onları birbirine karıştırmış, altüst etmiş.”</p>

  <p class="block1">“Ne demek istiyorsun?”</p>

  <p class="block1">“Söz’e karşı günah işledik biz; dünyayı yaratan, onu ayakta tutan Söz’e karşı. Bu yüzden şimdi cezalandırılıyorsun, tıpkı benim cezalandırıldığım gibi. Aramızda hiç fark yok.”</p>

  <p class="block1">Bir hastabakıcı gelmiş, dudaklarını nemlendirecek bir bez vermişti ona; Belbo’ya, hastayı yormamasını söylemiş, ama Diotallevi karşı çıkmıştı: “Bırakın beni. Ona Gerçek’i söylemeliyim. Siz biliyor musunuz Gerçek’i?”</p>

  <p class="block1">“Kim, ben mi? Bunu bana hiç sormayın, efendim...”</p>

  <p class="block1">“Gidin öyleyse. Arkadaşıma önemli bir şey söylemem gerekiyor. Dinle, Jacopo. Nasıl insan vücudunda kollar, bacaklar, eklemler, organlar varsa, Tevrat’ta da var, anlıyorsun değil mi? Tevrat nasılsa, insan vücudu da Öyledir, anlıyorsun, değil mi?”</p>

  <p class="block1">“Evet.”</p>

  <p class="block1">“Haham Meir, haham Akiba’dan ders alırken, mürekkebe zaç-yağı katıyormuş, ama hocası hiç ses çıkarmıyormuş. Haham Meir, haham İsmail’e, doğru mu yapıyorum, diye sorunca, o da şöyle demiş: “Sevgili oğlum, işinde dikkatli ol, çünkü kutsal bir iştir bu iş; bir harf atlarsan ya da bir harf fazla yazarsan tüm dünyayı yok edersin... Biz de, Tevrat’ı yeniden yazmaya çalıştık, ama harflerin fazla ya da az oluşuna hiç aldırmadık...”</p>

  <p class="block1">“Şaka yapıyorduk...”</p>

  <p class="block1">“Tevrat şakaya gelmez.”</p>

  <p class="block1">“Ama biz tarihle, başkalarının yazdıklarıyla şaka ediyorduk...”</p>

  <p class="block1">“Kitap’ın dışında dünyayı kuran bir yazı var mıdır? Bana biraz su verir misin, hayır, bardakla değil, şu bezi ıslat. Teşekkür ederim. Şimdi dinle. Kitap’ın harflerini yeniden düzenlemek, dünyayı yeniden düzenlemek demektir. Şu sizin Doktor Wagner’iniz gibi kişiler, sözcüklerle oynayan, evirmeceler yapan, dili bozan kimselerin ruhlarında kötülük olduğunu, babalarından nefret ettiklerini söylemiyorlar mı?”</p>

  <p class="block1">“Ama bu başka bir şey, onlar psikanalist; para kazanmak için böyle söylüyorlar, senin hahamların değil onlar.”</p>

  <p class="block1">“Haham, hepsi de haham. Hepsi de aynı şeyden söz ediyorlar. Tevrat’tan söz eden hahamların bir tomardan söz ettiklerini mi sanıyorsun? Bizden söz ediyorlardı; bedenlerimizi dil aracılığıyla yeniden oluşturmaya çalışan bizlerden. Şimdi dinle, Kitap’ın harflerini düzenlemek için çok dindar olmak gerekir; bizde bu yoktu. Her  kitap, Tanrı’nın adıyla dokunmuştur. Oysa biz, dua etmeden, tüm tarih kitaplarının evirmecelerini yaptık. Sus, dinle. Tevrat’la uğraşan kimse, dünyayı devinim içinde tutar; okurken, yeniden yazarken, kendi bedenini de devinim içinde tutar, çünkü bedenin dünyada dengi bulunmayan hiçbir parçası yoktur... Şu bezi ıslatılmışın? Teşekkür ederim. Kitap’ı değiştirirsen, dünyayı da değiştirirsin; dünyayı değiştirirsen, bedeni de değiştirirsin. Biz bunu anlamadık. Tevrat bir sözcüğün mahfazasından çıkmasına izin verir, sözcük bir an görünür, sonra hemen gizlenir. Yalnızca bir an için, sevenine görünür. Sarayının bir köşesinde küçük bir odada gizlenen güzel bir kadın gibi. Varlığını kimsenin bilmediği bir tanecik sevgilisi vardır. Ondan başkası, ona sahip olmaya, pis elleriyle ona dokunmaya çalışırsa, karşı koyar. O, sevgilisini tanır, kapıyı aralar, bir ancık kendisini gösterir; sonra hemen yeniden saklanır. Tevrat’ın sözcükleri yalnız onu sevene açıklanır. Oysa biz kitaplara sevgisizce, alay etmek için yaklaştık...”</p>

  <p class="block1">Belbo, bir kez daha bezle onun dudaklarını ıslatmıştı. “Bu yüzden?”</p>

  <p class="block1">“Bu yüzden, yapmamıza izin verilmeyen şeyi hiç hazırlıksız yapmaya çalıştık.”</p>

  <p class="block1">“Anlamıyorum...”</p>

  <p class="block1">“Anlayamazsın. Yarattığın şeyin tutsağı oldun artık. Ama öykün dış dünyada hâlâ gelişiyor. Nasıl olacağını bilmem, ama kurtulabilirsin. Benim durumum başka. Plan’da şaka olsun diye yaptığımız her şeyi bedenimde yaşıyorum.”</p>

  <p class="block1">“Saçmalama. Hücrelerle ilgili bir şey bu...”</p>

  <p class="block1">“Hücreler nedir peki? Aylarca, kendilerini dine adamış hahamlar gibi, Kitap’ın harflerinin çeşitli katışımlarını dile getirdik. GCC, CGC, GCG, CGG.<sup class="calibre4"><sup class="noteref" id="back_note_293"><a class="calibre5" href="index_split_137.html#note_293" title="293">293</a></sup></sup> Dudaklarımızın söylediğini hücrelerimiz öğrendi. Benim hücrelerim ne yaptılar? Başka bir Plan icat ettiler; şimdi başlarına buyruk gidiyorlar. Hücrelerim bir tarih oluşturuyor, başkalarınınkine benzemeyen özel bir tarih. Kitap’ın, dünyanın tüm kitaplarının evirmecelerini yaparak küfredilebileceğini öğrendiler. Böylece, şimdi benim bedenimde uyguluyorlar bunu. Ters-yüz oluyorlar, sıra değiştiriyorlar, evrilip çevriliyorlar, görülmedik, hiçbir anlamı olmayan ya da anlamları doğru anlama ters düşen yeni hücreler yaratıyorlar. Doğru anlamla yanlış anlam diye bir şey olmalı; yoksa insan yaşayamaz, ölür. Ama benim hücrelerim şakalaşıyorlar, inançsızca, körü körüne. Jacopo, hâlâ okuyabildiğim şu son aylarda birçok sözlük okudum. Bedenimde ne olup bittiğini anlayabilmek için sözcüklerin tarihini inceledim. Tıpkı bir haham gibi. Dilbilimsel ‘metathesis’ teriminin, onkolojik ‘metastatis’ terimine benzediğini düşündün mü hiç? Metathesis nedir? Örneğin, ‘salak’ yerine ‘sakal’ ya da ‘orman’ yerine ‘roman’ dersin. Bu Temurah’tır. Sözlüğe göre, ‘metethesis’, yerini değiştirme, sırasını değiştirme anlamına gelir. ‘Metastasis’ ise değiştirme, yerini değiştirme demektir. Şu sözlükler ne aptal. İki sözcük de aynı kökten geliyor. ‘Metatithemi’ ya da ‘methistemi’ fiilinden. Ama ‘metatithemi’, arasına koyuyorum, yerini değiştiriyorum, aktarıyorum, bir şeyin yerine koyuyorum, bir yasayı kaldırıyorum, anlamını değiştiriyorum demektir. Peki ya ‘methistemi’? O da aynı şey: yerini değiştiriyorum, sırasını değiştiriyorum, aktarıyorum, yaygın düşünceyi değiştiriyorum, usun dışına çıkıyorum. Biz de harflerin ötesinde gizli anlamlar ararken usun dışına çıktık. Benim hücrelerim de öyle yaptılar; uslu uslu boyun eğdiler. Ben bunun için ölüyorum, Jacopo, sen de biliyorsun.”</p>

  <p class="block1">“Hasta olduğun için böyle söylüyorsun...”</p>

  <p class="block1">“Bedenimle ilgili her şeyi sonunda anladığım için böyle söylüyorum. Gün gün inceliyorum onu, içinde ne olup bittiğini biliyorum, ama ben karışamıyorum onlara; hücreler artık boyun eğmiyorlar. Ölüyorum, çünkü hücrelerimi, hiçbir kural olmadığına, insanın her metne canının istediğini yapabileceğine inandırdım. Bütün ömrümü kendimi buna inandırmakla geçirdim; beynimle yaptım bunu. Beynim mesajı hücrelerime iletmiş olmalı. Hücrelerimin beynimden daha akıllı olmalarını nasıl bekleyebilirim? Düş gücümüzü hiçbir sınır tanımaksızın kullandığımız için ölüyorum ben.”</p>

  <p class="block1">“Dinle, senin başına gelenin bizim Plan’ımızla hiçbir ilgisi yok...”</p>

  <p class="block1">“Yok mu? Peki, sen başına gelenleri nasıl açıklayabilirsin? Dünya da tıpkı hücrelerim gibi davranıyor.”</p>

  <p class="block1">Diotallevi bitkin düşmüştü. O sırada doktor içeri girmiş, ölmekte olan bir insanı böylesine stres altına sokmanın doğru olmadığını fısıldamıştı Belbo’ya.</p>

  <p class="block1">Belbo dışarı çıkmıştı; Diotallevi’yi son görüşüydü bu.</p>

  <p class="block1">Pekâlâ, diye yazmıştı Belbo, polis, Diotallevi’nin kanser olmasına yol açan nedenlerden ötürü arıyor beni. Zavallı arkadaşım ölüyor, peki ben, kanser olmayan ben ne yapacağım şimdi? Neoplasma ilkesini öğrenmek için Paris’e gideceğim.</p>

  <p class="block1">Ama kolay kolay bırakmamıştı kendini Belbo. Dört gün eve kapanıp bir açıklama bulabilmek için file’larını yeniden düzene koymuştu. Sonra bunları yazmıştı: kendi kendine, Abulafia’ya, bana, okuyabilecek herkese bir vasiyetname gibi. Sonunda, salı günü yola çıkmıştı.</p>

  <p class="block1">Sanırım Belbo giz diye bir şey olmadığını, gerçek gizin hücreleri kendi içgüdüsel akıllarına göre davranmaya bırakmak, yüzeyin altında gizler aramanın habis bir ura indirgendiğini onlara söylemek için gelmişti Paris’e. Dünyanın en habis, en aptal insanının kendisi olduğunu, hiçbir şey bilmediğini, her şeyi kendisinin icat ettiğini söylemek için. Bu çok pahalıya mal olmuş olmalıydı ona, ama korkağın biri olduğunu çoktan kabul etmişti; De Angelis yeryüzünde kahramanların çok az olduğunu göstermişti ona.</p>

  <p class="block1">Paris’te ilk buluşmalarından sonra, Onlar’ın, sözlerine inanmadıklarını anlamış olmalıydı. Fazla yalındı sözleri. Onlar bir açıklama bekliyorlardı, ölüm pahasına. Belbo’nun yapacağı hiçbir açıklama yoktu; üstelik -korkaklıklarının sonuncusu- ölmekten korkuyordu. O zaman izini kaybettirmeye çalışmış, bana telefon etmişti. Ama onu yakalamışlardı.</p>

  <p class="block3" id="calibre_pb_120"> </p>
</body>
</html>