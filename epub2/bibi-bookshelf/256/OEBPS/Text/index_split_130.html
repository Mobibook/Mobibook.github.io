<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block41">118</h2>

  <p class="block34">Toplumsal komplo kuramı... Tanrı’yı bırakıp sonra da, “Tanrı’nın yerinde kim var şimdi?” diye sormaktan kaynaklanır.</p>

  <p class="block34">(Karl Popper, Conjectures and Refutations Londra, Routledge, 1969, 1, 4)</p>

  <p class="block19"> </p>

  <p class="block1">Yolculuk iyi geldi bana. Yalnızca Paris’ten değil, yeraltından, yerin kendisinden, yerkabuğundan da ayrılmıştım. Gökyüzü, kardan hâlâ beyaz dağlar. On bin metrede tekbaşınalık, uçmanın verdiği o esriklik duygusu, basınç ayarlaması, hafif bir sarsıntı. Ancak burada, gökyüzünde, ayaklarımın yeniden yere bastığını düşündüm. Sonuçlar çıkarmaya, ilkin not defterime notlar almaya karar verdim. Sonra gözlerimi kapayıp kendimi bırakmalıydım.</p>

  <p class="block1">Her şeyden önce, tartışılmaz olguları sıralamaya karar verdim.</p>

  <p class="block1">Diotallevi’nin öldüğüne kuşku yoktu. Gudrun söylemişti bunu. Gudrun her zaman öykümüzün dışında kalmıştı, anlayamazdı; demek ki, gerçeği söyleyecek bir o kalmıştı. Sonra, Garamond’un Milano’da olmadığı da doğruydu. Herhangi bir yerde olabilirdi, kuşkusuz, ama son birkaç gündür orada olmaması, onu gördüğüm yerde, Paris’te olduğunu düşündürüyor.</p>

  <p class="block1">Aynı biçimde, Belbo da orada değil.</p>

  <p class="block1">Bir an için, cumartesi akşamı Saint-Martin-des-Champs’da gördüklerimin gerçek olduğunu varsayalım. Belki müziğin, tütsülerin etkisiyle benim gördüğüm gibi değildi; ama bir şey olmuştu. Amparo’ya olduğu gibi. Eve döndüğünde, Pomba Gira’nın ruhunu ele geçirdiğine inanmıyordu, ama tenda da umbanda’da bir şey olduğuna inanmıştı, ya da bir şey olmuş gibi davranmıştı.</p>

  <p class="block1">Kısacası, Lia’nın bana dağda söylediği doğruydu. Yorumu tam anlamıyla inandırıcıydı: Provins mesajı bir alışveriş listesiydi. Grange-aux-Dîmes’de hiçbir zaman Tapınakçı toplantıları yapılmamıştı. Plan, diye bir şey yoktu, mesaj da yoktu.</p>

  <p class="block1">Alışveriş listesi, bizim için, kareleri boş, tanımları olmayan bir çapraz bulmacaydı. Karelerin, her şeyin tam yerine oturacağı bir biçimde doldurulması gerekiyordu. Ama belki de, bu benzetme yerinde değildi. Çapraz bulmacada, birbiriyle kesişen sözcüklerin ortak harfleri olması gerekir. Bizim oyunumuzda ise, sözcükler değil, kavramlar, olgular kesişiyordu; bu yüzden de kurallar değişikti. Üç temel kural vardı.</p>

  <p class="block1">Birinci kural: Kavramlar andırışma yoluyla birleşirler. Başlangıçta, bir andırışmanın iyi mi kötü mü olduğuna karar vermenin kuralı yoktur; çünkü bir dereceye kadar her şey, her şeyle bağıntılıdır. Örneğin patates elmayla kesişir, çünkü ikisi de sebzedir, ikisi de yuvarlaktır. Elmadan, İncil çağrışımıyla, yılana geçilir. Yılandan, biçimsel benzerlik yoluyla simite, simitten cankurtarana, cankurtarandan mayoya, mayodan denize, denizden denizciye, denizciden alkole, alkolden uyuşturucuya, uyuşturucudan şırıngaya, şırıngadan deliğe, delikten toprağa, topraktan patatese.</p>

  <p class="block1">İkinci kural: sonunda tout se tient ise, bağıntı doğrudur. Patatesten patatese tout se tient. Demek ki doğru.</p>

  <p class="block1">Üçüncü kural: bağıntılar özgün olmamalı, daha önce başkalarınca en azından bir kez -birden çok olursa daha iyi- ortaya konmuş olmalıdır. Ancak böyle olursa, kesişmeler doğru görünür, çünkü açıkça görünürler.</p>

  <p class="block1">Bay Garamond’un düşüncesi de buydu: En azından, Şeytancılar’ın kitapları yenilik getirmemelidir; daha önce söylenmiş olanları yinelemelidir, yoksa Gelenek’in gücü nerede kalır?</p>

  <p class="block1">Biz de öyle yapmıştık. Hiçbir şey icat etmemiştik, parçalan düzenlemiştik yalnızca. Ardenti de öyle yapmıştı; hiçbir şey icat etmemiş, parçaları beceriksizce düzenlemişti yalnızca; üstelik bizden daha az eğitim görmüştü; bu yüzden de daha az parça vardı elinde.</p>

  <p class="block1">Onlar’a gelince, Onlar’ın elinde bütün parçalar vardı, ama bulmacanın tasarımını bilmiyorlardı. Hem sonra biz -bir kez daha-Onlar’dan akıllıydık.</p>

  <p class="block1">Lia’nın, dağda, o kötü oyunu, Plan oyununu oynadığımız için beni azarlarken söylediği bir tümceyi anımsadım: “İnsanlar planlara susamışlardır; onlara bir plan sunarsanız, kurt sürüsü gibi üstüne atılırlar. Siz icat etmeye bakın, hemen inanırlar. Ortada yeterince plan var zaten, yenilerine gerek yok.”</p>

  <p class="block1">Gerçekten de hep böyle olur. Genç bir Herostratus nasıl ün kazanacağını bilmediği için kendi kendini yer. Sonra bir filmde, çelimsiz bir delikanlının bir country music<sup class="calibre4"><sup class="noteref" id="back_note_333"><a class="calibre5" href="index_split_137.html#note_333" title="333">333</a></sup></sup> yıldızına ateş ederek günün olayını yarattığını görür. Herostratus, formülü bulmuştur: gidip John Lennon’a ateş eder.</p>

  <p class="block1">BGKY’ler de böyledir. Yapıtları yayımlanmış, ansiklopedilere geçen bir ozan olmak için ne yapmalıyım? Garamond açıklar: çok basit, kendi paranızla yayımlayın. BGKY’nin daha önce hiç aklına gelmemiştir bu; Manuzio planı diye bir plan olduğunu görünce, kendini özdeşleştirir onunla. Çocukluğundan beri Manuzio’yu beklediğine, ama nerede olduğunu bilmediğine inanmıştır.</p>

  <p class="block1">Sonuç olarak, biz var olmayan bir Plan icat etmiştik; Onlar yalnızca Plan’ın gerçek olduğuna inanmakla kalmamışlar, kendilerinin yüzyıllardır bu Plan’ın içinde olduklarına inanmışlar ya da düzensiz, karmakarışık tasarılarının parçalarını bizim Plan’ımızın anlarıyla özdeşleştirmişlerdi; çürütülmez bir andırışma, benzeşim, kuşku mantığına göre oluşturduğumuz Plan’ın anlarıyla.</p>

  <p class="block1">Bir plan kurarsanız, başkaları da onu gerçekleştirirse, Plan varmış gibidir; gerçekten de, o anda var olmuştur.</p>

  <p class="block1">O andan başlayarak, Şeytancılar sürü sürü, haritayı bulmak için dünyanın dört bucağını dolaşırlar.</p>

  <p class="block1">Derin bir düşbozumunun üstesinden gelmeye çalışan insanlara bir harita sunmuştuk biz. Hangi düşbozumuydu bu? Belbo’nun son file’ı sezdirmişti bunu bana: Gerçekten bir Plan varsa, başarısızlığa uğramak söz konusu değildir. Yenik düşmüş olabilirsiniz, ama sizin suçunuz değildir bu. Bir kozmik isteme boyun eğmek utanılacak bir şey değildir. Korkak değilsiniz; kurbansınız.</p>

  <p class="block1">Ölümlü olduğunuz, denetleyemediğiniz binlerce mikro-organizmaya yem olduğunuz için üzülmezsiniz; ayak parmaklarınızın kavrayıcı olmayışından, kuyruksuz oluşunuzdan, dökülen saçlarınızın, dişlerinizin yerine yenilerinin çıkmamasından, yol boyunca ektiğiniz sinir hücrelerinizden, damarlarınızın sertleşmesinden sorumlu olan siz değilsiniz. Kıskanç Melekler’dir.</p>

  <p class="block1">Günlük yaşam için de geçerlidir aynı şey. Borsada hisselerin birden düşmesi gibi. Her birey yanlış bir adım attığı için düşer hisseler; bütün yanlış adımlar birleşince yılgıya yol açar. Sonra sinirleri sağlam olmayanlar kendi kendilerine sorarlar: Bu komployu kim düzenledi, kim yarar sağlıyor bundan? Komplo kuran bir düşman bulamazsanız vay halinize; kendinizi suçlu bulursunuz. Ya da kendinizi suçlu bulduğunuz için bir komplo, birçok komplolar kurarsınız. Onlarla başa çıkmak için de, kendi komplonuzu kurmak zorunda kalırsınız.</p>

  <p class="block1">Başkaları için komplolar kurdukça, kendi anlayışsızlığınızı haklı çıkarmak için, gittikçe daha çok sevdalanırsınız o komplolara; kendi komplonuzu onların örneğine göre tasarlarsınız. Cizvitler’le Bacon’cılar, Paulusçular’la Yeni-Tapınakçılar birbirlerini komplo kurmakla suçladıkları zaman da böyle olmuştu. Diotallevi şöyle demişti: “Elbette, kendi yaptıklarınızı başkalarına yorarsanız, yaptığınız kötü bir şey olduğu için başkaları da kötü olurlar. Ama onlar da, genellikle sizin yaptığınız kötü şeyi yapmak istedikleri için sizinle işbirliği yaparlar; aslında -gerçekten de- onlara yorduğunuz şeyin her zaman yapmak istedikleri şey olduğuna inandırırlar sizi. Tanrı yok etmek istediklerini kör eder. O’na yardım elini uzatmanız yeter.”</p>

  <p class="block1">Bir komplonun komplo olması için bir giz olması gerekir. Ne olduğunu öğrenebilirsek artık düş kırıklığına uğramayacağımız, bizi kurtuluşa götürecek ya da gizi bilmenin kurtuluşla eşanlamlı olacağı bir giz. Böylesine açık bir giz var mıdır?</p>

  <p class="block1">Kuşkusuz, ama bilinmediği sürece. Açıklanan bir giz bizi düş kırıklığına uğratmaktan başka bir şeye yaramaz. Agliè, Antoninus’lar dönemini dalgalandıran gizem tutkusundan söz etmemiş miydi? Ama birisi çıkıp, kendisinin Tanrı’nın oğlu olduğunu, yeryüzünü günahlardan arındırmak için Tanrı’nın ete kemiğe bürünmüş oğlu olduğunu açıklamıştı. Az bir giz miydi bu? Herkese kurtuluş sözü veriyordu: Yeter ki komşularınızı sevin. Önemsiz bir giz miydi bu? Sonra, her kim doğru anda, doğru sözcükleri söylerse, bir parça ekmekle yarım bardak şarabı, Tanrı’nın oğlunun etiyle kanına dönüştürebileceğini, onunla beslenebileceğini söylemişti. Yabana atılacak bir bilmece miydi bu? Kilise babalarını, Tanrı’nın hem Bir, hem Üçlü olduğunu, Kutsal Ruh’un Baha’yla Oğul’dan geldiğini, ama Oğul’un, Baha’yla Kutsal Ruh’tan gelmediğini açıklamaya yöneltmişti. İlikler için basit bir formül müydü bu?</p>

  <p class="block1">Ama onlar da, kurtuluş ellerinin erişebileceği bir yerdeyken -do it yourself-<sup class="calibre4"><sup class="noteref" id="back_note_334"><a class="calibre5" href="index_split_137.html#note_334" title="334">334</a></sup></sup> hiçbir şey yapmadılar. Açıklama bu mu yoksa? Ne beylik! Sonra kayıklarına binip yitik bir bilgiyi aramak için isteriye tutulmuş gibi Akdeniz’de dolaşıyorlardı: otuz dinarlık dogmalarının yüzeysel bir perdeden, güçsüz ruhlar için bir parabolden, anıştırmalı hiyerogliften, Pnomatikler’e göz kırpmaktan başka bir şey olmadığı yitik bir bilgiyi. Üçleme’nin gizemi mi? Çok kolay: altında başka bir şey olmalı.</p>

  <p class="block1">Biri -Rubinstein’dı sanırım- Tanrı’ya inanıp inanmadığı sorulduğunda, şöyle yanıtlamıştı: “Yo, hayır, ben... çok daha büyük bir şeye inanıyorum...” Ama bir başkası da (Chesterton muydu?) şöyle demişti: İnsanların artık Tanrı’ya inanmaz olmaları, hiçbir şeye inanmadıkları anlamına gelmez: her şeye inanırlar.</p>

  <p class="block1">Ama her şey büyük bir giz değildir. Büyük gizler yoktur, çünkü açıklanır açıklanmaz küçük görünürler. Yalnızca boş bir giz vardır. Durmadan parmaklarımızın arasından kayan bir giz. Orkidenin gizi,<sup class="calibre4"><sup class="noteref" id="back_note_335"><a class="calibre5" href="index_split_137.html#note_335" title="335">335</a></sup></sup> husyeleri belirtmesi ve etkilemesidir; husyeler bir burç işaretini, burçlar melek hiyerarşisini, melek hiyerarşisi müzikteki gamı, gam sıvıklar arasındaki bağıntıyı belirtir. Böyle sürüp gider. Erginleme hiç durmamayı öğrenmektir. Evren tıpkı bir soğan gibi soyulur; soğansa baştan başa kabuktur; Merkezi her yerde, çevresi hiçbir yerde olmayan ya da Möbius şeridi’<sup class="calibre4"><sup class="noteref" id="back_note_336"><a class="calibre5" href="index_split_137.html#note_336" title="336">336</a></sup></sup> gibi sonsuz bir soğan düşünelim.</p>

  <p class="block1">Gerçek erginlenmiş, en güçlü gizin, içeriği olmayan giz olduğunu bilen kişidir; çünkü hiçbir düşman onu itiraf ettirmeyi başaramaz; hiçbir rakip inançlı onu elinden alamaz.</p>

  <p class="block1">Sarkaç’ın önündeki gece kuttöreninin dinamiği şimdi daha mantıksal, daha tutarlı görünüyordu bana. Belbo bir gize sahip olduğunu iddia etmişti; bu yüzden de Onlar’ın üstünde güç kazanmıştı. İlk dürtüleri -tüm Ötekileri toplamak için tamtamlar çalan Agliè gibi zeki bir adamın bile- bu gizi ondan koparıp almak olmuştu. Belbo gizi açıklamayı reddettikçe, Onlar gizin büyük bir giz olduğuna daha çok inanıyorlardı; gize sahip olmadığına and içtikçe, Belbo’nun gize sahip olduğuna, bunun gerçek bir giz olduğuna, çünkü gerçek olmasaydı onu açıklayacağına inanıyorlardı.</p>

  <p class="block1">Bu gizin yüzyıllar boyu aranışı, onları birbirine kenetlemişti; aforozlara, öldüresiye savaşımlara, baskınlara karşın. Şimdi bu gizi öğrenmenin eşiğindeydiler. İki yılgı kaplamıştı içlerini: gizin bir düş kırıklığı olması; bir kez herkesçe öğrenilince ortada hiçbir gizin kalmayacağı. Onların sonu olurdu bu.</p>

  <p class="block1">İşte tam bu noktada Agliè, Belbo konuşacak olursa herkesin öğreneceğini sezinledi; o zaman, kendisine karizma ve güç sağlayan gizemli havasını yitirecekti. Ama Belbo gizi yalnızca ona açacak olursa, Agliè ölümsüz Saint-Germain olmayı sürdürebilecekti. Agliè’nin ölümünün ertelenmesi, gizin ertelenmesiyle çakışıyordu. Belbo’nun gizi kulağına fısıldamasını sağlamaya çalışmıştı; bunun olmayacağını anlayınca da, teslim olacağını herkese açıklayarak onu kışkırtmıştı; üstelik görkemli bir melodram havası yaratarak. Ah, o ihtiyar kont, Piomenteliler’in dikkafalılıklarıyla gülünçlük duygularının ölüm korkusunu bile yenebileceğini çok iyi biliyordu. Belbo’yu, reddediş tonunu yükseltmeye, kesin bir biçimde hayır demeye zorladı.</p>

  <p class="block1">Ötekilerse, aynı korkudan ötürü, onu öldürmeyi yeğlediler.</p>

  <p class="block1">Haritayı yitiriyorlardı -onu aramayı sürdürmek yüzyıllar alırdı- ama köhne, salyalı isteklerinin gücünü koruyorlardı.</p>

  <p class="block1">Amparo’nun anlattığı bir olayı anımsadım. İtalya’ya gelmeden önce birkaç ay New York’ta kalmıştı; en dingin günlerde bile ölüm mangalarıyla ilgili filmlerin çekildiği mahallelerden birinde oturuyordu. Gece saat ikide tekbaşına eve dönüyordu. Seks manyaklarından korkup korkmadığını sormuştum ona; yöntemini açıklamıştı. Yanına bir seks manyağı yaklaşır yaklaşmaz, meydan okurcasına onun koluna giriyor, “Hadi gel, yatalım,” diyordu. Adam şaşkınlık içinde kaçıp gidiyordu.</p>

  <p class="block1">Bir seks manyağıysanız, istediğiniz seks değildir, seksi çalmaktır; kurbanınızın karşı koymasını isterseniz. Seksi bir tabağa koyup size sunarlar, hadi atla bakalım, Halep oradaysa arşın burada, derlerse, isteğinizi yitirirsiniz; seks manyaklığınız nerede kalır yoksa?</p>

  <p class="block1">Onlar’ın iştahını kabartmıştık; bomboş bir giz sunmuştuk onlara. Çünkü, yalnızca gizi bilmemekle kalmıyorduk; onun yapmacık bir giz olduğunu da biliyorduk.</p>

  <p class="block1">Uçak Mont Blanc’ın üstünden uçuyordu; bütün yolcular, yeraltı akımlarındaki bir patlamayla oluşmuş urun görünümünü kaçırmamak için uçağın aynı yanına üşüşmüşlerdi. Düşündüğüm doğruysa, akımlar da yoktu; tıpkı Provins mesajının olmayışı gibi. Ama bizim kurduğumuz biçimiyle Plan’ın şifresinin çözülmesinin öyküsü, Tarih’--ten başka bir şey değildi.</p>

  <p class="block1">Belbo’nun son file’ının anısı yeniden canlandı belleğimde. Ama varoluş, yalnızca gizini araştıranların kuruntusuyla ayakta durabilecek denli boş, kırılgansa, o zaman Amparo’nun o akşam uğradığı yenilgiden sonra, tenhada dediği gibi- kurtuluş diye bir şey yoktur, tümümüz de köleyiz, bir efendi verilmeli bize, bunu hak ediyoruz...</p>

  <p class="block1">Olamaz. Olamaz, çünkü Lia başka bir şey olduğunu öğretti bana. Elimde kanıt da var: adı Giulio; şu anda bir vadide oynuyor, bir keçinin kuyruğunu çekiyor. Olamaz; çünkü Belbo iki kez hayır, dedi.</p>

  <p class="block1">İlk hayırı, Abulafia’ya dedi Belbo, Abulafia’nın gizini çalmaya kalkışanlara. “Şifreyi biliyor musun?” sordu. Yanıt -bilginin anahtarı- ise, “Hayır”dı. Gerçek olan bir şey var: Büyülü sözcük varolmamakla kalmıyor, onun varolmadığını bile bilmiyoruz. Ama bunu bilmediklerini itiraf edenler bir şey öğrenebilirler; en azından benim öğrenebildiğim şeyi.</p>

  <p class="block1">İkinci hayırı, cumartesi akşamı dedi Belbo, kendisine sunulan kurtuluşu reddettiği zaman. Rastgele bir harita uydurabilirdi, ya da ona gösterdiğim haritaların birinden söz edebilirdi. Ne olursa olsun, Sarkaç o biçimde asılıyken, o bir avuç çılgın, Umbilicus Mundi’nin yerini hiçbir zaman bulamayacaklardı; bulsalar bile, onun gerçek Umbilicus Mundi olmadığını anlamaları için onlarca yıl daha geçecekti. Ama Belbo boyuneğmedi, ölmeyi yeğledi.</p>

  <p class="block1">Güç isteğine boyuneğmek istemediğinden değil; anlamsızlığa boyun eğmek istemediğinden. Varoluş ne denli kırılgan, dünyayı sorgulamamız ne denli sonsuz, amaçsız olursa olsun, tüm geri kalanlardan daha anlamlı bir şey olduğunu bir biçimde biliyordu Belbo.</p>

  <p class="block1">Belbo’nun belki de ancak o anda sezdiği neydi? Ona son, umarsız file’ına ters düşme; yazgısını, ona yalnızca bir Plan güvencesi sağlayan birine teslim etmeme olanağı sağlayan şey neydi? Neyi anlamıştı en sonunda? Bilmek istediği her şeyi, o âna dek bilincine varmaksızın çoktan keşfetmiş gibi, kendi biricik, gerçek, mutlak gizi karşısında, Conservatoire’da olup biten her şey onarılmazcasına aptalcaymış, artık yaşamakta direnmek de aptalcaymış gibi, yaşamını feda etmesine yol açan şey neydi?</p>

  <p class="block1">Bir şey eksikti, zincirin bir halkası. Belbo’nun tüm davranışlarını, yaşamdan ölüme dek, biliyordum artık; biri dışında.</p>

  <p class="block1">Milano’ya inince, pasaportumu ararken cebimde bu evin anahtarını buldum. Geçen perşembe günü, Belbo’nun katının anahtarıyla birlikte almıştım onu da. Belbo’nun eski bir dolabı göstererek içinde opera omnia’sının,<sup class="calibre4"><sup class="noteref" id="back_note_337"><a class="calibre5" href="index_split_137.html#note_337" title="337">337</a></sup></sup> daha doğrusu tüm gençlik yapıtlarının bulunduğunu söylediği o günü anımsadım. Belki de Belbo, Abulafia’da bulunmayan bir şey yazmıştı; belki de o şey burada, ***’da bir yerde gömülüydü.</p>

  <p class="block1">Tahminimin hiçbir mantıksal yanı yoktu. Onu iyi bir tahmin saymak için -dedim kendi kendime- bir neden daha. Vardığım bu noktada.</p>

  <p class="block1">Gidip arabamı aldım, buraya geldim.</p>

  <p class="block1">O zaman gördüğümüz, Canepalar’ın akrabası ya da kâhyaları olan o yaşlı kadını bulamadım. Bu arada o da ölmüştü belki. Burada hiç kimse yok. Odalarda dolaştım. Havada nem kokusu var. Yatak odalarından birindeki ısıtıcıyı yakmayı bile düşündüm. Ama haziran ayında yatağı ısıtmanın anlamı yoktu. Pencereleri açar açmaz ılık akşam havası girecekti içeri.</p>

  <p class="block1">Güneş batar batmaz ay çıkmadı hemen. Cumartesi gecesi Paris’te olduğu gibi; çok geç doğdu; ancak şimdi, alçak tepelere doğru usul usul tırmanırken görüyorum onu; Bricco tepesiyle belki daha şimdiden biçilmiş sarımsı bir tümsek arasındaki koyakta: küçülmüş, Paris’tekinden daha küçük.</p>

  <p class="block1">Buraya akşam saat altıya doğru geldim sanırım; ortalık aydınlıktı hâlâ. Yiyecek bir şey getirmemiştim. Evin içinde dolaşırken, mutfağa girdim, bir kirişe asılı bir salam buldum. Akşam yemeğinde salam yiyip serin su içtim: saat ona geliyordu sanırım. Şimdi susadım. Carlo amcanın çalışma odasına kocaman bir sürahi su getirdim, on dakikada bir su içiyorum, sonra aşağıya inip sürahiyi yeniden dolduruyorum. Şimdi saat üç olmalı. Işık sönük; saatimi güçlükle görebiliyorum. Pencereden bakarak düşünüyorum. Tepelerin yamaçlarında parıltılar var; ateşböcekleri, kayan yıldızlar. Tek tük arabalar geçiyor, vadiden aşağı iniyor, ya da tepelerin doruklarında-ki küçük köylere doğru tırmanıyorlar. Belbo küçükken bu görünüm yoktu. Araba yoktu, bu sokaklar yoktu; gece sokağa çıkma yasağı vardı.</p>

  <p class="block1">Belbo’nun gençlik yapıtlarının bulunduğu dolabı gelir gelmez açtım. Raflar dolusu kâğıtlar; okul ödevlerinden, dosyalar dolusu yeniyetmelik şiirleriyle düzyazılarına dek. Herkes şiir yazmıştır yeniyetmeliğinde; sonra iyi şairler onları yok etmişler, kötü şairler-se yayımlamışlardır. Belbo onları saklamak için fazla yüreksiz, yok etmek içinse fazla güçsüzdü; Carlo Amcanın dolabına tıkıştırmıştı onları.</p>

  <p class="block1">Birkaç saat okudum. Tam bırakacakken elime geçen son metin üstünde şu âna dek uzun uzun düşündüm.</p>

  <p class="block1">Belbo’nun onu ne zaman yazdığını bilmiyorum. Değişik elyazılarının satır aralarında iç içe geçtiği sayfalar var; belki de değişik zamanlarda yazılmış aynı elyazısı. Onları çok erken, on altı ya da on yedi yaşında yazmış da, sonra, yirmisinde, otuzunda, belki de daha sonra yeniden elealmış gibi. Yazmaktan bütün bütün cayınca-ya dek. Gerçi yeniden yazmaya Abulafia’da başlamıştı, ama bu satırları yeniden ele alıp onları elektronik aşağılamanın buyruğuna verme yürekliliğini göstermeksizin.</p>

  <p class="block1">Belbo’nun yazdıklarını okurken, 1943 ile 1945 yılları arasında, ***’de geçen bir olayı izler gibiydim; Carlo Amca, partizanlar, Cecilia, trompet. Önsözü biliyorum; duygulu, esrik, düş kırıklığına uğramış, acı çeken Belbo’nun saplantıya dönüşmüş izlekleriydi bunlar. Belleğin yazını; bunun, ödleklerin son sığınağı olduğunu o da biliyordu.</p>

  <p class="block1">Ama ben yazın eleştirmeni değilim; bir kez daha Sam Spade’im; en son ipucunu arıyorum.</p>

  <p class="block1">Böylece Anahtar Metin’i buldum. Belki de Belbo’nun, ** ki son öyküsünün son bölümünü yansıtıyor. Çünkü bundan som hiçbir şey olmuş olamaz.</p>

  <p class="block3" id="calibre_pb_130"> </p>
</body>
</html>