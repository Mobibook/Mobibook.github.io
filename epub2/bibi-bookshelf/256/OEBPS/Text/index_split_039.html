<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">33</h2>

  <p class="block34">Görüntüler, beyaz, mavi, beyaz açık kırmızıdır. Sonunda birbirlerine karışarak tümü de açık renge, beyaz bir mum alevinin rengine dönüşür; kıvılcımlar görürsünüz, tüyleriniz diken diken olur. Bu, görevi yerine getiren kişi üstünde çekimin başladığını gösterir.</p>

  <p class="block34">(Papus, Martines de Pasqually, Paris, Chamuel, 1895, s. 92)</p>

  <p class="block19"> </p>

  <p class="block1">Beklenen akşam geldi. Salvador’da yaptığı gibi, bizi almaya Agliè geldi. Oturumun ya da gira’nın yapılacağı yapı oldukça merkezi bir bölgedeydi; karanın tepeler arasından uzanarak denizi yalayan diller oluşturduğu bir kentin merkezinden söz edilebilirse. Öyle ki, akşam ışıklar yandığı zaman kent, yukarıdan bakıldığında, kel kel olmuş bir başı andırıyordu.</p>

  <p class="block1">“Unutmayın, bu akşam umbanda var. Ayine katılanların ruhlarını elegeçirecek olan, orixa’lar değil, egun’lar, göçmüşlerin ruhları. Sonra da, Exu, Bahia’da gördüğünüz Afrika’lı Hermes ile ona eşlik eden Pomba Gira. Exu, bir Yoruba tanrısı, kötülüğe ve şakaya eğilimli bir cindir. Ama Amerind mitolojisinde de böyle şakacı bir tanrı vardı.”</p>

  <p class="block1">“Göçmüşler kim, peki?”</p>

  <p class="block1">“Preto velho’larla caboclo’lar. Preto velho’lar, halkları sürgün edildiğinde onlara yol göstermiş olan yaşlı Afrikalı bilgelerdir; Rei Congo ya da Pai Agostinho gibi... Bunlar, köleliğin oldukça yumuşadığı bir aşamanın, Zencilerin artık hayvan olmadıkları, bir aile dostu, bir amca, bir dede sayıldıkları bir aşamanın anısıdır. Caboclo’lar ise, Kızılderili ruhlar, doğanın başlangıçtaki anlığını temsil eden eldeğmemiş güçlerdir. Umbanda’da, Afrikalı orixa’lar, Katolik ermişlerle tam  anlamıyla bağdaştırılmış, art alanda kalırlar artık; yalnızca bu varlıklar araya girerler. Trans durumunu yaratan bunlardır: medyum, cavalo, dansın belli bir an’ında, bir üstün varlığın içine girdiğinin ayrımına varır, kendi kendisinin bilincini yitirir: Kutsal varlık onu bırakıncaya dek dans eder; kendine geldiğinde, daha iyi, temizlenmiş, arınmış duyumsar kendini.”</p>

  <p class="block1">“Ne mutlu onlara!” dedi Amparo.</p>

  <p class="block1">“Gerçekten de ne mutlu,” dedi Agliè. “Toprak anayla bağ kuruyorlar. Bu müminler köklerinden sökülmüş, kentin korkunç potasına atılmışlardır, ama bunalım ânında, Spengler’in dediği gibi, paragöz Batı, bir kez daha yeryüzü dünyasına döner.”</p>

  <p class="block1">Gelmiştik. Dışarıdan bakıldığında, ayinin yapılacağı yapı bir kamu yapısını andırıyordu. Buraya da, Bahia’dakinden daha alçakgönüllü küçük bir bahçeden giriliyordu. Barracao’nun -bir çeşit ambar- kapısı önünde Exu’nun küçük bir yontusu vardı; çevresi daha şimdiden Tanrının lütfuna ermek için yapılmış sunularla kuşatılmıştı.</p>

  <p class="block1">İçeri girerken, Amparo beni bir yana çekti: “Her şeyi anladım. İşitmedin mi? Konferansı veren tapir kılıklı adam, Arî dönemden söz ediyordu; bu da Batı’nın çöküşünden söz ediyor: Blut und Boden, kan ve toprak, katıksız Nazilik bu.”</p>

  <p class="block1">“O kadar da basit değil, sevgilim, başka bir kıtadayız.”</p>

  <p class="block1">“Bilgi verdiğin için teşekkür ederim. Büyük Beyaz Kardeşlik! Tanrınızı yedirmek için getiriyorlar sizi buraya.”</p>

  <p class="block1">“O senin dediğin Katolikler, sevgilim, bu başka.”</p>

  <p class="block1">“Aynı şey. Ne dedi, duymadın mı? Pitagoras, Dante, Bakire Meryem, Masonlar. Hep bizi kazıklamak için. Sevişmeyi bırak, umbandaya bak.”</p>

  <p class="block1">“Onlarla bağdaştırılmış olan sensin. Hadi gel, gidip bakalım. Bu da bir kültür.”</p>

  <p class="block1">“Bir tek kültür var: son papazı, son Gül-Haç’ın barsaklarıyla boğmak.”</p>

  <p class="block1">Agliè içeri girmemizi işaret etti. Dışarısı ne denli gösterişsizse, içerisi de çarpıcı renklerle o denli gözalıcıydı. Salon dörtgen biçimindeydi; bir bölümü caualo’ların dansına ayrılmıştı. Dipte, parmaklıklarla korunmuş sunak, parmaklıkların arkasında, davulların, atabaque’lerin, durduğu seki. Ayine ayrılmış alan hâlâ boştu, ama parmaklığın berisinde, müminlerin, meraklıların, beyazlarla siyahların birbirine karıştığı kıpır kıpır, karma bir kalabalık vardı. Bu kalabalığın arasında, beyazlar giymiş, kimileri yalınayak, kimilerinin ayaklarında lastik ayakkabılar, medyumlarla yardımcıları, -carabono’lar- seçiliyordu. Birden gözüme sunak çarptı: preto velho’lar, renk renk tüylere bürünmüş cabocio’lar, dev gibi iriyarı olmasalar külah şekerlere benzetilebilecek ermişler, ışıl ışıl yanan zırhı, kıpkırmızı peleriniyle Ermiş Giorgio, Ermiş Cosmas ile Damianus, kılıçlarla delinmiş bir Bakire, Corcovado’daki<sup class="calibre4"><sup class="noteref" id="back_note_110"><a class="calibre5" href="index_split_137.html#note_110" title="110">110</a></sup></sup> kurtarıcı gibi kollar yana açık, ama renkli, utanmasızca aşırı-gerçekçi bir İsa. Orixa’lar yoktu, ama kalabalığın yüzlerinde, şekerkamışıyla pişmiş yiyeceklerin tatlımsı kokusunda, sıcağın ve az sonra yapılacak gira’nın heyecanının yol açtığı onca terin kekremsi kokusunda varlıkları seziliyordu.</p>

  <p class="block1">Pai-de-santo öne doğru ilerledi, sunağın yanına oturdu, müminlerle konukları kabul ederek, purosundan çıkan yoğun dumanla tütsüleyip hızlı bir Aşai Rabbani ayinindeymiş gibi, bir kadeh içki sundu onlara. Arkadaşlarımla birlikte diz çöküp içtim; bir şişeden içki boşaltan bir cambono’ya gözüm ilişince, onun Dubonnet olduğunu ayırdettim, ama bir uzun yaşam iksiriymiş gibi yudumladım. Sekinin üstündeki atabaque’ler boğuk boğuk gümbürdemeye başlamış, erginlenmişler, Exu’ya ve Pomba Gira’ya yakaran bir şarkı söylemeye koyulmuşlardı: Seu Tranca Ruas e Mojuba! E Mojuba, e Mojuba! Sete Encruzilhadas e Mojuba! E Mojuba, e Mojuba! Seu Maraboe e Mojuba! Seu Tiriri, e Mojuba! Exu Veludo, e Mojuba! A Pomba Gira e Mojuba!</p>

  <p class="block1">Pai-de-santo elindeki buhurdanı sallayarak, ortalığa ağır bir Kızılderili tütsüsü kokusu yayıyor, bir yandan da Oxalâ ile Nossa Senhora’ya özel yakarılarda bulunuyordu.</p>

  <p class="block1">Atabaque’ler hızlandılar, cauaio’lar sunağın önündeki alana doluşup kendilerini Ponto’nun büyüsüne kaptırmaya başladılar. Bunların çoğu kadındı; Amparo kendi cinsinin güçsüzlüğüyle alay etti. (“Ne de olsa, biz sizden daha duyarlıyız.”)</p>

  <p class="block1">Kadınlar arasında birkaç Avrupalı da vardı. Agliè sarışın bir kadını gösterdi bize; yıllardır ayinlere katılan bir Alman ruhbilimcisiydi. Elinden gelen çabayı harcamıştı, ama insan hazır değilse, bu iş için seçilmemişse, ne yapsa boştu: hiçbir zaman trans durumuna geçemeyecekti. Gözleri boşlukta yitip gitmiş, dans ediyordu; atabaque’ler ardsız aralıksız çalıyor, sinirlerimizin gevşemesine bir an bile izin vermiyorlardı. Salona yakıcı dumanlar yayılıyor, dans edenleri, seyircileri sersemletiyor, herkesin -kuşkusuz, benim de- midesine vuruyordu. Ama aynı şey Rio’da, ‘escolas de samba’da da başıma gelmişti; müzikle gürültünün psikolojik gücünü biliyordum. Diskoteklerde cumartesi hummasına tutulanların kendilerini kaptırdıkları aynı psikolojik güç. Alman kadın, gözleri faltaşı gibi açılmış, dans ediyor, kollarıyla bacaklarının çılgınca devinimleriyle unutuşa ermek için yalvarıyordu. Yavaş yavaş öteki ermiş kızları kendilerinden geçiyorlar, başlarını geriye atıyorlar, akarcasına kayıp gidiyorlar, bir unutuş denizinde yüzüyorlardı. Alman kadın, kasılmış, neredeyse ağlamaklı, çılgınca, umutsuzca orgazma ulaşmaya çalışan biri gibi, kıvrılıp bükülüyor, çırpınıyor, ama bir türlü gevşeyemiyordu. Kendinden geçmeye çalışıyor, ama hemen gene kendine geliyordu. Zavallı Tötoncuk, iyi akort edilmiş klavsenlerden hasta düşmüştü.</p>

  <p class="block1">Bu arada, ‘seçilmişler’ boşlukta sıçrayıp duruyorlardı; bakışları donuklaşıyor, kolları bacakları geriliyordu. Devinimleri gitgide otomatikleşiyordu; ama gelişigüzel olmuyordu bu, çünkü içlerine giren varlığın niteliğini açığa vuruyorlardı. Kimileri yumuşak, avuçları yere dönük, elleri yüzermiş gibi yana doğru deviniyordu. Kimileri de bükülmüş, ağır ağır deviniyorlardı. Cambono’lar, olağanüstü bir ruhun değdiği kişileri kalabalığın gözlerinden gizlemek için, üstlerine beyaz bir keten örtüler örtüyorlardı...</p>

  <p class="block1">Cavalo’ların kimileri şiddetle sarsılıyor, içlerine preto velho’lar girmiş olanlarsa, bastonuna dayanan yaşlı bir adam gibi, bedenleri öne eğik, çeneleri dışarı fırlamış, yüzlerinde bitkin, dişsizmiş gibi bir anlam, devinirken, hım hım hım diye boğuk sesler çıkarıyorlardı. Caboco’ların içlerine girdiği cauaio’lar ise, yuu! diye keskin savaş çığlıkları atıyorlardı. Carabono’lar, erdikleri lütfun ağırlığına dayanamayanları ayakta tutmaya çalışıyorlardı.</p>

  <p class="block1">Davullar çalıyor, dumanlarla yoğunlaşmış havanın içinde ponto’lar yükseliyordu. Amparo’nun kolunu tutuyordum; birden ellerinin terlediğini anladım, dudakları aralık, bedeni titriyordu. “İyi değilim,” dedi, “dışarı çıkmak istiyorum.”</p>

  <p class="block1">Agliè olanların ayrımına vardı, onu dışarı çıkarmama yardım etti. Akşam serinliği onu kendine getirdi. “Bir şeyim yok,” dedi, “yediğim bir şey dokunmuş olmalı.</p>

  <p class="block1">Sonra, o kokular, sıcak...”</p>

  <p class="block1">“Hayır,” dedi ardımızdan gelmiş olan pai-de-santo. “Sizde medyum özelliği var.</p>

  <p class="block1">Ponto’lara gösterdiğiniz tepkiden anladım, size bakıyordum.”</p>

  <p class="block1">“Yeter!” diye bağırdı Amparo, sonra bilmediğim bir dilde birkaç sözcük daha söyledi. Pai-de-santo’nun -serüven romanlarında renklerinin attığı söylenen kara derili adamlar gibi- renginin attığını gördüm. “Yeter artık. Midem bulanıyor, yememem gereken bir şey yedim... Lütfen bırakın beni, biraz temiz hava alayım, siz içeri girin. Yalnız kalmak istiyorum, sakat değilim ben.”</p>

  <p class="block1">Dediğini yaptık, ama açık havadan sonra yeniden içeri girince, kokular, davullar, herkesin bedenini kaplayan ter, salonun bozulmuş havası, uzun bir ara verdikten sonra yeniden içmeye başlayan biri üstünde ilk alkol yudumunun yarattığı etkiyi yarattı bende. Elimi alnımda gezdirdim, yaşlı bir adam bir agogo tutuşturdu elime; yaldızlı küçük bir çalgıydı bu, üstüne küçük bir çubukla vurularak çalınan, bir çeşit zilli üç köşe. “Sekiye çıkın,” dedi, “çalın, iyi gelir.”</p>

  <p class="block1">Yerinde bir öğüttü; çivi çiviyi sökerdi. Davulların ritmine uymaya çalışarak çalıyordum agogo’yu. Yavaş yavaş olayın bir parçası olmaya başlıyordum; olaya katılarak denetimim altına alıyordum onu. Bacaklarımla ayaklarımın devinimiyle gevşiyor, çevremi kuşatan şeyden kurtuluyor, onu kışkırtıyor, yüreklendiriyordum. Daha sonra, Agliè, bir şeyi bilen kimse ile bir şeye uğrayan kimse arasındaki ayrımdan söz edecekti bana.</p>

  <p class="block1">Yavaş yavaş, medyumlar trans durumuna ulaştıkça, cambono’lar onları kenara çekiyorlar, oturtuyorlar, puro ve pipo sunuyorlardı onlara. Trans durumuna geçemeyen müminler ise koşup onların ayaklarına kapanıyorlar, kulaklarına bir şeyler fısıldıyorlar, öğütlerini dinliyorlar, içlerini döküyorlar, günah çıkarıyorlar, böylece rahatlıyorlardı. Bazıları trans durumuna geçer gibi oluyor, cambono’lar usul usul onları yüreklendiriyor, yeniden şimdi biraz daha gevşemiş kalabalığın arasına götürüyorlardı.</p>

  <p class="block1">Dans edenlere ayrılan alanda, trans durumuna geçmeyi uman birçok kişi hâlâ devinip duruyordu. Alman kadın, doğal olmayan bir biçimde kıvrılıp bükülüyor, ruhların içine girmesini bekliyordu, ama boşuna. Kimilerini Exu ele geçirmişti: kesik kesik silkinişlerle deviniyorlar, yüzlerinde kötücül, sinsi, kurnaz anlamlar beliriyordu.</p>

  <p class="block1">Tam o sırada Amparo’yu gördüm.</p>

  <p class="block1">Hesed’in yalnızca güzellik ve aşk sefirahı olmadığını biliyorum şimdi. Diotallevi’nin dediği gibi, tanrısal tözün, sonsuzluğun kıyılarına doğru yayıldığı andır bu, aynı zamanda. Yaşayanların ölülere gösterdikleri özendir, ama aynı zamanda ölülerin yaşayanlara gösterdikleri özendir; birisi mutlaka söylemiş olmalı bunu.</p>

  <p class="block1">Agogo çalıyor, salonda olup bitenlerle ilgilenmiyordum artık. Kendi kendimi denetlemeye, müziğe kapılıp gitmeye vermiştim tüm dikkatimi. Amparo, on dakika kadar önce girmiş olmalıydı içeri. Kuşkusuz benim daha önce duyduğum etkiyi duymuştu o da. Ama kimse eline bir agogo tutuşturmamıştı; hem belki de agogo’ya gereksinimi yoktu artık. Derin seslerin çağrısına uymuş, her türlü savunma isteminden arınmıştı.</p>

  <p class="block1">Onun, kendini dansın ortasına attığını, alabildiğine gergin, yüzü yukarıya dönük, boynu kaskatı durduğunu, sonra da tam bir unutuş içinde, ellerinin, bedenini sunduğunu belirten devinimleriyle, kösnül bir sarabanda kendini kaptırdığını gördüm. “A Pomba Gira, a Pomba Gira!” diye bağırıyorlardı bazıları mucizeden duydukları sevinçle. Çünkü o akşam dişi-şeytan henüz kendini belli etmemişti: O seu manto e de veludo, rebordado todo em ouro, o seu garfo â de prata, muito grande e seu tesouro... Pomba Gira das Almas, vem torna cho cho...</p>

  <p class="block1">Karışma yürekliliğini bulamadım kendimde. Bedenimle, sevdiğim kadınla ya da onun cisimleştirdiği yeraltı ruhuyla bedensel olarak bütünleşmek için metal çubukla elimdeki çalgıya daha hızlı vurmaya başlamıştım sanırım.</p>

  <p class="block1">Cambono’lar Amparo’nun yanına gittiler, ayin giysisini sırtına geçirdiler; kısa, ama yoğun trans durumundan çıkarken tuttular onu. Ter içinde, kesik kesik solurken, oturmasına yardım ettiler. Ondan kehanette bulunmasını dilemek için yanına koşanları kabul etmedi; ağlamaya başladı.</p>

  <p class="block1">Gira sonuna yaklaşıyordu, sekiden inip Amparo’nun yanına koştum. Agliè benden önce gelmiş, usul usul şakaklarını ovuyordu.</p>

  <p class="block1">“Ne utanç verici bir şey,” dedi Amparo, “inanmıyordum, istemiyordum, nasıl yapabildim bunu?”</p>

  <p class="block1">“Olur, olur,” dedi Agliè, yumuşak bir sesle.</p>

  <p class="block1">“Ama artık kurtuluş yok,” diye ağlıyordu Amparo. “Hâlâ bir köleyim ben. Sen git,” dedi bana öfkeyle. “Zavallı pis bir Zenciyim ben, bir efendi bulun bana, bunu hak ettim!”</p>

  <p class="block1">“Sarışın Akhalar’ın da başına gelmiştir bu,” diye avutuyordu onu Agliè. “İnsan doğası bu...”</p>

  <p class="block1">Amparo tuvaletin yerini sordu. Ayin sona eriyordu. Salonun ortasında Alman kadın, Amparo olayını kıskanç bakışlarla izledikten sonra, hâlâ tek başına dans ediyordu. Ama isteksizce deviniyordu artık.</p>

  <p class="block1">Amparo yaklaşık on dakika sonra döndüğünde, biz pai-de-santo’dan gitmek için izin istiyorduk; ölüler dünyasıyla ilk temasımızın olağanüstü başarılı olmasından ötürü kutladı bizi.</p>

  <p class="block1">Agliè ilerlemiş gecenin sessizliğinde sürüyordu arabasını. Evimizin önünde durdu, eliyle vedalaştı bizimle. Amparo yukarıya yalnız çıkmak istediğini söyledi. “Sen biraz yürüsen iyi olur,” dedi, “Ben uyuduktan sonra dönersin. Hap alacağım. İkinizden de özür dilerim. Dediğim gibi, yediğim bir şey dokunmuş olmalı. Bütün öteki kızlara da yiyip içtikleri bir şey dokunmuştur. Ülkemden nefret ediyorum. İyi geceler.”</p>

  <p class="block1">Agliè tedirginliğimi anladı, Copacabana’da bütün gece açık bir bara gitmeyi önerdi.</p>

  <p class="block1">Susuyordum. Agliè batidamı yudumlamaya başlamamı bekledi, sonra sessizliği, gerilimi bozdu.</p>

  <p class="block1">“Soy -ya da dilerseniz kültür diyelim- bilinçaltımızın bir parçasını oluşturur. Bir başka parçasında da ilk örneklerin imgeleri barınır; bütün insanlar, bütün yüzyıllar için aynıdır bunlar. Bu akşam, atmosfer, ortam hepimizin uyanıklığımızı gevşetti, siz kendiniz de yaşadınız bunu. Amparo ise, yüreğinde yok ettiğine inandığı orixa’ların hâlâ döl yatağında yaşadıklarını anladı. Bunu olumlu bir şey saydığımı sanmayın. Bu ülkede, çevremizde titreşen olağanüstü enerjilerden saygıyla söz ettiğimi işittiniz. Ama bu güçlerin egemenliğine girmek için yapılan ayinlerden hoşlandığımı sanmayın. Erginlenmiş olmakla gizemci olmak başka başka şeylerdir. Erginlenme, yani usun açıklayamadığı gizemleri sezgiyle kavrama, çok derin bir süreçtir; ruhla bedenin yavaş yavaş dönüşmesidir. Bu, insanı üstün yetilerin kullanılmasına, ölümsüzlüğe bile götürebilir; ama içsel, gizli bir şeydir. Dışarıdan kendini belli etmez. Alçakgönüllü, açık, dünyadan kopuktur. Bu yüzden, Dünya Üstatları erginlenmişlerdir, ama gizemle uğraşmazlar. Gizemci, onların gözünde bir köledir; numenin kendini belli ettiği bir yerdir; bu yer aracılığıyla bir gizin belirtileri gözetlenebilir. Erginlenmiş, gizemciyi yüreklendirir; tıpkı sizin telefondan yararlanmanız gibi, uzaktan iletişim kurmak için ya da bir kimyacının turnusol kâğıdından yararlanması gibi, belli bir yerde bir tözün devindiğini öğrenmek için yararlanır ondan. Gizemci yararlıdır, çünkü göz önündedir, kendini sergiler. Erginlenmişler ise, yalnızca kendi aralarında tanırlar birbirlerini. Erginlenmiş, gizemcinin katlandığı güçleri denetim altına alır. Bu anlamda, caualo’ların ruhların egemenliğine girmesi ile Avila’lı Ermiş Teresa ya da Ermiş Juan de la Cruz’un esrimeleri arasında hiçbir ayrım yoktur. Gizemcilik, tanrısal olanla bağ kurmanın yozlaşmış bir biçimidir. Erginlenme ise, kafa ile yüreğin uzun çilesinin ürünüdür. Gizemcilik, demagojik değilse bile, demokratik bir olgudur; erginlenme ise soyludur.”</p>

  <p class="block1">“Tensel değil, zihinsel bir olgu mu?”</p>

  <p class="block1">“Bir anlamda. Sizin Amparo’nuz, zihnini kıyasıya gözetim altında tutuyordu, ama bedenini sakınmıyordu. Laikler bizden daha dayanıksızdırlar.”</p>

  <p class="block1">Çok geç olmuştu. Agliè, Brezilya’dan ayrılacağını söyledi. Milano adresini verdi bana.</p>

  <p class="block1">Eve döndüğümde Amparo’yu uyur buldum. Karanlıkta, sessizce yanına uzandım; geceyi uykusuz geçirdim. Yanımda, hiç tanımadığım biri varmış gibi geliyordu bana.</p>

  <p class="block1">Ertesi sabah, Amparo, kuru bir sesle, bir kız arkadaşını görmeye, Petropolis’e gideceğini söyledi. Vedalaşırken ikimiz de tedirgindik.</p>

  <p class="block1">Bir bez torba, koltuğunun altında bir ekonomi politik kitabıyla, gitti.</p>

  <p class="block1">İki ay hiç haber almadım ondan. Ben de aramadım onu. Sonra, kısa, kaçamaklı bir mektup aldım. Düşünmeye gereksinim duyduğunu söylüyordu. Yanıt vermedim.</p>

  <p class="block1">Ne tutku, ne kıskançlık, ne de özlem duyuyordum. İçim bomboş, kafam aydınlık, dupduru, alüminyum bir tencere gibi pırıl pırıl duyumsuyordum kendimi.</p>

  <p class="block1">Brezilya’da bir yıl daha kaldım, ama gidecekmişim gibi bir duygu vardı içimde. Agliè’yi bir daha görmedim, Amparo’nun arkadaşlarını da bir daha görmedim. Saatlerce kumsalda güneşlenerek vakit geçiriyordum.</p>

  <p class="block1">Uçurtmalar uçuruyordum; uçurtmaları çok güzeldi oranın.</p>

  <p class="block3" id="calibre_pb_39"> </p>
</body>
</html>