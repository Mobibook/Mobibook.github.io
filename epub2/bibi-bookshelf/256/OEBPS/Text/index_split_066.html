<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">58</h2>

  <p class="block34">Bu yüzden, simya, erden bir fahişedir; birçok âşığı vardır, ama tümünü de düş kırıklığına uğratır, hiçbirine yüz vermez. Budalaları çılgına, varsılları yoksullara, filozofları ahmaklara, dolandırılmışları ağzıkalabalık dolandırıcılara dönüştürür.</p>

  <p class="block34">(Tritemius, Annalium Hirsaugensium Tomi II, S. Gallo, 1690,141)</p>

  <p class="block19"> </p>

  <p class="block1">Salon birdenbire alacakaranlığa gömüldü; duvarlar aydınlandı. Duvarların dörtte üçünün, üstünde resimlerin yansıtılacağı yarım daire biçiminde bir perdeyle kaplandığının ayrımına vardım. Resimler belirince, tavanla döşemenin bir bölümünün yansıtıcı bir maddeden yapıldığını gördüm. Önce bayağılıkları gözüme çarpan bazı nesnelerin kendileri de yansıtıcıydı: pullar, terazi, bir kalkan, birkaç bakır kupa. İmgelerin çoğaldığı, parçalandığı, insanların gölgeleriyle kaynaştığı bir sualtı dünyasına gömülmüş gibiydik. Döşeme tavanı, tavan döşemeyi yansıtıyor, ikisi birlikte perdede beliren imgeleri yansıtıyorlardı. Müzikle birlikte salona keskin kokular yayıldı; önce Hint tütsüleri, sonra daha belirsiz, ara ara kokuları pek hoş olmayan tütsüler.</p>

  <p class="block1">Önce alacakaranlık, kopkoyu bir karanlığın içinde dağılıp yok oldu; sonra bir gürüldeme, bir lav fokurdaması işitildi. Yapış yapış, karanlık bir maddenin, sarı, mavimsi yalımların bir parlayıp bir sönen göz kamaştırıcı ışığında fokur fokur kaynadığı bir yanardağ ağzında bulduk kendimizi.</p>

  <p class="block1">Yağlı, yapışkan bir buğu yukarı doğru yükseliyor, sonra çiy ya da yağmur olarak yeniden yere düşüyor, kokuşmuş toprak, pis bir küf kokusu yayılıyordu ortalığa. Mezar, pas, karanlık soluyordum. Fışkı, gübreli toprak, kömür tozu, çamur, pis kan, duman, kurşun, balgam, tezek, kabuk, salya, mazot dilleri arasından yılan gibi kıvrıla kıvrıla akan zehirli bir sıvı yayılıyordu çevreme. Kara, kapkara bir karanlık şimdi usul usul aydınlanıyor, iki sürüngen beliriyordu -biri mavimsi, öteki kırmızımsı- bir çeşit kucaklaşmayla iç içe geçmiş, tek bir halka oluşturacak biçimde birbirlerinin kuyruğunu ısırmış iki sürüngen.</p>

  <p class="block1">İçkinin ölçüsünü kaçırmış gibiydim artık, gölgeler içinde yitip gitmiş arkadaşlarımı göremiyordum, yanımdan kayıp geçen biçimin seçemiyordum; parçalanmış, akışkan çizgiler gibi algılıyordum onları... Sonra birinin elimi yakaladığını duyumsadım; bunun ger-çek olmadığını biliyorum şimdi, ama o zaman ya yanılmışsam diye dönüp bakmayı göze alamadım. Lorenza’nın parfümünü duyuyordum; onu ne denli istediğimi ancak o zaman anladım. O akşam kapımı tırmıklayan tırnakların başlattığı diyalogu sürdürmeye gelmişti. Kükürtle cıvanın birbirine karıştığı nemli sıcak, kasıklarımın zonklamasına yol açıyordu, ama usul usul.</p>

  <p class="block1">Rebis’i, erdişil çocuğu, felsefe tuzunu, Beyaz Yapıt’ın taç giyme törenini bekliyordum.</p>

  <p class="block1">Her şeyi biliyormuşum gibi geliyordu bana. Belki de, son aylarda okuduklarım belleğimin yüzeyine çıkıyordu; belki de, Lorenza elinin dokunuşuyla bilgisini iletiyordu bana; avucu terden nemliydi.</p>

  <p class="block1">Çok uzaklardan gelen adlar mırıldanışım şaşırttı beni; bunların filozofların Beyaz’a verdikleri adlar olduğunu biliyordum, ama -belki de- bu adlarla ürpererek Lorenza’yı çağırıyordum; bilmiyorum, belki de kendi kendime Tanrı’dan yardım dileme yakarılarını yineliyordum yalnızca: Beyaz Bakır, Lekesiz Kuzu, Alibathest, Alborach, Kutsanmış Su, Arıtılmış Cıva, Zırnık, Azoch, Baurach, Cambar, Caspa, Cerusa, Mum, Chaia, Comerisson, elektron, Fırat, Havva, Fada, Eavonius, Zanaatin Temeli, Givinis’in Değerli Taşı, Elmas, Zibah, Ziva, Tül, Nergis, Zambak, Hermafrodit, Hae, Hipostatis, Hyle, Bakire Sütü, Biricik Taş, Dolunay, Ana, Canlı Yağ, Sebze, Yumurta, Balgam, Nokta, Kök, Doğa Tuzu, Yapraklı Toprak, Tevos, Tincar, Buhar, Akşam Yıldızı, Rüzgâr, Virago, Firavun Camı, Bebek Sidiği, Akbaba, Plasenta, Menstruum, Kaçak Köle, Sol El, Madenlerin Sperması, Ruh, Durgun Su, Özsu, Kükürt Yağı.<sup class="calibre4"><sup class="noteref" id="back_note_176"><a class="calibre5" href="index_split_137.html#note_176" title="176">176</a></sup></sup></p>

  <p class="block1">Şimdi grimsileşen katran karası içinde kayalarla kurumuş ağaçlardan oluşan bir ufuk çizgisi, ardında batan bir kara güneş belirdi. Sonra, göz kamaştırıcı bir ışık, dört bir yana yansıyarak bir çiçek dürbünü etkisi yaratan kıvılcımlar saçan imgeler belirdi.</p>

  <p class="block1">Şimdi kokular dinsel törenlere, kiliselere özgü kokulara dönüşmüştü; başım ağrıyordu, alnımda bir ağırlık duyuyordum. Yaldızlı duvar örtüleriyle kaplanmış, şatafatlı bir salon gördüm; belki de bir düğün şöleni, prens gibi bir güvey, beyazlar giymiş bir gelin, sonra tahtta oturmuş yaşlı bir kralla bir kraliçe, yanlarında bir savaşçı. esmer derili bir başka kral daha. Kralın önünde küçük bir sunak, üstünde siyah kadife kaplı bir kitapla fildişi bir şamdanda yanan bir mum. Şamdanın yanında dönen bir yerküre ile bir saatin üstünde, oluğundan kan kırmızı bir sıvı akan küçük bir billur çeşme’ Çeşmenin üstünde bir kafatası, göz çukurundan akıp geçen beyaz bir yılan...</p>

  <p class="block1">Lorenza kulağıma sözcükler üflüyordu. Ama sesini işitmiyordum.</p>

  <p class="block1">Yılan, hüzünlü ağır bir müziğin ritmine uyarak deviniyordu. Kralla kraliçe şimdi karalar giymişlerdi; önlerinde kapakları kapalı altı tabut duruyordu. Bir bas tubanın birkaç ölçülük boğuk sesi işitildi, sonra kara kukuletalı bir adam belirdi. Önce ayinsel bir gösteri oldu; ağır gösterimli bir filmdeki gibi, kral uysalca başını eğerek, hüzünlü bir sevinçle boyun eğiyordu törene. Sonra kukuletalı adam bir balta savurdu, sarkaç hızıyla inen baltanın ağzı tüm yansıtıcı yüzeylerde çoğaldı; birbirini yansıtan yüzeylerin her birinde binlerce baş yuvarlandı. O andan sonra imgeler birbirini izledi, ama ben olup bitenleri anlayamadım. Sanırım oradaki bütün kişiler, esmer derili kral da, kafaları kesilmiş, tabutların içine uzatılmışlardı. Sonra bütün salon bir deniz ya da göl kıyısına dönüştü. Işıklar içinde iki geminin kıyıya yanaştığını gördük. Tabutlar gemilere yüklendi; gemiler suyu yararak uzaklaştılar, gecenin karanlığına karıştılar. Bütün bunlar olurken, tütsüler yoğun, neredeyse elle tutulabilir dumanlar halinde kıvrıla kıvrıla yükseliyordu; bir an mahkûmlar arasında olmamdan korktum, çevremde birçok kimseler, “Düğün, düğün...” diye mırıldanıyorlardı.</p>

  <p class="block1">Lorenza’yla bağımı yitirmiştim, ancak o zaman dönüp gölgeler arasında onu aradım.</p>

  <p class="block1">Şimdi salon, tonozu olağanüstü büyüklükte bir yakutla aydınlatılmış bir mahzene ya da görkemli bir mezara dönüşmüştü.</p>

  <p class="block1">Her köşede bakire giysili kadınlar belirdi. İki katlı, ağzı kemerli bir fırını andıran küçük bir kalenin çevresinde toplandılar, iki yanda, içlerinden yumurta biçimi bir çanağa açılan iki imbiğin çıktığı iki kule, ortada, ucunda bir çeşme bulunan üçüncü bir kule...</p>

  <p class="block1">Küçük kulenin tabanında, kesik başlı gövdeler görünüyordu. Kadınlardan birinin elinde bir kutu vardı; içinden yuvarlak bir nesne çıkarıp tabanın üstüne, ortadaki kulenin içindeki bir oyuğa koydu; birden tepedeki çeşmeden su fışkırmaya başladı. Nesneyi son anda tanıdım; Mağribî kralın başıydı. Şimdi bir kütük gibi yanıyor, çeşmenin suyunu kaynatıyordu. Dumanlar, üfürükler, fokurtular...</p>

  <p class="block1">Lorenza bu kez elini enseme koymuş, okşuyordu; tıpkı arabada Jacopo’nun ensesini kaçamak okşadığını gördüğüm gibi. Kadın, altın bir yerküre getirdi, fırında bir musluk açtı, kürenin içine kırmızı, yoğun bir sıvı akıttı. Sonra küre açıldı, içinde kırmızı şirine kocaman, güzel, kar gibi beyaz bir yumurta duruyordu. Kadınlar yumurtayı alıp yere, sarı bir kum yığınının üstüne koydular. Yumurta açıldı, içinden daha oluşmamış, kanlı kanlı bir kuş çıktı. Başı kesilmişlerin kanıyla sulanıp gözlerimizin önünde büyümeye başladı; güzel, pırıl pırıl bir kuş oldu.</p>

  <p class="block1">Şimdi de kuşun kafasını koparıp küçük bir sunağın üstünde küle dönüştürdüler. Kadınların bazıları külü yoğurdular, hamuru iki kalıba boşalttılar, kalıpları pissin diye fırına koyup borularla ateşe üflediler. Sonunda kalıplar açıldı, soluk, sevimli, neredeyse saydam iki yaratık belirdi; bir oğlan, bir kız, ancak dört karış boyunda, canlı yaratıklar gibi yumuşak, etli, ama gözleri hâlâ camsı, madensi. Onları iki yastığın üstüne koydular, yaşlı bir adam, ağızlarına kan damlaları akıttı...</p>

  <p class="block1">Ellerinde yeşil çelenklerle süslü trompetlerle başka kadınlar geldiler, trompetlerden birini yaşlı adama verdiler; o da, trompeti hâlâ bitkisel bir gevşeklik, tatlı bir hayvansı uyku içindeki yaratıkların ağzına yaklaştırıp, bedenlerine can üflemeye başladı... Salon birden ışığa boğuldu; sonra ışık sönükleşerek önce alacakaranlığa, ardından portakal rengi çakıntıların böldüğü bir karanlığa dönüştü. Trompetler tiz perdeden çalarken, uçsuz bucaksız bir tan aydınlığı belirdi; ardından yakut kırmızısı, göz kamaştırıcı bir parıltı. Tam o anda Lorenza’yı yeniden yitirdim; onu bir daha bulamayacağımı anladım. Her şey alev kırmızısına kesti, kırmızı yavaş yavaş çivit mavisine, sonra mora dönüştü, perde karardı. Başım çatlayacak gibi ağrıyordu.</p>

  <p class="block1">“Mysterium Magnum,”<sup class="calibre4"><sup class="noteref" id="back_note_177"><a class="calibre5" href="index_split_137.html#note_177" title="177">177</a></sup></sup> dedi Agliè yanıbaşımda, yüksek sesle, serinkanlılıkla. “Yeni insanın, ölüm ve tutku aracılığıyla yeniden doğuşu.” Başarılı bir uygulama olduğunu söylemeliyim; alegori beğenisi aşamaların kesinliğini biraz etkilemiş olsa da. Bu gördüğünüz bir yansılamaydı doğal olarak, ama bir Şey’den söz ediyordu. Evsahibimiz bu Şey’i ürettiğini öne sürüyor. Gelin, gidip gerçekleştirilen mucizeyi görelim.”</p>

  <p class="block3" id="calibre_pb_66"> </p>
</body>
</html>