<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">60</h2>

  <p class="block34">Zavallı budala! Sana gizlerin en büyüğünü, en önemlisini açık açık öğreteceğimize inanacak kadar aptal mısın? Hiç kuşkun olmasın ki, her kim Hermetik Filozoflar’ın yazdıklarını, sözcüklerin sıradan, sözel anlamlarıyla açıklamaya kalkışacak olursa, kendini bir labirentin dolambaçları içinde bulacaktır; dışarı çıkması için elinde Ariadne’nin ona yol gösterecek ipliği de olmayacağından, kaçıp kurtulamayacaktır.</p>

  <p class="block34">(Artefio)</p>

  <p class="block19"> </p>

  <p class="block1">Aşağı inince kendimi toprak düzeyinin altında, az aydınlatılmış, duvarları tıpkı parktaki çeşme gibi rocaille tarzında yapılmış bir odada buldum. Bir köşede bir trompetin kalağını andıran bir açıklık gördüm. Daha uzaktan, içinden sesler geldiğini işittim. Yaklaşınca sesler belirginleşti; sonunda yanıbaşımda söylenmiş gibi açık seçik tümceler yakalayabildim. Bir Dionisius kulağı!<sup class="calibre4"><sup class="noteref" id="back_note_178"><a class="calibre5" href="index_split_137.html#note_178" title="178">178</a></sup></sup></p>

  <p class="block1">Kulağın üst kattaki odalardan birine bağlı olduğu, deliğinin yanından geçenlerin konuşmalarını aldığı açıktı.</p>

  <p class="block1">“Hanımefendi, bugüne dek hiç kimseye söylemediğim bir şey söyleyeceğim size. Yorgunum... Zircifreyle, cıvayla çalıştım, ispirtolar, mayalar, demir, çelik tuzları ve köpüklerini arıttım; gene de Taş’ı bulamadım. Sonra aşındırıcı sular, yanan sular hazırladım, ama boşuna. Yumurta kabukları, kükürt, cam, arsenik, amonyak tuzu, cam tuzu, alkali tuzlar, doğal tuz, kaya tuzu, güherçile, soda, sodyum borat, tartarik tuz, şap kullandım. Ama bana inanın, bunlara güvenmeyin; kırmızıya boyanmış, kusurlu madenlerden sakının; yoksa benim gibi siz de yanılırsınız. Her şeyi denedim: kan, saç, Satürn ruhu, ak pirit, aes ustum, Mars safranı, demir köpüğü, mürdesenk, rastıktaşı. Ne yapsam boş. Gümüşsuyu çıkarmaya çalıştım, gümüşü özel olarak hazırlanmış bir tuzla, sonra tuzsuz, kireçleştirdim; acqua vitae kullanarak aşındırıcı yağlar çıkardım; bütün bunları yaptım. Süt, şarap, maya, yeryüzüne düşen yıldız permleri, kırlangıçotu, dölüt etenesi kullandım, cıvayı madenler; karıştırarak billura indirgedim, külleri bile araştırdım... Sonunda...”</p>

  <p class="block1">“Sonunda?”</p>

  <p class="block1">Dünyada gerçekten daha çok sakınım gerektiren bir şey yoktur. Gerçeği söylemek, insanın kendi yüreğini yarması gibidir...”</p>

  <p class="block1">“Yeter, yeter, heyecanlandırıyorsunuz beni...”</p>

  <p class="block1">“Gizimi yalnız size açma yürekliliğini buluyorum kendimde. Hiçbir çağa, hiçbir yere ait değilim ben. Zamanın, uzayın dışında öncesiz sonrasız varlığımı yaşıyorum. Koruyucu melekleri olmayan varlıklar vardır; ben onlardan biriyim...”</p>

  <p class="block1">“Peki, ama beni niçin buraya getirdiniz?”</p>

  <p class="block1">Başka bir ses: “Sevgili Balsamo, ölümsüzlük söylencesiyle oynamıyor muyuz?”</p>

  <p class="block1">“Budala: Ölümsüzlük bir söylence değildir. Bir olgudur.”</p>

  <p class="block1">Bu zevzeklikten sıkılmış, oradan ayrılmak üzereyken, Salon’ un sesini işittim. Fısıldar gibi, gergin bir sesle konuşuyordu; birini kolundan tutmuş, bırakmıyormuş gibi. Pierre’in sesini tanıdım.</p>

  <p class="block1">“Hadi, hadi,” diyordu Salon, “siz de buraya şu simya maskaralığı için geldiğinizi söylemeyin. Bahçelerin temiz havasını içinize çekmek için geldiğinizi de söylemeyin. De Caus’un, Heidelberg’ den sonra, Paris’in temizlenmesiyle ilgilenmesi için Fransa kralının yaptığı çağrıyı kabul ettiğini biliyor muydunuz?”</p>

  <p class="block1">“Yapıların ön yüzlerinin temizlenmesi için mi?”</p>

  <p class="block1">“Malraux değildi o. Sanırım lağımla ilgiliydi. Tuhaf değil mi? Bu bay, imparatorlar için simgesel portakal bahçeleri, elma bahçeleri tasarımları yapmıştı, ama onu ilgilendiren Paris’in yeraltı geçitleriydi. O zamanlar Paris’te gerçek anlamda bir lağım ağı yoktu. Toprağın yüzeyindeki kanallarla hakkında çok az şey bilinen yeraltı borularından oluşuyordu. Eski Romalılar, Cumhuriyet döneminden başlayarak Cloaca Maxima hakkında her şeyi biliyorlardı, ama bin beş yüz yıl sonra Paris’te hiç kimse bastığı yerin altında ne olup bittiğini bilmiyordu. De Caus, kralın çağrısını bunu öğrenmek için kabul etti. Öğrenmek istediği neydi? De Caus’tan sonra, Colbert boruları temizlemek için -bu bir bahaneydi, hem unutmayın, Demir Maske zamanıydı o zaman- mahkûmları yeraltına indirdi, ama onlar dışkı içinde yüzmeye başladılar, Sen nehrine dek akıntıyı izlediler, sonra bir gemiye binip uzaklaştılar; dayanılmaz bir çirkef kokusuna bulanmış, üstlerine sinekler üşüşmüş bu korkunç yaratıklarla karşılaşmayı kimse göze alamadı çünkü... Bunun üzerine Colbert, boruların Sen’e açıldığı çeşitli yerlere jandarmalar dikti, mahkûmlar geçitlerin içinde öldüler. Paris’te üç yüz yılda ancak üç kilometrelik lâğım borusu yapılabildi. Ama on sekizinci yüzyılda yirmi altı kilometrelik boru döşendi, tam devrimin eşiğinde. Bu size bir şey demiyor mu?”</p>

  <p class="block1">“Şey, biliyorsunuz, bu...”</p>

  <p class="block1">“Yeni insanlar iktidara geliyordu. Bu insanlar kendilerinden öncekilerin bilmedikleri bir şey biliyorlardı. Napolyon yeraltına bölük bölük insan gönderdi; karanlıkta başkentin molozları arasında ilerlediler. O sıralarda yerin altında çalışmayı göze alanlar birçok şeyler buldular. Yüzükler, altınlar, gerdanlıklar, takılar, o geçitlerin içine kimbilir başka neler düştüyse. Kimileri yüreklilik gösterip bulduklarını yuttular, sonra müshil alıp onları çıkardılar; böylece zengin oldular. Birçok evlerin doğruca lâğım borularına açılan yeraltı geçitleri olduğu ortaya çıktı.”</p>

  <p class="block1">“Ça, alors...”<sup class="calibre4"><sup class="noteref" id="back_note_179"><a class="calibre5" href="index_split_137.html#note_179" title="179">179</a></sup></sup></p>

  <p class="block1">“İnsanların oturakları pencerelerden boşalttıkları bir dönemde? Peki, lâğım boruları boyunca uzanan bir çeşit yaya kaldırımlarını, tutunmak için duvarın içine gömülü halkaları nasıl açıklayacaksınız? Bu geçitler, ayaktakımının -o zaman dendiği gibi, pegre’lerin<sup class="calibre4"><sup class="noteref" id="back_note_180"><a class="calibre5" href="index_split_137.html#note_180" title="180">180</a></sup></sup> - toplandıkları şu tapis franc’a<sup class="calibre4"><sup class="noteref" id="back_note_181"><a class="calibre5" href="index_split_137.html#note_181" title="181">181</a></sup></sup> denk düşüyordu bunlar; polis gelince kaçıp başka bir yerden dışarı çıkabiliyorlardı.”</p>

  <p class="block1">“Feuilleton...”<sup class="calibre4"><sup class="noteref" id="back_note_182"><a class="calibre5" href="index_split_137.html#note_182" title="182">182</a></sup></sup></p>

  <p class="block1">“Öyle mi dersiniz? Siz kimi korumaya çalışıyorsunuz? III. Napolyon zamanında Baron Haussmann, bir yasayla, Paris’teki bütün evlerin bağımsız bir depo ile lâğım döşemine açılan bir yeraltı geçidi yapmalarını sağlamıştı... İki metre otuz santim yüksekliğinde, bir metre otuz santim genişliğinde bir tünel. Anlıyorsunuz, değil mi? Paris’te her ev bir yeraltı geçidiyle lâğım ağına bağlanıyor. Bugün Paris’in lâğım borularının uzunluğu ne kadardır, biliyor musunuz? İki bin kilometre, üstelik çeşitli düzeylerde. Her şey, Heidelberg’te o bahçelerin tasarımını yapan kişiyle başladı...”</p>

  <p class="block1">“Yani?”</p>

  <p class="block1">“Görüyorum ki, konuşmak istemiyorsunuz. Bir şey biliyorsunuz, ama söylemek istemiyorsunuz.”</p>

  <p class="block1">“Rica ederim, bırakın gideyim. Geç oldu, bir toplantıya bekliyorlar beni.” Ayak sesleri.</p>

  <p class="block1">Salon’un amacının ne olduğunu anlayamadım. Duvarla Dionisius kulağının kepçesi arasında sıkışmış, çevreme bakındım; yeraltında bir tonozun altındaymışım gibi bir duyguya kapıldım. Bu sesçil kanalın ağzı, yerin merkezine doğru inen, Nibelung’larla kaynaşan karanlık tünellere inişin başlangıcından başka bir şey değildi. Ürperdim. Tam oradan uzaklaşırken bir ses daha işittim: “Gelin. Başlamak üzereyiz. Gizli salonda. Ötekileri de çağırın.”</p>

  <p class="block3" id="calibre_pb_68"> </p>
</body>
</html>