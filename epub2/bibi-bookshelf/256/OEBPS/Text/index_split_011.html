<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">6</h2>

  <p class="block9">Judâ Leön se dio a permutaciones</p>

  <p class="block9">De letras y a complejas variaciones</p>

  <p class="block9">Y alfin pronunciö el Nombre que es la Clave,</p>

  <p class="block12"><i class="calibre6">La Puerta, el Eco, el Huesped y el Palacio...</i><sup class="text4"><sup class="noteref" id="back_note_38"><a class="calibre5" href="index_split_137.html#note_38" title="38">38</a></sup></sup></p>

  <p class="block9">(J. L. Borges, El Golem)</p>

  <p class="block19"> </p>

  <p class="block1">O zaman, Abulafia’ya duyduğum nefret yüzünden, bininci kez duygusuzca sorduğu soruyu (“Şifreyi biliyor musun?”) “Hayır,” diye yanıtladım.</p>

  <p class="block1">Sözcükler, diziler, göstergeler, söylemler çağlayanıyla dolmaya başladı ekran.</p>

  <p class="block1">Abulafia’nın gizine girmiştim.</p>

  <p class="block1">Zaferimden öylesine heyecanlanmıştım ki, Belbo’nun onca sözcük arasında, niçin tam da bu sözcüğü seçmiş olduğunu bile sormadım kendi kendime. Şimdi biliyorum; Belbo’nun, bir aydınlanma ânında, benim ancak şimdi anladığımı anlamış olduğunu biliyorum. Ama geçen perşembe günü tek düşündüğüm başarı kazanmamdı.</p>

  <p class="block1">Ellerimi çırpıp dans etmeye, bir askerlik şarkısı söylemeye başladım. Sonra durdum, banyoya gidip yüzümü yıkadım. Geri döndüm; önce sonuncu file’ı yazıcıya verdim; Belbo’nun Paris’e kaçmadan önce yazdığı file’ı. Yazıcı, amansızca çıtırdayıp dururken, obur gibi yiyip içmeye başladım.</p>

  <p class="block1">Yazıcı durunca, okudum, allak bullak oldum. Olağanüstü açıklamalarla mı, yoksa bir delinin sayıklamalarıyla mı karşı karşıya olduğuma hâlâ karar veremiyordum. Aslında, Jacopo Belbo hakkında ne biliyordum? Hemen hemen her gün Belbo’yla birlikte olduğum iki yıl içinde ne öğrenmiştim onun hakkında? Kendisinin de itiraf ettiği gibi, olağanüstü koşullarda, alkolden, tütünden, yılgıdan zihni bulanmış, üç gün boyunca dünyayla bütün bağları kopmuş bir adamın günlüğüne ne denli güvenebilirdim?</p>

  <p class="block1">Gece olmuştu: yirmi bir haziran gecesi. Gözlerim yaşarıyordu. Sabahtan beri şu ekrana, yazıcının ürettiği karınca yuvasına bakıp duruyordum. Okuduklarım doğru da olsa, yanlış da olsa, burada, beklemeliydim. Belbo ertesi sabah telefon edeceğini söylemişti. Başım dönüyordu. Sendeleye sendeleye yatak odasına gittim, hâlâ düzeltilmemiş yatağın üstüne giyimli bıraktım kendimi.</p>

  <p class="block1">Derinden gelen, yapış yapış bir sesle sekize doğru uyandım; önce nerede olduğumun ayrımına varamadım. Allahtan bir kutu kahve kalmıştı; kendime birkaç fincan kahve yaptım. Telefon çalmıyordu; bir şeyler almak için sokağa çıkmayı göze alamıyordum, Belbo tam o sırada telefon eder korkusuyla.</p>

  <p class="block1">Yeniden bilgisayarın başına geçtim, zamandizinsel sıraya göre öteki disketleri basmaya başladım. Oyunlar, alıştırmalar, bildiğim olaylarla ilgili anlatılar buldum; Belbo’nun kişisel görüşüyle yeniden oluşturulunca bu olaylar da değişik bir ışık altında görünüyordu bana. Başarısızlığa yargılı olduğunu bilen birinin yazdığı anlatı özetleri, denemeler, günce parçaları, itiraflar buldum. Notlar, çok iyi anımsadığım, ama şimdi başka bir yüze bürünmüş kişilerin portrelerini buldum. Uğursuz yüzler. Yoksa, uğursuz olan yalnızca benim bakışım, rastgele belirtileri korkunç bir sonul mozayığın parçaları olarak yeniden oluşturma biçimim miydi?</p>

  <p class="block1">En önemlisi, yalnızca alıntılardan oluşan bir file buldum. Belbo’nun son zamanlarda okuduklarından alınmış olan bu alıntıları ilk bakışta tanıdım; son aylarda buna benzer ne çok metin okumuştuk... Alıntılar numaralanmışlardı: tümü yüz yirmi. Bu sayı bir rastlantı değildi belki de; ya da bu rastlantı tedirgin ediciydi. Ama niçin ötekiler değil de, bu sayfalar numaralanmıştı?</p>

  <p class="block1">Belbo’nun metinlerini, o metinlerin ilettikleri öykünün tümünü, ancak o file’ın ışığı altında okuyabiliyorum şimdi. Heretik bir tespihin taneleri gibi ayırıyorum onları; bazılarının Belbo için bir alarm, bir kurtuluş umudu oluşturabileceklerinin ayrımına varıyorum.</p>

  <p class="block1">Artık sağduyuyla anlam sapmasını birbirinden ayıramayan ben miyim yoksa? Şimdiki okuyuşumun doğru olduğuna kendimi inandırmaya çalışıyorum, ama daha bu sabah biri bana -Belbo’ya değil, bana- deli olduğumu söylemişti.</p>

  <p class="block1">Ay, Biricco’nun ardında, usul usul ufukta yükseliyor. Koca ev garip hışırtılarla dolu; akkarıncalar, fareler, ya da Adelino Canepa’nın hayaleti... Koridordan geçme yürekliliğini bulamıyordum kendimde. Carlo Amcanın çalışma odasında oturuyorum, pencereden bakıyorum. Sık sık terasa çıkıp tepeye doğru biri tırmanıyor mu, diye bakıyorum. Tıpkı bir filmdeymişim gibi geliyor bana, ne acı: “Geliyorlar...”</p>

  <p class="block1">Oysa tepe, bir yaz gecesini andıran bu gece öylesine dingin ki.</p>

  <p class="block1">Önceki gece, saat beşten ona dek, periskopun içinde durmuş beklerken, vakit geçirmek, kendimi ayakta tutmak için zihnimde yeniden kurmaya çalıştığım olaylar, çok daha serüven gibi, çok daha belirsiz, çılgıncaydı. Bir yandan da, kan dolaşımını sağlamak için bacaklarımı usul usul oynatıyordum; bir Afro-Brezilya ritmine uyuyormuş gibi.</p>

  <p class="block1">Kendimi atabeklerin büyülü salıntısına bırakarak, son yılları bir kez daha düşündüm... Belki de, mekanik bir bale gibi başlayan fantezilerimizin, şimdi bu mekanik nesneler tapınağında bir kuttörene, ruhlarla özdeşleşmeye, görüntülere, Exu’nun egemenliğine dönüşeceklerini kabul etmek için.</p>

  <p class="block1">Önceki akşam periskopun içinde, bilgisayar yazıcısının bana açıkladığı şeyin doğru olduğuna ilişkin hiçbir kanıtım yoktu. Hâlâ kuşkuya sığınabilirdim. Paris’e geldiğimin, sırf turistler için düzenlenmiş bir macumbaya budalaca katıldığım, kendimi tütsülerin uyutumuna, pontos’un ritmine kaptırdığım için, masum bir teknik müzede bir hırsız gibi saklandığımın geceyarısı ayrımına varacaktım belki de...</p>

  <p class="block1">Mozayığı yeniden oluştururken, belleğim ayılmaktan acımaya, acımadan kuşkuya geçiyordu. Bir gün önce, o sabah havaalanında, sonra uçakla Paris’e giderken çılgın gibi okuduğum belgeleri yeniden oluşturarak o zaman düşündüklerim üstünde şu anda çok daha aydınlık bir kafayla düşünürken, o zamanki zihinsel durumda olmayı, kuruntuyla tuzağa düşme önsezisi arasında gidip gelmeyi isterdim.</p>

  <p class="block1">Benim, Belbo’nun, Diotallevi’nin, sonunda dünyayı sorumsuzca yeniden yazma noktasına nasıl geldiğimizi kendi kendime açıklamaya çalışıyordum; Tevrat’ı dolduran, onu açık seçik kılıyormuş görünen Kara ateşle yazılmış harflerin, o kara  böceklerin bıraktığı boşluklara akkorla yazılmış olanı yeniden ortaya çıkarma Diotallevi olsa böyle derdi- noktasına.</p>

  <p class="block1">Dinginliğe, Amor Fati’ye -umarım- ulaştıktan sonra, iki akşam önce, periskopta, içim kaygıyla dolu -yanlış olması umuduyla- yeniden kurduğum öyküyü, iki gün önce Belbo’nun evinde okuduğum, son on iki yıl boyunca Pilade’nin viskisiyle Garamond Yayınevi’nin tozları arasında yarı bilinçli yaşadığım öyküyü anlatabilirim şimdi.</p>

  <p class="block3" id="calibre_pb_11"> </p>
</body>
</html>