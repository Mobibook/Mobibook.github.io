<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">48</h2>

  <p class="block34">Büyük Piramit’in ölçüleri, tepe noktasından tabana dek, 161.000.000.000 Mısır pusudur. Buna göre, Âdem’den günümüze değin yeryüzünde kaç insan ruhu yaşadı? 153.000.000.000 ile 171.000.000.000 arasında bir sayıda.</p>

  <p class="block34">(Piazzi Smyth, Our Interitance in the Great Pyramid, Londra, Isbister, 1880, s. 583)</p>

  <p class="block19"> </p>

  <p class="block1">“Sanırım, yazarımız şunu öne sürüyor: Keops Piramidi’nin yüksekliği, yan yüzeylerinin toplam alanının kare köküne eşittir. Ölçüler ‘metre’ olarak değil, Mısır ve İbran arışına en yakın ölçü birimi olan ‘ayak’ olarak alınmalıdır. Çünkü ‘metre’, modern çağda icat edilmiş soyut bir ölçüdür. Bir Mısır arışı, 1,728 ayak eder. Kesin yüksekliği bilmiyorsak, pirimidion’dan, büyük piramidin üstüne konmuş, onun uç noktasını oluşturan küçük piramitten yararlanabiliriz. Güneşte pırıl pırıl parlayan  altın ya da başka bir madenden yapılmıştı bu küçük piramit. Şimdi, küçük piramidin yüksekliğini, tüm piramidin yüksekliği ile çarpar, elde ettiğimiz toplamı da onun beşinci kuvveti ile çarparsak, yeryüzünün çevresini buluruz. Dahası, tabanın çevresini yirmi dördün üçüncü kuvveti ile çarpıp ikiye bölersek, yerkürenin yarıçapını elde ederiz. Sonra, piramidin tabanının alanını 96’yla, onu da on’un sekizinci kuvvetiyle çarparsak, yüz doksan altı milyon sekiz yüz on bin mil kare eder ki, bu da yeryüzünün alanına eşittir. Doğru mu?”</p>

  <p class="block1">Belbo, genellikle şaşkınlığını “I am flabbergasted!”<sup class="calibre4"><sup class="noteref" id="back_note_159"><a class="calibre5" href="index_split_137.html#note_159" title="159">159</a></sup></sup> sözleriyle dile getirmekten hoşlanırdı; bu deyimi, sinematekte, James Cagney’in oynadığı Yankee Doodle Dany’nin İngilizce orijinal kopyasını seyrettiğinde öğrenmişti. Bu kez de öyle yaptı. Agliè’nin, İngilizce günlük konuşma dilini de iyi bildiği anlaşılıyordu, çünkü gururunun okşanmasından hoşnutluk duyduğunu gizleyemedi. “Sevgili dostlarım,” dedi, “adını bilmediğim bir bay, tutup piramitlerin gizemi üstüne bir derleme kaleme alırsa, bugün artık çocukların bile bildiği şeylerden başka bir şey söyleyemez. Yeni bir şey söylemiş olsaydı, şaşardım doğrusu.”</p>

  <p class="block1">“Demek,” diye duraksadı Belbo, “bu bay, kesinleşmiş gerçekleri yinelemekten başka bir şey yapmıyor.”</p>

  <p class="block1">“Gerçekler mi?” diye güldü Agliè, eğri büğrü, ama hoş bir tadı olan purolarından sunmak için puro kutusunu bir kez daha açtı. “Yıllar önce bir tanıdığımın dediği gibi, quid est veritas.<sup class="calibre4"><sup class="noteref" id="back_note_160"><a class="calibre5" href="index_split_137.html#note_160" title="160">160</a></sup></sup> Bir yığın saçmalık. Her şeyden önce, piramidin tabanını, yüksekliğin tam iki katına bölerseniz, kesirleri de hesaba katarsanız, n sayısını değil, 3,1417sayısını bulursunuz. Küçük bir fark, ama önemli. Sonra, Piazzi Smyth’in öğrencilerinden biri, Stonehenge’i ölçmüş olan Flinders Petrie, hocasını, bir gün, hesapları doğru çıksın diye, kralın bekleme odasının granit duvarlarının çıkıntılarını eğelerken yakaladığını söylüyor... Belki de dedikodudur, ama Piazzi Smyth insana güven veren bir adam değildi; boyunbağım bağlayışından bile belliydi bu. Gene de, bütün bu saçmalıklar arasında sugötürmez gerçekler de var. Beyler, lütfen benimle pencerenin yanına kadar gelir misiniz?”</p>

  <p class="block1">Gösterişli bir biçimde pencere kanatlarını ardına dek açtı, dışarıya bakmamızı söyledi; uzakta, dar bir sokakla caddenin kesiştiği köşede, piyango biletlerinin satıldığı anlaşılan tahtadan yapılmış küçük bir kulübeyi gösterdi bize.</p>

  <p class="block1">“Beyler,” dedi, “gidip şu kulübeyi ölçmenizi rica ediyorum. “Tezgâhın uzunluğunun 149 santimetre olduğunu göreceksiniz, yani Dünya ile Güneş arasındaki uzaklığın yüz milyarda biri. Kulübenin arka tarafının yüksekliğini, pencerenin genişliğine bölerseniz: 176:56=3,14 çıkar. Ön tarafın yüksekliği 19 desimetredir; bu da, Yunan aydönümü yıllarının sayısına eşittir. İki ön köşenin yüksekliği ile, iki arka köşenin yüksekliğinin toplamı ise: (190x2)+(176x2)= 732’dir; bu da Poitiers zaferinin tarihidir. Tezgâhın kalınlığı 3,10 santimetre, pencere kornişinin genişliği ise 8,santimetredir. Tam sayıların yerine onlara denk düşen alfabe harflerini (3 yerine C, yerine H) koyarsak, C10H8’i elde ederiz. Bu da naftalinin formülüdür.”</p>

  <p class="block1">“Olağanüstü!” dedim, “Bütün bu ölçümleri yaptınız mı?”</p>

  <p class="block1">“Hayır,” dedi Agliè, “Jean-Pierre Adam diye biri, başka bir kulübe üstünde yaptı. Sanırım, piyango bileti satılan bütün kulübelerin boyutları az çok aynıdır. Sayılarla ne isterseniz yapabilirsiniz. Diyelim ki, elimde kutsal dokuz sayısı var; ben de 1sayısını elde etmek istiyorum, Jacques de Molay’ın yakıldığı tarihtir bu -benim gibi Tapınak Şövalyeleri geleneğine bağlı olduğunu söyleyen herkes için değerli bir tarih-ne yaparım? 9’u 146’yla çarparım; Kartaca’nın yıkıldığı uğursuz tarih. Bu sonuca nasıl vardım? 1314’ü, uygun bir tarih elde edinceye dek, ikiye, üçe, vb. böldüm; sonunda uygun bir tarih buldum. 1314’ü, 6,28 ve 3,14’ün iki katına da bölebilir, böylece 209’u bulurdum. Bergama Kralı I. Attalus’un tahta çıktığı yıldır bu. Görüyorsunuz ya?”</p>

  <p class="block1">“Demek, sayıbilimin hiçbir türüne inanmıyorsunuz,” dedi Diotallevi, düş kırıklığına uğramış.</p>

  <p class="block1">“Ben mi? Kesinlikle inanıyorum; evrenin sayısal denkliklerden oluşan, olağanüstü bir senfoni olduğuna, sayıların okunmasının ve bunların simgesel yorumlarının, ayrıcalıklı bir bilgiye ulaşmanın yolu olduğuna inanıyorum. Ama dünya, hem altı, hem üstüyle, her şeyin birbirini ayakta tuttuğu bir denklikler dizgesiyse, her ikisi de insan elinden çıkma kulübe ile piramidin, yapılarında evrenin uyumlarını bilinçsizce yeniden ortaya koymaları doğaldır. Bu sözde piramitbilimciler, inanılmaz derecede dolambaçlı yollardan, dosdoğru bir gerçeği, çok eski, çoktan bilinen bir gerçeği ortaya çıkarıyorlar. Çarpık olan, araştırma, keşif mantığıdır; çünkü bu mantık, bilimin mantığıdır. Bilgeliğin mantığının keşiflere gereksinimi yoktur, çünkü zaten bilir o. Başka türlü olması olanaksız olan şeyin açıklanmasına ne gerek var? Bir giz varsa, çok daha derindedir. Bu sizin yazarlarınız yüzeyde kalıyorlar. Sanırım bu yazar, Mısırlıların elektriği bildiklerine ilişkin masallardan da söz ediyor...”</p>

  <p class="block1">“Bunu nasıl kestirdiğinizi sormayacağım artık.”</p>

  <p class="block1">“Görüyorsunuz değil mi? Elektrikle yetiniyordu onlar, herhangi bir Marconi gibi. Radyoaktivite varsayımı daha az çocukça olurdu. İlginç bir varsayım olurdu bu. Elektrik varsayımından farklı olarak, Tutankamon’un yeri göğü tutan lanetlenişini açıklardı. Mısırlılar piramitlerin o koca koca kaya parçalarını nasıl kaldırabilmişlerdi? İri kaya parçalarını elektrik şoklarıyla kaldırabilir misiniz? Nükleer füzyonla uçurabilir misiniz? Mısırlılar çekim gücünden kurtulmanın yolunu bulmuşlardı; havalanmanın gizini biliyorlardı. Enerjinin başka bir biçimi... Kaideli rahiplerin salt sesler aracılığıyla kutsal makineleri işlettikleri, Karnak ve Teb papazlarının, sesleriyle bir tapınağın kapılarını ardına dek açabildikleri biliniyor. Sonra, düşününüz, Açıl Susam Açıl söylencesiyle başka ne anlatılmak istenmektedir?”</p>

  <p class="block1">“Yani?” diye sordu Belbo.</p>

  <p class="block1">“Demek istediğim şu, sevgili dostum. Elektrik, radyoaktivite, atom enerjisi; gerçek bir erginlenmiş, bunların eğretilemeler, maskeler, klasik yalanlar, olsa olsa unutulmuş atasal bir gücün -erginlenmiş kişinin aradığı, bir gün mutlaka bulacağı bir  gücün- açması bir biçimde yerine geçen şeyler olduğunu bilir. Belki de,” bir an duraksadı, “yersel akımlardan söz etmeliyiz.”</p>

  <p class="block1">“Ne?” diye sordu içimizden biri, hangimizdi, anımsamıyorum.</p>

  <p class="block1">Agliè düş kırıklığına uğramış görünüyordu: “Görüyorsunuz, değil mi? Ben de, sizin, şu yazarlık heveslileri arasından bana daha ilginç bir şey söyleyebilecek birisi çıkabilir diye umuyordum. Vakit geç oldu. Çok güzel, dostlarım, aramızda anlaşma yapılmıştır; geri kalan, konudan konuya atlayan yaşlı bir araştırmacının sözlerinden başka bir şey değil.”</p>

  <p class="block1">Bize elini uzatırken, uşak içeri girdi, kulağına bir şeyler fısıldadı. “A, sevgili arkadaşım,” dedi Agliè, “unutmuştum. Bir dakika beklemesini söyleyin... hayır, salonda değil, şark odasında.”</p>

  <p class="block1">“Sevgili arkadaş” evi iyi biliyor olmalıydı, çünkü çalışma odasının eşiğine varmıştı bile. Sona eren günün alacakaranlığında kalan bizlere hiç bakmaksızın, güvenli adımlarla Agliè’ye yöneldi, işveli işveli yanağını okşadı: “Simon,” dedi, “beni dışarıda bekletmeyeceksin herhalde!” Lorenza Pellegrini’ydi bu.</p>

  <p class="block1">Agliè hafifçe yana çekildi, onun elini öptü, bizi göstererek: “Benim sevgili, benim tatlı Sophia’ın, ışığınızla aydınlattığınız her ev, sizin kendi evinizdir. Konuklarımı uğurluyordum da.”</p>

  <p class="block1">Lorenza bizi gördü, neşeli neşeli elini salladı. Onun bir şeye şaşırdığını ya da tedirgin olduğunu hiç anımsamıyorum. “A, ne güzel,” dedi, “siz de arkadaşımı tanıyorsunuz demek! Jacopo, nasılsın.” (Ona nasıl olduğunu sormuyor, söylüyordu).</p>

  <p class="block1">Belbo sarardı. Hoşça kalın, dedik. Agliè tanıştığımıza memnun olduğunu söyledi. “Ortak arkadaşımız, bugüne dek tanıma şansına erdiğim en içten kişilerden biri. Onun tazeliğinde -yaşlı bir bilgenin fantezisini hoşgörün- yeryüzüne sürülmüş Sophia’nın canlandığını görüyorum. Benim tatlı Sophia’ın, size daha önce haber veremedim, söz konusu toplantı birkaç hafta ertelendi. Çok özür dilerim.”</p>

  <p class="block1">“Önemi yok,” dedi Lorenza, “beklerim. Siz bara mı gidiyorsunuz?” diye sordu bize, buyurur gibi. “İyi, ben bir yarım saat daha burada kalacağım, Simon bir iksir verecek bana; siz de denemelisiniz, ama bunların yalnız seçkin kişiler için olduğunu söylüyor. Sonra katılırım size.”</p>

  <p class="block1">Agliè hoşgörülü bir amca gibi gülümsedi, onu oturttu, sonra bizi kapıya kadar geçirdi.</p>

  <p class="block1">Sokağa çıkınca arabama binip Pilade’ye doğru yöneldik. Belbo suskundu. Yol boyunca hiç konuşmadık. Ama barın tezgâhında büyünün bozulması kaçınılmazdı.”</p>

  <p class="block1">“Sizi bir delinin eline teslim etmek istemezdim,” dedim.</p>

  <p class="block1">“Hayır,” dedi Belbo. “Zeki, ince bir adam. Yalnızca bizim dünyamızdan başka bir dünyada yaşıyor.” Sonra acı acı ekledi: “Hemen hemen başka bir dünyada.”</p>

  <p class="block3" id="calibre_pb_55"> </p>
</body>
</html>