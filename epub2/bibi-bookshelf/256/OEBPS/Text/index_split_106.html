<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">97</h2>

  <p class="block35"><i class="calibre6">Ego sum qui sum.</i><sup class="text6"><sup class="calibre4" id="back_note_258"><a class="calibre5" href="index_split_137.html#note_258" title="258">258</a></sup></sup></p>

  <p class="block34">(Exodus 3, 14)</p>

  <p class="block34">Ego sum qui sum. Hermetik felsefenin bir beliti.</p>

  <p class="block34">(Mme Blawatsky, Isis Unveiled, s. 1)</p>

  <p class="block34">- Kimsin sen? diye sordu aynı anda üç yüz ses birden, en yakındaki hortlakların ellerindeki yirmi kılıç yanıp sönerken.</p>

  <p class="block34">- Ego sum qui sum, dedi.</p>

  <p class="block34">(Alexandre Dumas, Giuseppe Balsamo, II)</p>

  <p class="block19"> </p>

  <p class="block1">Ertesi sabah Belbo’yu gördüm. “Dün güzel bir serüven romanı yazdık,” dedim. “Ama inandırıcı bir Plan yapmak istiyorsak, belki de gerçeğe daha sıkı sıkıya bağlı kalmalıyız.”</p>

  <p class="block1">“Hangi gerçeğe?” diye sordu. “Belki de yalnızca serüven romanlarıdır bize gerçeğin doğru ölçüsünü veren. Belki de kandırdılar bizi.”</p>

  <p class="block1">“Kim?”</p>

  <p class="block1">“Bir yanda yüce sanatın, tipik koşullarda tipik kişileri anlatan sanatın, bir yanda da tipik olmayan koşullarda tipik olmayan kişilerden söz eden serüven romanlarının bulunduğuna inandırdılar bizi. Gerçek bir züppe, Scarlet O’Hara’ya âşık olamaz diye düşünüyordum, hatta Constance Bonacieux’ya ya da Perla di Labuan’a da. Ucuz romanlarla oyalanıyordum, yaşamın dışına çıkıp biraz dolaşmak için. Erişilmezi gösterdiği için avutuyordu beni. Ama yanıldım.”</p>

  <p class="block1">“Yanıldınız mı?”</p>

  <p class="block1">“Evet, yanıldım. Proust haklıydı: kötü müzik, bir Missa Solemnis’den daha iyi yansıtır yaşamı. Sanat alaya alır bizi, içimizi rahatlatır, dünyayı, sanatçıların olmasını istedikleri gibi gösterir. Ucuz roman ise eğlendiriyormuş gibi görünür, ama dünyayı olduğu gibi gösterir ya da en azından nasıl olacaksa öyle. Kadınlar, Lucia Mondella’dan çok, Milady’ye benzerler; Fu Manchu, Bilge Nathan’dan daha gerçektir. Tarih de Hegel’in yansıttığından çok, Sue’ nün anlattığına benzer. Shakespeare, Melville, Balzac, Dostoyevski heyecanlı kurmacalar yazmışlardır. Gerçek dünyada olup bitenler, ucuz romanların daha önce anlattıklarıdır.”</p>

  <p class="block1">“Gerçekten de, serüven romanını taklit etmek, sanatı taklit etmekten daha kolaydır. Mona Liza olmak çaba ister, Milady olmaksa, kolaylığa duyduğumuz, doğal eğilime uygundur.”</p>

  <p class="block1">O âna dek susan Diotallevi söze karıştı: “Agliè’ye bakın. Saint-Germain’i taklit etmeyi, Voltaire’i taklit etmekten daha kolay buluyor.”</p>

  <p class="block1">“Evet,” dedi Belbo, “kadınlar da Saint-Germain’i, Voltaire’den daha ilginç buluyorlar.”</p>

  <p class="block1">Daha sonra, Belbo’nun tartışmalarımızı romanlaştırdığı bu file’ı buldum. Romanlaştırmak diyorum, çünkü Belbo’nun, birkaç bağlayıcı tümce dışında, kendinden hiçbir şey katmaksızın Saint-Germain’in öyküsünü yeniden kurarak eğlendiğinin ayrımına varıyorum. Alıntıların, aşırmaların, ödünç almaların tümünü ayırdedemiyordum, ama bu çılgınca kolajın birçok bölümlerini tanıyordum. Belbo, Tarih’in tedirginliğinden kaçmak için, yazın aracılığıyla bir kez daha bakmıştı yaşama.</p>

  <p class="block23">Dosya adı: Saint-Germain’in dönüşü</p>

  <p class="block14">Beş yüz yıl oluyor, Herşeye-Gücü-Yeten’in öcalıcı eli, beni Asya’nın derinliklerinden çekip çıkararak bu topraklara dek getirdi. Korkuyu, umarsızlığı, ölümü yanımda taşıyorum. Ama hayır, Plan’ın noteri benim, ötekiler bilmeseler de. Bundan daha da korkunç şeyler gördüm; Saint Bartolomeo gecesini düzenlemek, şimdi yapmaya hazırlandığım şeyden daha çok sıkıntı verdi bana. Ah, dudaklarım neden şeytanca bir gülüşle kıvrılıyor? Neysem oyum ben. Ne olurdu, o lânetli Cagliostro bu son ayrıcalığı da elimden almasaydı.</p>

  <p class="block14">Ama yengi yakındır. Soapes, ben Kelly’yken, Londra Kalesi’nde her şeyi öğretti bana. Giz, bir başkasına dönüşmektir.</p>

  <p class="block14">Kurnazca dolaplar çevirerek, Giuseppe Balsamo’yu San Leo Kalesi’ne kapattırdım; gizlerini öğrendim. Saint-Germain olarak ortadan yok oldum; şimdi herkes benim Cagliostro Kontu olduğuma inanıyor.</p>

  <p class="block14">Kentin tüm saatleri az önce geceyarısını çaldı. Bu dinginlik öylesine doğallıktan uzak ki. Bu sessizlik kandırmıyor beni. Çok soğuk, ama güzel bir akşam; gökyüzünde yükselen ay eski Paris’in içine girilmez ara sokaklarını buzsu bir ışıkla aydınlatıyor. Saat gecenin onu olabilir; az önce Black Friars Manastırının çanı ağır ağır sekizi çalmıştı. Rüzgâr uzayıp giden ıssız damlar üstündeki; demirden yapılma rüzgârgüllerini hüzünlü gıcırtılarla döndürüyor. Gökyüzünü yoğun kara bulutlar kaplıyor.</p>

  <p class="block13"><i class="calibre6">Kaptan, geri mi dönüyoruz? Hayır, tam tersine, batıyoruz. Lanet olsun, az sonra Patna</i><sup class="text4"><sup class="noteref" id="back_note_259"><a class="calibre5" href="index_split_137.html#note_259" title="259">259</a></sup></sup> <i class="calibre6">dibi boylayacak, atla, Yedi Denizler Jim’i, atla! Bu belâdan kurtulmak için fındık iriliğinde bir elmas verirdim. Orsa et, yekeyi, sereni, babafingoyu, ne istersen onu yap, Allah kahretsin, batıyoruz!</i></p>

  <p class="block14">Dişlerimi öyle sıkıyorum ki, yeşilimsi, balmumu yüzüme ölüm solgunluğu yürüyor.</p>

  <p class="block14">Buraya nasıl geldim, öc imgesinin ta kendisi olan ben? Cehennem cinleri, yıldırıcı sesiyle onları ateşten uçurumlarının bağrında bile tir tir titreten yaratığın gözyaşları karşısında küçümsemeyle gülümseyecekler.</p>

  <p class="block14">Çabuk, bir meşale getirin.</p>

  <p class="block14">Bu ine varmak için kaç basamak indim? Yedi? Otuz altı? Sürtündüğüm her taş, attığım her adım bir hiyeroglif gizliyor içinde. Onu ortaya çıkardığım zaman, inançlı  izleyicilerime Gizem açıklanacak sonunda. Şifre çözülecek, çözümü Anahtar olacak; ardında gizlenen Mesaj, erginlenmişe, yalnızca ona açıklanacak. Bilmece’nin niteliğinin ne olduğu açık seçik sözcüklerle söylenecek ona.</p>

  <p class="block14">Bilmece ile şifre çözümü arasında kısacık bir adım vardır; o adımı atınca, üstünde sorgulama yakarısının betimlendiği hiyerogram ışıl ışıl ortaya çıkacak. Bundan sonra, Arcanum, örtü, perde, Beş Köşeli Yıldız’ı örten Mısır Örtüsü herkes için bilinmez olmaktan çıkacak. Sonra, Beş Köşeli Yıldızın Gizli Anlam’ını, yalnızca birkaç kişinin -derinliğine varılmaz Belirti’nin ne olduğunu gökgürültüsünü andıran bir sesle açıklayarak- yanıtlayabileceği Kabala Sorusu’nu aydınlatacak ışık doğacak.</p>

  <p class="block14">Bu Belirti’nin üstüne eğilmiş Otuzaltı Görünmez Yanıt’ı verecekler; anlamı yalnızca Hermes’in oğulları için açık olan Run’u açıklayacaklar. Alaycı Mühür verilsin onlara, açmaya çalıştıkları yüzün dış çizgilerinin belirdiği Maske, Gizemli Rebus, Yüce Anagram...</p>

  <p class="block13"><i class="calibre6">“Sator Arepo!”</i><sup class="text4"><sup class="noteref" id="back_note_260"><a class="calibre5" href="index_split_137.html#note_260" title="260">260</a></sup></sup> <i class="calibre6">diye bağırıyorum, bir hortlağı tir tir titretebilecek bir sesle. Sator Arepo beliriyor, bir katilin becerikli elleriyle tuttuğu çarkı bırakarak, buyruklarımı yerine getirmeye hazır. Onu tanıyorum, çünkü daha önce kimliğinden kuşkulanmıştım. Luciano, bu; Bilinmeyen Üstünler’in, benim onursuz, kanlı görevimi yerine getirmekle görevlendirdikleri sakat ulak.</i></p>

  <p class="block14">“Sator Arepo,” diye takıldım ona. “Yüce Anagram’ın ardında gizlenen en son yanıtı biliyor musun?”</p>

  <p class="block14">“Hayır, Kont,” diye yanıtladı sakınımsızca, “onu sizin ağzınızdan işitmek istiyorum.”</p>

  <p class="block14">Soluk dudaklarından korkunç bir gülüş çıkıyor, eski tonozların altında yankılanıyor.</p>

  <p class="block14">“Budala! Yalnızca gerçek bir erginlenmiş bilir onu bilmediğini!”</p>

  <p class="block14">“Evet, efendim,” diye yanıtlıyor, sakat ulak, aptal aptal, “Nasıl isterseniz, ben hazırım.”</p>

  <p class="block14">Clignancourt’da, iğrenç bir indeyiz. Bu akşam seni, herkesten önce seni cezalandırmalıyım; beni o soylu suç işleme sanatına eriştiren, beni seviyormuş gibi yapan, daha da kötüsü -önümüzdeki week end’i birlikte geçireceğin adsız düşmanların yanı sıra- beni sevdiğine inanan seni. Luciano, aşağılanışımın istenmeyen tanığı, kolunu -tek kolunu- uzatacak bana; sonra da ölecek.</p>

  <p class="block14">Döşemede bir kapak; altında bir çeşit çukur, bir yeraltı geçidi, çok eski zamanlardan beri kaçak mal depolamak için kullanılmış, Paris’in lağım borularına bağlandığı için dayanılmaz bir küf kokusunun duyulduğu bir suç labirenti; eski duvarlardan anlatılmaz miasmalar sızıyor; öyle ki suçortağım Luciano’nun yardımıyla duvarda bir delik açınca su fışkırıyor, mahzeni sular basıyor, çoktan çürümeye yüz tutmuş duvarlar yıkılıyor, geçit lağım borularıyla birleşiyor, kocaman kokuşmuş fare ölüleri yüzüyor. Yukarıdan görülebilen karamsı yüzey, bir yıkım dehlizi şimdi; uzakta, çok uzakta Sen nehri, ardında deniz...</p>

  <p class="block14">Deliğin ağzından aşağı doğru bir iskele sarkıyor, iskelede, su düzeyinde Luciano duruyor, elinde bir bıçak: bir eliyle en alt basamağa tutunmuş, ötekiyle bıçağın sapını kavramış, üçüncü eliyle kurbanını yakalamaya hazır. “Şimdi bekle, hiç sesini çıkarma,” diyorum ona, “Göreceksin.”</p>

  <p class="block14">Yüzünde yara izi olan herkesi yok etmeye kandırdım seni. Benimle gel, sonsuza dek benim ol, şu cansıkıcı varlıkları yok edelim, onları sevmediğini biliyorum -bunu söylemiştin bana- ikimiz kalacağız, sen, ben, birde yeraltı akımları.</p>

  <p class="block14">Şimdi içeri giriyorsun, bir vesta rahibesi gibi kibirli, bir büyücü kadın gibi boğuk sesli, uyuşmuş. Ey yüzlerce yıllık, kasıklarımı ürperten, bağrıma isteğin pençesini geçiren cehennem görüntüsü, ey görkemli melez, yıkımımın aracı! Pençeyi andıran ellerimle göğsümü süsleyen ince keten gömleğimi parçalıyorum, tırnaklarımla kanlı yollar açıyorum etimde; yılan pulları gibi soğuk dudaklarımı korkunç bir ateş kavuruyor, ruhumun karanlık mağarasından boğuk bir uğultu yükseliyor, keskin dişlerimin arasından fırlıyor -ben, Tatar’ın kustuğu Centaurus-, çıt çıkmıyor ama, çığlığımı bastırıyorum, çünkü iğrenç bir gülümseyişle sana yaklaşıyorum.</p>

  <p class="block14">“Sevgilim, Sophia’m benim,” diyorum sana, bir kedi mırıldanışıyla, ancak Okrana’nın gizli şefinin yapabileceği gibi. “Seni bekliyordum, gel kuytulara çekilip bekleyelim.” Kısık, yapış yapış bir gülümseyişle gülümsüyorsun, bir kalıtın, bir yağmanın, çara satılabilecek Protokoller’in bir el-yazmasının önceden tadına vararak... O melek yüzünün ardından şeytan ruhunu nasıl da kurnazca gizliyorsun; bedenini kılıf gibi saran er-dişil blucininin içinde nasıl da utangaçsın, saydam T-shirt’ün Lille cellâdının ak tenine vurduğu o çirkin dövme zambağı gizliyor.</p>

  <p class="block14">ilk enayi geldi, tuzağa düşürdüm onu; sarındığı pelerinin içinde çizgilerini güçlükle ayırdediyorum, ama Provins Tapınakçıları’nın işaretini gösteriyor bana. Soapes bu; Tomar grubunun katili. “Kont hazretleri,” diyor, “vakit geldi. Yıllar boyu, dünyanın dört bir yanına dağılarak dolaştık durduk. Mesajın son parçası sizin elinizde. Büyük Oyun’un başında çıkan Parçası da benim elimde. Ama bu başka bir konu. Güç birliği yapalım, ötekiler de...”</p>

  <p class="block14">Tümcesini ben tamamlıyorum: “cehennemin dibine gitsinler. Git kardeşim, odanın ortasında bir sandık bulacaksın, o sandığın içinde yüzyıllardır aradığın şey var. Karanlıktan korkma. Bizi tehdit etmez, korur karanlık.”</p>

  <p class="block14">Enayi, elyordamıyla birkaç adım atıyor. Cump diye tuzağa düşüyor, Luciano suya batmadan yakalıyor onu, hemen bıçağını çekiyor, gırtlağını kesiyor; kan fokurtusu yeraltı çirkefinin çağıltısına karışıyor.</p>

  <p class="block13"><i class="calibre6">Kapı çalınıyor. “Disraeli,</i><sup class="text4"><sup class="noteref" id="back_note_261"><a class="calibre5" href="index_split_137.html#note_261" title="261">261</a></sup></sup> <i class="calibre6">sen misin?” “Evet,” diye yanıtlıyor yabancı. Okuyucularım, onun kişiliğinde ingiliz grubunun büyük üstadını tanıyacaklardır; erkin doruğuna çıkmış, ama hâlâ doymamış. Şöyle diyor: “My Lord, it is useless to deny, because it is impossible to conceal, that a great part of Europe is covered with a network of these secret societies, just as the superficies of the earth is now being covered with railroads.”</i><sup class="text4"><sup class="noteref" id="back_note_262"><a class="calibre5" href="index_split_137.html#note_262" title="262">262</a></sup></sup></p>

  <p class="block14">“Bunu daha önce, 14 Temmuz 1856’da Avam Kamarası’nda söylemiştiniz: Gözümden bir şey kaçmaz benim. Konuya gelelim.”</p>

  <p class="block14">Bacon’cı Yahudi, ağzının içinde bir küfür mırıldanıyor. Sözlerini sürdürüyor: “Sayıları çok arttı; otuz altı görünmez, üç yüz altmış oldu şimdi. İkiyle çarpılınca yedi yüz yirmi eder. Yedi yüz yirmiden yüz yirmiyi çıkarırsan geriye altı yüz kalır, Balaklava saldırısındaki gibi.”</p>

  <p class="block14">Şeytan gibi bir adam, sayıların gizli biliminin onun için hiçbir gizi yok. “Evet.”</p>

  <p class="block14">“Bizde altın var, sizde harita. Birleşirsek kimse yenemez bizi.”</p>

  <p class="block14">Bir din adamının eldevinimiyle hayalet sandığı gösterdim; tutkusu gözlerini kör etmiş, karanlıkta görebildiğini sanıyor. Yaklaşıyor, düşüyor.</p>

  <p class="block14">Luciano’nun bıçağının uğursuz parıltısını duyuyorum, karanlıkta İngiliz’in suskun gözbebeğinde parlayan ölüm hırıltısını görüyorum. Hak yerini buluyor.</p>

  <p class="block14">Üçüncüsünü bekliyorum; Fransız Gül-Haçlar’ının adamını, Monfaucon de Villars’ı; mezhebinin gizlerine ihanet etmeye hazır.</p>

  <p class="block14">“Ben Gabalis Kontuyum,” diye tanıtıyor kendini, pis yalancı.</p>

  <p class="block14">Onu yazgısına doğru yöneltmek için birkaç sözcük fısıldamam yetiyor. Düşüyor, kana susamış Luciano işini bitiriyor.</p>

  <p class="block14">Karanlıkta benimle birlikte gülümsüyorsun, benim olduğunu, senin gizinin benim gizim olduğunu söylüyorsun. Kandır bakalım, kandır kendini, Şekinah’ın uğursuz karikatürü. Evet, senin Simon’unum ben, ama bilmediğin bir şey daha var. Onu bildiğin zaman, bilmez olacaksın.</p>

  <p class="block14">Başka eklenecek ne kaldı? ötekiler birer birer içeri giriyorlar.</p>

  <p class="block14">Peder Bresciani, Alman Aydınlanmışlarını temsil etmek için Babette d’lnterlaken’in geleceğini söylemişti bana; Weishaupt’un yeğeninin kızı, Helvetik komünizmin yüce bakiresi, ayyaşlar, çapulcular, kanlı katiller arasında yetişmiş, erişilmez gizleri ortaya çıkarmakta, mühürleri bozmada mektupları açmakta, mezhebinin buyruklarına göre zehir hazırlamakta usta.</p>

  <p class="block14">Sonra o giriyor içeri. Genç cinayet agatodemonu, bir ayı postuna sarınmış, uzun sarı saçları gösterişli başlığından taşan, kibirli, alaycı.</p>

  <p class="block14">Ah, dilin alaycılığı, ruhumuzun gizlerini açığa vurmamız için doğanın bize bağışladığı bu armağan! Aydınlığın kızı Karanlık’ın kurbanı oluyor. Luciano onun yüreğine sapladığı bıçağı üç kez döndürürken, tövbesizin küfürler savurduğunu işitiyorum. Dejâ vu, dejâ vu...</p>

  <p class="block14">Şimdi sıra Nilus’ta. Bir an için hem çariçeye, hem de haritaya sahip olduğuna inanmıştı. Şehvet düşkünü, pis rahip. Deccal’ı istiyordun, değil mi? işte karşında duruyor, ama onu tanımıyorsun. Gönül okşayıcı gizemli sözlerle, bir kör gibi, kendisini bekleyen tuzağa doğru yöneltiyorum onu. Luciano haç biçiminde bir yara açıyor bağrında. Sonra sonsuz uykuya dalıyor.</p>

  <p class="block14">Sonuncusuna, Sion Bilgesi’ne, çok eski zamanlardan beri duyula-gelen güvensizliği yenmeliyim. Kendisini Ahasverus, Gezgin Yahudi sanıyor, benim gibi ölümsüz olduğunu iddia ediyor. Sakalı hâlâ Prag mezarlığında öldürmeyi alışkanlık haline getirdiği masum Hıristiyanların kanına bulanmış, kuşkuyla, kurnaz kurnaz gülümsüyor. Rakovski gibi olmalıyım, kurnazlıkta onu geçmeliyim. Sandığın içinde yalnızca haritanın değil, henüz yontulmamış elmasların bulunduğunu sezdiriyorum ona. işlenmemiş elmasın Tanrı’yı öldüren bu ırk için ne denli büyüleyici olduğunu biliyorum. Açgözlülüğünün onu sürüklediği yazgısına doğru yaklaşıyor. Hiram gibi yüreğinden vurulmuş ölürken, kendi acımasız, öç alıcı Tanrı’sına lanetler yağdırıyor, ama bunu yapması kolay değil, çünkü onun Tanrı’sının adı dile getirilemez.</p>

  <p class="block14">Boş bir umuda kapılmış, Büyük Yapıt’ı sonuna erdirdiğime inanıyordum.</p>

  <p class="block14">Ansızın, bir kasırgaya tutulmuş gibi, kapı bir kez daha açıldı, biri belirdi: morarmış bir yüz, dindarca göğüste kavuşturulmuş, uyuşmuş eller, kaçamak bir bakış. Kimliğini gizleyemiyordu, çünkü Cizvit Tarikatı’nın kara giysilerine bürünmüştü. Loyola’nın oğullarından biri!</p>

  <p class="block14">“Cretineau,” diye bağırıyorum.</p>

  <p class="block14">İkiyüzlü bir kutsama devinimiyle elini kaldırıyor. “Ben olduğum kişi değilim,” diyor, hiçbir insansılık belirtmeyen bir gülümsemeyle.</p>

  <p class="block14">Doğru. Cizvitlerin yöntemidir bu: kimi zaman gerçek kimliklerini kendi kendilerine karşı bile yadsırlar, kimi zaman da erginlenmemişler! ürkütmek için, tarikatlarının gücünden uluorta söz ederler.</p>

  <p class="block14">“Biz her zaman siz Belial oğullarının sandığınızdan başkayız, (diyor şimdi, hükümdarlar kışkırtıcısı). Ama sen, ey Saint-Germain...”</p>

  <p class="block14">“Benim gerçekte kim olduğumu nereden biliyorsun?” diye soruyorum, kaygıyla.</p>

  <p class="block14">Alaycı alaycı gülümsüyor: “Başka zamanlarda tanışmıştık; beni Postel’in ölüm döşeğinden uzaklaştırmaya kalkıştığın zaman, Abbe d’Herblay adıyla, seni Bastille ortasında, dirilişlerinin birine son vermeye götürürken (Ah, Tarikat’ın, Colbert’in yardımıyla beni yargılı kıldığı o demir maskeyi hâlâ duyumsuyorum yüzümde!) d’Holbach ve Condorcet’yle yaptığın gizli konuşmaları gizlice dinlediğim zaman karşılaştık seninle...”</p>

  <p class="block14">“Rodin!” diye bağırıyorum, yıldırım çarpmış gibi.</p>

  <p class="block14">“Evet, Rodin, Cizvitlerin gizli başkanı Rodin! ötekilere yaptığın gibi onu kandırıp tuzağa düşüremeyeceksin. Şunu bil ki, ey Saint-Germain bizim sizden önce icat etmediğimiz, hiçbir suç, hiçbir hile, hiçbir ölüm tuzağı yok; araçları haklı kılan Tanrı’mızın şanını yüceltmek için! Yeryüzü egemenliğini ele geçirmek için nice taçlı başı, sabahı olmayan gecelere incelikle hazırlanmış tuzaklara düşürdük biz. Şimdi sen kalkmış, amacımıza böylesine yaklaşmışken, beş yüz yıldır dünya tarihini yönlendiren gize el sürmemizi engellemeye çalışıyorsun, öyle mi?”</p>

  <p class="block14">Rodin böyle konuşurken ürkütücü oluyor. Rönesans papalarının bağırlarında için için yanan o kana susamışlık, kutsallığa karşı o iğrenç saygısızlık, Loyola’nın bu oğlunun alnında beliriyor şimdi. Açık açık görüyorum: doyurulmaz bir egemenlik susuzluğu kirli kanını kaynatıyor, yakıcı bir ter kaplıyor onu, çevresine mide bulandırıcı bir buhar yayılıyor.</p>

  <p class="block14">Bu son düşmanı nasıl altetmeli? Beklenmedik bir sezgi yardımıma koşuyor; yüzyıllar boyunca insan ruhunun, onun için ulaşılmaz hiçbir gizli köşesi olmayan birine vergi bir sezgi.</p>

  <p class="block14">“Bana bak,” diyorum, “Ben de bir Kaplan’ım.”</p>

  <p class="block14">Bir vuruşta seni odanın ortasına doğru itiyorum, T-shirt’ünü parçalarcasına çıkarıyorum, amber karnının çekiciliklerini gizleyen tenine sımsıkı yapışık zırhın kemerini koparırcasına çıkarıyorum. Aralık kapıdan içeri süzülen solgun ayışığında dimdik duruyorsun; Âdem’i baştan çıkaran yılandan daha güzel, kibirli, hem bakire, hem orospu; üstünde giysi yerine yalnızca tensel gücün var. Çıplak kadın, silâhlı kadındır çünkü.</p>

  <p class="block14">Mısır klaftı, maviye kaçan gür siyah saçlarının üstünden sarkıyor. Seyrek dokunmuş muslinin altında göğsün inip kalkıyor. Çıkık, inatçı küçük alnını çevreleyen, altın uraeus’un üç dilli rubisi başının üstünde parlıyor. Ah, o gümüş pırıltılı siyah tül tuniğin, üstüne siyah incilerle uğursuz gökkuşakları işlenmiş atkın. Âşıklarının gözüne bir yontu çıplaklığıyla görünmen için tıraş edilmiş kabarık kasığın! Malabar’lı köle kızın fırçasının usulca değdiği memeuçların; açık bir yara gibi çağıran dudaklarınla aynı kan kırmızısına boyanmış!</p>

  <p class="block14">Rodin’in solukları sıklaşıyor şimdi. Bir erk düşü içinde geçirilen bir yaşamın uzun yoksunlukları karşıkonulmaz isteğini daha da arttırmış-Gözleri Şeytan’ın gözleri gibi kara, omuzları yuvarlak, saçlarına kokular sürülmüş, beyaz, yumuşak tenli bu güzel, utanmasız kraliçenin karşısın-da, Rodin bilinmedik okşamalar, anlatılmaz bir kösnü umuduna kapılıyor; teninde ürpertiler duyuyor, tıpkı Narcissus’u lanetleyen suyun aynasında çıplak bir superisine bakarken bir orman tanrısının duyduğu ürpertiler gibi. Karşıdan gelen ışıkta, durdurulmaz dikleşmesini seçiyorum, bastırılmış, artık batmakta olan erkeklik isteği içinde, Medusa tarafından taşlaştırılmış gibi. Saplantıya dönüşmüş cinsel isteğin alevleri kavuruyor etini; hedefe yönelmiş oku, kopma noktasına dek gerilmiş bir yayı andırıyor.</p>

  <p class="block14">Ansızın yere düşüyor, sürüne sürüne görüntüye yaklaşıyor, bir damla iksir istemek için bir eli pençe gibi öne uzanmış.</p>

  <p class="block14">“Ah,” diye hırlıyor, “Ah, ne güzelsin. Kırmızı, şiş dudaklarını araladığın zaman kıvılcımlar saçan o küçük inci dişlerin... Bir parlayıp bir sönen iri, zümrüt gözlerin. Ah arzu şeytanı.” .</p>

  <p class="block14">Hakkı da var zavallıcığın. Mavimsi blucin kumaşının kılıf gibi sardığı kalçalarını oynatarak, topu en yüce çılgınlığa dek itmek için kasığını öne doğru çıkarıyorsun şimdi.</p>

  <p class="block14">“Ah, görüntü,” diyor Rodin, “benim ol; yalnızca bir an, kıskanç bir tanrının hizmetinde boşa geçen bir yaşamı bir an için hazla taçlandır, görünüşünün beni saldığı ateşin sonsuzluğunu bir anlık bir kösnü parıltısıyla dindir. Yalvarırım, dudaklarını yüzümde gezdir, sen Antinea, sen Maria Magdalena, cezbeye tutulmuş ermişlerin yüzünde gördüğüm, bakirelerin yüzlerine ikiyüzlülükle taparken tutkuyla istediğim. Sen güneş gibi güzel, ay gibi beyazsın. Tanrı’yı da, ermişleri de, papayı da yadsıyorum; harta Loyola’yı, beni Tarikat’a bağlayan suçlu andı bile yadsıyorum. Yalvarırım bir öpücük, tek bir öpücük ver, sonra bırak öleyim.”</p>

  <p class="block14">Uyuşmuş dizlerinin üstünde sürünüyor, cüppesi kalçalarına dek sıyrılmış, eli erişilmez mutluluğa doğru uzanmış. Birden sırtüstü devriliyor, gözleri yuvalarından uğramış, yüz çizgilerinde, tıpkı Volta pilinin bir cesedin yüzünde yol açtığı kasılmalara benzer kasılmalar. Dudakları mavimsi bir köpükle renkleniyor, ağzından bir kuduzunkini andıran boğuk bir hırıltı çıkıyor, çünkü nöbetin en şiddetli aşamasına ulaştığında, Charcot’nun yerinde olarak söylediği gibi, satiriasis denen bu korkunç hastalık, kösnünün cezalandırılması, kuduzla aynı belirtileri gösterir.</p>

  <p class="block14">Bu sondur. Rodin deli gibi gülmeye başlıyor, sonra yere yıkılıyor, tıpkı ceset katılığının canlı imgesi, çoktan canı çekilmiş bir ceset gibi.</p>

  <p class="block14">Bir anda çıldırdı, lanetlenmiş olarak öldü.</p>

  <p class="block14">Cesedi tuzağa doğru özenle itiyorum; rugan çizmelerim son düşmanımın yağlı cüppesine değip kirlenmesin diye.</p>

  <p class="block14">Luciano’nun bıçağına, hançerine gerek kalmadı, ama kiralık katil artık davranışlarını denetleyemiyor, hayvanca bir yineleme dürtüsüyle katıla katıla gülerek çoktan canı çekilmiş cesede bir, bir daha saplıyordu bıçağını, hançerini.</p>

  <p class="block14">Şimdi seninle birlikte tuzağın kıyısına dek ilerliyorum, boynunu, enseni okşuyorum, sen görünümün tadını çıkarmak için öne doğru eğiliyorsun. “Rocambole’inden memnun musun, erişilmez sevgilim benim?” diyorum sana.</p>

  <p class="block14">Kösnül, alaycı bir gülüşle boşluğun içine doğru inerken, parmaklarımı belli belirsiz sıkıyorum. “Ne yapıyorsun, sevgilim?”</p>

  <p class="block14">“Hiçbir şey yapmıyorum Sophia, seni öldürüyorum; ben artık Giuseppe Balsamo’yum, sana gereksinimim kalmadı.”</p>

  <p class="block14">Arkont’ların orospusu son soluğunu veriyor, suya düşüyor, Luciano’nun bir bıçak vuruşuyla benim acımasız elimin yargısını onaylıyor.</p>

  <p class="block14">“Şimdi yukarı çıkabilirsin,” diyorum ona, “sırdaşım, lanetlenmiş ruhum.” Sırtı bana dönük, yukarı doğru tırmanırken, kürek kemiklerinin arasına, hemen hemen hiç yara izi bırakmayan, ağzı üçgen biçiminde, ince küçük bir hançer saplıyorum. Aşağı yuvarlanıyor, tuzağın kapağını kapatıyorum; bu iş de bitti. Sekiz ceset, yalnızca benim bildiğim kanallardan geçerek Chatelet’ye doğru yüzerken, iç karartıcı odadan çıkıyorum.</p>

  <p class="block14">Faubourg Saint-Honore’deki küçük daireme dönüyorum, aynaya bakıyorum, “işte,” diyorum kendi kendime, “Dünya’nın Kralı benim; içi boş kulemin tepesinden evreni yönetiyorum. Gücüm başımı döndürüyor. Bir enerji ustasıyım ben. Yetkiyle sarhoşum.”</p>

  <p class="block14">Ah, ne yazık, yaşam, öcünü almakta gecikmeyecek. Aylarca sonra, Tomar Kalesinin en derin mahzeninde -yeraltı akımlarının gizine ermiş, Otuzaltı Görünmez’in altı kutsal yerinin efendisi, son Tapınakçılar’ın sonuncusu, tüm Bilinmeyen Üstünler’in Bilinmeyen Üstünü olan ben- Cecilia’yla, gözleri buzdan yapılmış er-dişiyle evlenebilirim; artık hiçbir şey ayıramaz beni ondan. Saksofon çalan adamın onu elimden alışından yüzyıllarca sonra yeniden buldum onu. Şimdi sıranın arkalığında dengesini korumaya çalışarak yürüyor: mavi gözlü, sarışın; büründüğü incecik tülün altında ne olduğunu henüz bilmiyorum.</p>

  <p class="block14">Küçük kilise kayanın içine oyulmuş, sunağın üstünde cehennemin dibindeki lânetlilerin çektikleri işkenceleri gösteren bir tuval. Kukuletalı, ürpertici birkaç rahip iç karartıcı bir biçimde yanıma diziliyorlar, ama hiç tedirgin olmuyorum, İberik imgelem gücü büyülüyor beni...</p>

  <p class="block14">Sonra -korkunç bir şey- tuval kalkıyor, ardında sanki Arcimboldo’nun elinden çıkmış, usta işi bir yapıt, içinde bulunduğum kiliseye tıpatıp benzeyen bir başka küçük kilise beliriyor. Orada, bir başka sunağın altında Cecilia, dizçökmüş, yanında da -alnımda buz gibi ter damlacıkları beliriyor, saçlarım diken diken oluyor- kimi görüyorum, alaycı alaycı yara izini gösteren? öteki, gerçek Giuseppe Balsamo’yu. Birisi San Leo zindanından kurtarmış onu!</p>

  <p class="block14">Ya ben! Tam o sırada rahiplerin en yaşlısı kukuletasını çıkarıyor; Luciano’nun korkunç gülümseyişini tanıyorum. Hançerimden, lağım borularından, cesedini çoktan okyanusun sessiz derinliklerine sürüklemesi gereken o kanlı çirkeften nasıl kurtulduğunu Tanrı bilir. Öç alma susuzluğuyla düşmanlarımın yanına geçmişti, haklı olarak.</p>

  <p class="block14">Rahipler cüppelerini çıkarıyorlar, tepeden tırnağa zırhlar içinde kalıyorlar, karbeyazı pelerinlerinin üstünde haçlar parıldıyor. Provins Tapınakçıları bunlar!</p>

  <p class="block14">Kıskıvrak yakalıyorlar beni, başımı çevirmeye zorluyorlar; ardımda iki sakat yardımcısıyla cellât duruyor. Boğmak için bir çeşit işkence âletinin üstüne doğru eğiyorlar başımı; kızgın bir damgayla dağlayarak sonsuza dek gardiyanın buyruğuna veriyorlar beni. Bafomet’in iğrenç gülümseyişiyle sonsuza dek damgalanıyor omzum. Şimdi anlıyorum: San Leo’da Balsamo’nun yerini alacağım ya da sonsuzca bana ayrılan yeri alacağım.</p>

  <p class="block13"><i class="calibre6">Ama beni tanıyacaklar, diyorum kendi kendime, herkes, benim o kişi, o lânetli kişi olduğuma inandığına göre, mutlaka biri gelecek yardımıma -en azından suçortaklarım- kimse ayrımına varmaksızın bir tutuklunun yerine bir başkası konamaz. Demir Maske</i><sup class="text4"><sup class="noteref" id="back_note_263"><a class="calibre5" href="index_split_137.html#note_263" title="263">263</a></sup></sup> <i class="calibre6">günleri geride kaldı artık... Budala! Cellât, başımı, üstünden yeşilimsi buharların çıktığı bakır bir leğenin üstüne doğru eğerken, ansızın bir şimşek çakıyor kafamda: zaç-yağı!</i></p>

  <p class="block14">Gözlerimi bir bezle bağlıyorlar, yüzümü yutucu bir sıvıya daldırıyorlar, dayanılmaz bir acı; yanaklarımın, burnumla ağzımın, çenemin derisi büzüşüyor, pul pul oluyor.</p>

  <p class="block14">Bir an sürüyor bu, saçlarımdan tutup kaldırdıklarında yüzüm tanınmaz oluyor: yılancık, çiçekbozuğu, anlatılmaz bir şey, bir iğrençlik ilâhisi. Yakalanmamak için yüzlerinin biçimini değiştirme yürekliliğini gösteren hapisane kaçkınları gibi döneceğim zindana.</p>

  <p class="block14">Ah, diye bağırıyorum, yenik düşmüş, anlatıcının dediği gibi; biçimden yoksun dudaklarımın arasından bir sözcük çıkıyor, bir iç çekiş, bir umut çığlığı: Kurtuluş!</p>

  <p class="block14">Ama neden kurtuluş, ihtiyar Rocambole? Bir roman kahramanı olmaya kalkışmamak gerektiğini çok iyi biliyordun! Cezanı buldun, hem de kendi silâhınla. Aldatmaca yazarlarını küçümsüyordun; oysa şimdi -gördüğün gibi- bir makineyi bahane ederek yazıyorsun. Seyirci olduğunu söyleyerek kandırıyorsun kendini; çünkü ekrandaki sözcükleri bir başkasının sözcükleriymiş gibi okuyorsun, ama tuzağa düştün; sen de kumda iz bırakmaya çalışıyorsun çünkü. Dünya romanının metnini değiştirmeye kalkıştın. Şimdi dünyanın romanı kendi olay örgüsünün içine alıyor seni, senin dokumadığın olay örgüsünün içine.</p>

  <p class="block14">Keşke Adalarında kalsaydın, Yedi Denizler Jim’i, o da öldüğüne inansaydı.</p>

  <p class="block5" id="calibre_pb_106"> </p>
</body>
</html>