<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">66</h2>

  <p class="block34">Varsayımımız doğruysa, Kutsal Graal... İsa’nın soyundandı, ondan türemişti; Tapınakçılar’ın bekçisi oldukları, ‘Sang real’di... Aynı zamanda, Kutsal Graal, sözcük anlamıyla, İsa’nın kanıyla dolu kaptı. Başka bir deyişle, Magdalena’nın dölyatağı olsa gerekti.</p>

  <p class="block34">(M. Baigent, R. Leigh, H. Lincoln, The Holy Blood and the Holy Grail, 1982, Londra, Cape, XIV)</p>

  <p class="block19"> </p>

  <p class="block1">“İyi, güzel de,” dedi Diotallevi, “kimse ciddiye almaz seni.”</p>

  <p class="block1">“Tam tersine, birkaç yüz bin satabilirdi,” dedim, düşünceli düşünceli. “Çoktan yazıldı bu, çok küçük değişikliklerle. Graal’in gizemi ile Rennes-le-Château’nun gizleriyle ilgili kitapta. Yalnız metinleri değil, başka yayınevlerinin yayınlarını da okumalısınız.”</p>

  <p class="block1">“Ey kutsal melekler,” dedi Diotallevi. “Söylemiştim size. Bu makine, herkesin çoktan bildiği şeyleri söylüyor yalnızca.” Umudu kırılmış, çıkıp gitti.</p>

  <p class="block1">“Oysa yararlı,” dedi Belbo, incinmiş. “Ne demek istiyor? Benim aklıma gelenin daha önce başkalarının aklına geldiğini mi? Ne çıkar bundan? Yazınsal çok-oluşçuluk diyorlar buna. Bay Garamond olsaydı, bunun, gerçeği söylediğimin kanıtı olduğunu söylerdi. O adamlar yıllar yılı bu konuda düşünmüş olmalılar; oysa bilgisayarla ben bir gecede sorunu çözüverdik.”</p>

  <p class="block1">“Ben size katılıyorum, denemeye değer. Ama, bence, ilke olarak Şeytancılar’dan gelmeyen birçok veri yüklenmeli bilgisayara. Sorun, Debussy ile Tapınakçılar arasında gizlici ilişkiler ortaya çıkarmak değil. Bunu herkes yapıyor. Sorun, örneğin, Kabala ile otomobil bujileri arasında gizlici ilişkiler bulmak.”</p>

  <p class="block1">Bunu gelişigüzel söylemiştim, ama Belbo’ya bir ipucu vermiştim.</p>

  <p class="block1">“Haklıydınız. Ne olursa olsun, bir veri ancak başka bir veriyle bağıntılıysa önem kazanır. Bağıntı, görüngeyi değiştirir. Dünyadaki her görünüşün, her sesin, yazılan ya da söylenen her sözün, görünürdeki anlamından öte, bize bir Giz’den söz ettiğini düşünmeye götürür insanı bu. Kural basittir: kuşkulanmak, durmadan kuşkulanmak. Bir ‘Giriş yasaktır’ levhasının ardındaki anlamı bile okuyabilir insan.”</p>

  <p class="block1">“Elbette. Katar ahlâkı bu. Çoğaltma yılgısı. Giriş yasaktır, çünkü Demiurgos’un aldatmacasıdır bu. Bu sokaktan gidilerek yol bulunmaz.”</p>

  <p class="block1">“Dün akşam şoförün elkitabı diye bir kitapçık geçti elime. Belki alacakaranlıktan, belki de söylediklerinizden ötürü, o sayfaların bana Başka Bir Şey söyledikleri kuşkusuna kapıldım. Otomobil yalnızca yaratılışın bir eğretilemesi olarak var olamaz mı? Dış görünüşle, arabanın gösterge tablosunun belirttikleriyle yetinmemeliyiz; bunun ardında yatanı, yalnızca onu Yapan’ın gördüğü şeyi görmeyi öğrenmeliyiz. Altta olan, üstte olan gibidir. Sefirot Ağacı’dır bu.”</p>

  <p class="block1">“Demeyin!”</p>

  <p class="block1">“Diyen ben değilim, O. Arabanın aksı, ağacın gövdesidir. Şimdi parçaları sayalım: motor, iki ön tekerlek, debriyaj, vites kolu, iki dingil, diferansiyel, iki de arka tekerlek. Tam on parça, tıpkı Sefirot gibi.”</p>

  <p class="block1">“Ama konumlar birbirine uymuyor.”</p>

  <p class="block1">“Kim demiş? Diotallevi, bazı yorumlara göre, Tiferet’in altıncı değil, sekizinci Sefirah olduğunu, Nezah ile Hod arasında yer aldığını açıklamıştı bize. Benimki de Belbot Ağacı, yüksek gelenek.”</p>

  <p class="block1">“Fiat.”<sup class="calibre4"><sup class="noteref" id="back_note_185"><a class="calibre5" href="index_split_137.html#note_185" title="185">185</a></sup></sup></p>

  <p class="block1">“Ağaç’ın diyalektiğini izleyelim. En başta Motor, Omnia Movens.<sup class="calibre4"><sup class="noteref" id="back_note_186"><a class="calibre5" href="index_split_137.html#note_186" title="186">186</a></sup></sup> Bu Yaratıcı Kaynak’tır. Motor, yaratıcı enerjisini iki Yüce Tekerlek’e iletir: Zekâ Tekerleği ile Bilgelik Tekerleği.”</p>

  <p class="block1">“Evet, otomobil önden çekişli olursa.”</p>

  <p class="block1">“Belbot Ağacı’nın iyi yanı, metafizik seçeneklere izin vermesidir. Böylece, önden çekişli bir tinsel evren imgesi elde ediyoruz. Burada, öndeki Motor isteklerini hemen Yüce Tekerlekler’e iletir. Evrenin maddeci değişkesinde ise, yozlaşmış bir evren imgesi vardır elimizde: burada Devinim, Motor tarafından iki Aşağı Tekerlekler’e iletilir: kozmik yayılmanın derinliklerinden, maddenin aşağı güçleri çıkar.”</p>

  <p class="block1">“Peki, ya motor arkadan çekişli olursa...”</p>

  <p class="block1">“Şeytanca bir şey olur. Üstün ile Aşağı olan çakışırlar. Tanrı, ham maddenin devinimiyle özdeşleşir. Tanrısallığa ulaşma umudunun sonsuza dek boşa çıktığı bir Tanrı. Kapların Kırılması’nın sonucu.”</p>

  <p class="block1">“Amortisör’ün Kırılması’nın sonucu değil mi?”</p>

  <p class="block1">“O dediğin Düşük Evrenler’de olur; Arkont’ların zehirli soluğu Kozmik Eter’in içine yayılır. Neyse, konuyu saptırmayalım. Motor’la iki Tekerlek’ten sonra Debriyaj gelir; Yücelik Sefirah’ı, Ağaç’ın geri kalan bölümünü Yüce Enerji’ye bağlayan Sevgi akımını başlatır ya da keser. Bir Disk, bir mandalayı okşayan başka bir mandala. Sonra Vites kutusu gelir, olgucuların dedikleri gibi, değişim. Bu Kötülük ilkesidir, çünkü insan isteminin sürekli yayılma sürecim yavaşlatıp hızlandırmasına izin verir. Bu nedenle de, otomatik vites daha pahalıdır; çünkü burada, Yüce Denge’ye göre karar veren, Ağaç’ın kendisidir. Sonra, adını bir Rönesans bilimadamı Cardano’dan alan kardan kavraması -dört silindirli motorda Silindirler’in karşılıklı oluşuna dikkat edin- diferansiyel (Küçük bir Keter), devinimi tekerleklere iletir. Burada, Değişiklik Sefirah’ı ya da diferansiyelin işlevi açıkça görülür; yüce bir Güzellik duygusuyla Kozmik güçleri, Şeref Tekerleği ile Zafer Tekerleği’ne dağıtır; bunlar, oluşumunu tamamlamış (önden çekişli) bir evrende Yüce Tekerlekler’in buyurduğu devinime uyarlar.”</p>

  <p class="block1">“Tutarlı bir yorum. Peki, ya Motor’un yüreği, Bir’in, Tac’ın bulunduğu yer?”</p>

  <p class="block1">“Bir erginlenmişin gözüyle bakmalısınız. Yüce Motor, bir Em-me-Basma devinimiyle çalışır. Karışık, yüce bir soluk, başlangıçta, silindir denen (açık bir geometrik ilk-örnek) iki birimden oluşuyordu; sonra bu ikisi bir üçüncüsünü ürettiler, sonunda da karşılıklı sevgiyle birbirlerine baktılar, bir dördüncüsünü ortaya çıkardılar. Bu solumada, Birinci Silindir’de (bu silindir, aşama sırasına göre değil, olağanüstü bir biçimde, sırayla durum değiştirdikleri için birincidir). Piston (köken bilimsel olarak Pistis Sophia’dan gelir), Üst Ölü Nokta’dan Alt Ölü Nokta’ya inerken, Silindir arı enerjiyle dolar. Basitleştirerek anlatıyorum, çünkü burada, meleklerin aşamaları, -distribütör kapakları- işin içine girer. Bunlar, el kitabında dendiğine göre, ‘Silindirlerin içini karbüratöre bağlayan boruların açılıp kapanmasını sağlarlar’... Motorun içi, evrenin geri kalanıyla, ancak bu sayede iletişim kurabilir; sanırım burada, yaratabilmek için bir biçimde Yüce Dışmerkezliler’e dayanan Bir’in sapkınlığı demek istemiyorum- başlangıçtaki sınırı açığa vuruluyor. Burada metnin daha dikkatle okunması gerekir. Silindir yeniden Enerji’yle dolunca, Piston yeniden Üst Ölü Nokta’ya yükselir, en Yüksek Basınç’ı gerçekleştirir. Bu simsum’dur. İşte bu noktada Büyük Patlama’nın zaferi gerçekleşir: Patlama ile Yayılma’nın. Bir Kıvılcım çakar, benzin-hava karışımı parlar, yanar; el kitabında belirtildiğine göre, Çevrim’in biricik Etkin Evre’sidir bu. Karışım’ın içine deniz kabukları, kelippot’lar, su ya da Coca-Cola gibi katışık bir madde sızmışsa yandık, Yayılma olmaz ya da tutukluk yapar...”</p>

  <p class="block1">“Shell’in simgesi olan deniz kabuğu, kelippot anlamına gelmez mi? Öyleyse onu da kullanmamalı. Bundan böyle yalnızca Bakire Sütü kullanmalı...”</p>

  <p class="block1">“Deneyeceğiz. Yedi Kızkardeş’in<sup class="calibre4"><sup class="noteref" id="back_note_187"><a class="calibre5" href="index_split_137.html#note_187" title="187">187</a></sup></sup> -Yaratılış sürecini denetim altına almak isteyen aşağı derecede yayılmaların- çevirdiği bir dolap olabilir bu... Ne olursa olsun, Yayılma’dan sonra yüce rahatlama gelir, en eski metinlerde Boşalım denir buna. Sonra, Piston yeniden Üst Ölü Nokta’ya yükselir, biçimden yoksun yanmış maddeyi dışarı atar. Yeni Dönem, ancak bu arıtma işlemi başarılı olursa başlar. Düşünecek olursanız, Neo-Platoncu Exodus ile Parodos’un işleyişidir bu, aynı zamanda: İniş ile Çıkış’ın diyalektiği.”</p>

  <p class="block1">“Quantum mortalia pectora caecae noctis habent!<sup class="calibre4"><sup class="noteref" id="back_note_188"><a class="calibre5" href="index_split_137.html#note_188" title="188">188</a></sup></sup> Maddeciler hiçbir zaman ayrımına varmamışlardı bunun!”</p>

  <p class="block1">“Bu yüzden, Gnos ustaları, çakmaktaşına değil, Felsefe Taşı’na güvenmek gerektiğini söylerler.”</p>

  <p class="block1">“Yarma, telefon rehberinin gizemsel bir yorumunu hazırlayacağım...”</p>

  <p class="block1">“Bizim Casaubon oldum olası tutkuludur. Dikkat edin. Bir ile Çok sorununu, bu derin sorunu çözmek zorunda kalacaksınız. En iyisi yavaş yavaş ilerlemek. Bence, işe çamaşır makinesiyle başlayın.”</p>

  <p class="block1">“Ondan kolay ne var? Simyacıların kara yapıtından, beyazdan daha beyaz yıkara geçiştir bu.”</p>

  <p class="block3" id="calibre_pb_74"> </p>
</body>
</html>