<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">38</h2>

  <p class="block32"> </p>

  <p class="block9">Sır Üstadı, Mükemmel Üstat, Merak Üstadı, Bina Emini, Dokuzlar Seçilmişi, Süleyman Tapmağı, Krallık Şövalyesi ya da Dokuzuncu Kubbe Üstadı, Kutsal Kubbe Yüce İskoçu, Doğu ya da Kılıç Şövalyesi, Kudüs Prensi, Gül-Haç Şövalyesi ve Kartal ve Pelikan Şövalyesi, Büyük Pontif ya da Göksel Kudüs Yüce İskoçu, Düzenli Locaların Saygıdeğer Büyük Üstadı, Prusya Şövalyesi ve Noachita Patriği, Krallık Baltası ya da Lübnan Prensi, Sır Sandığı Prensi, Bakır Yılan Şövalyesi, İnayet Prensi, Tapınak Büyük Amiri, Güneş Şövalyesi, Saint-Andre Büyük İskoçu ya da Işık Büyük Üstadı, Seçilmiş Büyük Kadoş Şövalyesi ve Beyaz-Siyah Kartal Şövalyesi</p>

  <p class="block34">(Eski ve Kabul Edilmiş İskoç Rito Masonluğunun yüksek dereceleri)</p>

  <p class="block19"> </p>

  <p class="block1">Koridoru boydan boya geçtik, üç basamak çıktık, buzlu camlı bir kapıdan geçtik. Birden bambaşka bir evrene girdik. O zamana dek gördüğüm karanlık, tozlu, dökük sıvalı odalardan sonra, burası bir VIP salonuna benziyordu. Hafif bir müzik, maviye boyanmış duvarlar, tanınmış mobilyacılardan alınmış eşyalarla döşeli rahat bir bekleme salonu, senatör yüzlü adamlara bir kanatlı zafer heykelciği sunan milletvekili yüzlü adamların fotoğraflarıyla süslenmiş duvarlar. Küçük bir masanın üstüne, tıpkı bir dişçi muayenehanesindeki gibi, rastgele atılmış parlak kâğıda basılı dergiler: Yazın ve Nükte, Şiir Ocağı, Gül ve Diken, Parnasyan İtalyan Ozanlar. Daha önce hiçbirini görmemiştim, nedenini sonra anladım: Yalnızca Manuzio’nun müşterilerine dağıtılıyordu bu kitaplar.</p>

  <p class="block1">Önce yöneticilerin bürosu sandım burayı, ama sonra fikrimi değiştirdim. Bambaşka bir yayınevinin bürosundaydık. Garamond Yayınevi’nin girişinde, tozlu, buğulu camekânlı bir kitaplıkta en son yayınlar duruyordu, ama Garamond Yayınevi’nin kitapları, özentisiz, sayfaları henüz kesilmemiş, gösterişsiz, grimsi kapaklı kitaplardı. Birkaç yıl içinde yaprakları sararan Fransız üniversite yayınlarını anımsatıyorlardı. Yazarın, ne denli genç olursa olsun, yapıtlarının uzun zamandır yayımlandığı izlenimi veriyorlardı. Burada, içeriden aydınlatılmış başka bir camekânlı kitaplık daha vardı, Manuzio Yayınevinin kitaplarını barındırıyordu, kimilerinin sayfaları açık duran, beyaz kapaklı, alabildiğine zarif, hafif, saydam plastikle kaplanmış, parlak Çin kâğıdına tertemiz basılmış kitaplar.</p>

  <p class="block1">Garamond dizilerinin, Hümanist Araştırmalar ya da Felsefe gibi ciddi, düşündürücü adları vardı. Manuzio dizilerinin ise ince, şiirli adları vardı: Derlenmemiş Çiçek (şiir), Bilinmeyen Ülke (düzyazı), Oleander’in Saati (Hasta bir genç kızın güncesi türünden kitapları kapsıyordu), Paskalya Adası (Çeşitli denemelerden oluşuyormuş gibi geldi bana), Yeni Atlantis (En son yayımlanan yapıt Kurtarılmış Königsberghem bir transandantal sistem, hem de bir fenomenal numen bilimi olarak sunulan gelecekteki metafiziklere önsözler’di).</p>

  <p class="block1">Bütün kapakların üstünde, yayınevinin amblemi olan bir palmiye ağacı altında bir pelikanla, ‘bağışladığım şey benimdir’ mottosu vardı.</p>

  <p class="block1">Belbo kısaca özetledi: Bay Garamond’un iki yayınevi vardı; hepsi buydu. Daha sonraki günlerde, Garamond ile Manuzio arasındaki geçidin tam anlamıyla özel, gizli bir geçit olduğunu anladım. Aslında Manuzio Yayınevinin giriş kapısı Marchese Gualdi Sokağındaydı; Sincero Renato Sokağı’nın irinli dünyası, Gualdi Sokağında temiz yüzlü yapılara, geniş yaya kaldırımlarına, alüminyum asansörlü girişlere bırakıyordu yerini. Sincero Renato Sokağındaki eski bir yapının bir dairesinden yalnızca üç basamak inilerek Gualdi Sokağı’ndaki bir yapıya ulaşılabileceği kimsenin aklına gelmezdi. Bay Garamond izin almak için epeyce takla atmış olmalıydı; sanırım yazarlarından biri, İmar’da çalışan bir memur, kayırmıştı onu.</p>

  <p class="block1">Bayan Grazia -boynunda markalı bir eşarp, sırtında duvarla aynı renk bir tayyör, yumuşak tavırlı bir hanımefendi- bizi karşıladı, özenli bir gülümseyişle,</p>

  <p class="block1">Mussolini’ninkini anımsatan bir büroya aldı.</p>

  <p class="block1">Salon çok geniş değildi, ama girişteki yerküreyle, dipte, bize bir dürbünün tersinden bakıyormuş gibi görünen Bay Garamond’ un maun yazı masasıyla, Venedik Sarayı’nın salonunu andırıyordu. Bay Garamond eliyle yaklaşmamızı işaret etti; içimde bir ürperti duydum. Az sonra, De Gubernatis içeri girdiğinde, Garamond yerinden kalkıp ona doğru yürüyecekti. Bu içtenlik onun çekiciliğini daha da artıracaktı; çünkü ziyaretçi onu ilk kez, salonu boydan boya geçerken görecek, sonra kendisi de ev sahibinin kolunda, yürüyerek geçecekti salondan. Alan, sanki bir büyüyle iki kat genişleyecekti.</p>

  <p class="block1">Garamond bizi yazı masasının karşısına oturttu, hemen konuya girdi, içtenlikli konuştu: “Doktor Belbo hakkınızda iyi şeyler söyledi, Doktor Casaubon. Bizimle birlikte çalışacak değerli kişilere gereksinimimiz var. Takdir edersiniz, sizi kadroya alamıyoruz. Olanaklarımız elvermiyor buna. Ama çabanızın, bağlılığınızın yeterince karşılığını alacaksınız. Bağlılığınız diyorum, çünkü özel bir görev yerine getiriyoruz biz.”</p>

  <p class="block1">Öngörülen iş saatleri esasına dayanan bir rakam söyledi; o günkü koşullara göre uygun göründü bana.</p>

  <p class="block1">“Çok güzel, sevgili Casaubon.” Ona bağımlı olduğum andan başlayarak doktor unvanını bir yana bırakmıştı. “Şu madenlerin tarihi olağanüstü bir şey olmalı dahasını söyleyeyim- çok güzel bir şey. Herkesin kolayca anlayabileceği bir kitap,  ama aynı zamanda bilimsel. Okuyucunun düş gücünü uyarmalı, ama bilimsel bir biçimde. Size bir örnek vereyim. Burada, ilk provalarda bir küreden söz ediliyor, ne deniyordu ona? Magdeburg küresi. İki yarımküre birleştiriliyor, içlerindeki hava boşaltılıyor, bir hava boşluğu oluşuyor, her iki yarımküreye bir çift yük beygiri koşuluyor, zıt yönde deviniyorlar, ama yarımküreler birbirinden ayrılmıyor. Şimdi bu bilimsel bir bilgi. Ama siz bunu öteki kitaplardan ayırdedilecek, ilginç bir hale getirmelisiniz. Uygun resimler bulmalısınız; freskler, yağlıboya resimler, ne bileyim. Sonra da, tam sayfa renkli olarak basacağız.”</p>

  <p class="block1">“Bir gravür biliyorum,” dedim.</p>

  <p class="block1">“Gördünüz mü? Bravo. Tam sayfa, renkli.”</p>

  <p class="block1">“Gravür olduğuna göre, siyah-beyaz olmalı,” dedim.</p>

  <p class="block1">“Öyle mi? Çok güzel. Siyah-beyaz olsun öyleyse. Her şeyden önce, gerçeğe uygun olmalı. Ama yaldızlı bir art-alan üstüne basmalıyız. Çarpıcı olmalı, okuyucuya, deneyin yapıldığı gün orada bulunduğu duygusunu vermeli. Anlaşılıyor, değil mi? Bilimsellik, gerçekçilik, heyecan. İnsan bilimden yararlanarak okuyucuyu ta yüreğinden yakalayabilir. Madame Curie’yi düşünün, bir akşam eve gittiğinde fosfor ışıl bir parıltı görüyor, bundan daha heyecan verici bir şey olabilir mi? Aman Tanrım, ne olabilir bu? Hidrokarbon, Golconda, flojiston, ya da her neyse adı. Voilâ, Madame Curie X ışınlarını bulmuştur. Abartmalısınız. Ama gerçeğe saygı duyarak.”</p>

  <p class="block1">“Ama X ışınlarının madenlerle ne ilgisi var?” diye sordum.</p>

  <p class="block1">“Radyum maden değil mi?”</p>

  <p class="block1">“Sanırım öyle.”</p>

  <p class="block1">“Öyleyse? Bütün bir bilgi evrenine madenler açısından bakılabilir. Kitaba nasıl bir başlık koymaya karar vermiştik, Belbo?”</p>

  <p class="block1">“Ciddi bir şey düşünmüştük, Madenler ve Maddi Kültür gibi.”</p>

  <p class="block1">“Gerçekten ciddi bir başlık olmalı. Ama çağrışım yaptıracak bir şey daha eklemeli, küçük ama her şeyi açıklayacak bir şey. Durun bakalım...</p>

  <p class="block1">Tamam, buldum. Madenlerin Evrensel Tarihi. Çinliler de var mı içinde?”</p>

  <p class="block1">“Evet, var.”</p>

  <p class="block1">“Öyleyse evrensel diyebiliriz. Bir tanıtım hilesi değil, gerçek. Hatta Madenlerin Olağanüstü Serüveni de olabilir.”</p>

  <p class="block1">Tam o anda, bayan Grazia, Commendatore<sup class="calibre4"><sup class="noteref" id="back_note_124"><a class="calibre5" href="index_split_137.html#note_124" title="124">124</a></sup></sup> De Gubernatis’ in geldiğini bilirdi. Bay Garamond bir an duraksadı, kuşkulu kuşkulu bana baktı. Belbo bana güvenebileceğini anlatmak istercesine bir işaret yaptı. Garamond konuğun içeri alınmasını buyurdu; ona doğru yürüdü. De Gubernatis, çapraz düğmeli bir takım elbise giymişti, yakasında bir rozet, ceketinin üst cebinde bir dolmakalem, alt cebinde katlanmış bir gazete, koltuğunun altında bir dosya vardı.</p>

  <p class="block1">“Buyurun, sayın Commendatore. Sevgili dostum, De Ambrosis bana sizden söz etti; devlet hizmetinde geçen bir ömür. Gizli bir şairlik yeteneğiniz de varmış, değil mi? Elinizdeki o hazineyi gösterin bize... İzin verirseniz, editörlerimden ikisiyle tanıştırayım sizi.”</p>

  <p class="block1">Müsveddelerle tepeleme dolu yazı masasının karşısına oturttu onu, sonra heyecandan titreyen ellerle kendisine sunulan yapıtın kapağını okşadı. “Bir şey söylemeyin, her şeyi biliyorum,” dedi. “Vipiteno’dan, o büyük, soylu kentten geliyorsunuz. Gümrükte çalışmışsınız. Bu arada günler geceler boyu, gizli gizli, şiir şeytanının esiniyle sayfalar doldurmuşsunuz... Safo’nun gençliğini tutuşturan, Goethe’nin yaşlılığını besleyen şiir. Ecza hem zehir, hem panzehirdir, diyorlardı Yunanlılar. Doğal olarak, yazdıklarınızı okuyacağız. En az üç kişinin okumasını istiyorum: biri bizden, ikisi de yayınevimizin danışmanlarından (Adlarını veremeyeceğim için özür dilerim, tanınmış kişiler bunlar). Manuzio, niteliğinden emin olmadıkça hiçbir kitabı yayımlamaz. Nitelik ise -siz benden daha iyi bilirsiniz- kolay algılanan bir şey değildir; altıncı duyuyla sezilir ancak. Bir kitabın aksaklıkları, kusurları olabilir Svevo bile kötü yazıyordu, siz daha iyi bilirsiniz- ama Tanrı hakkı için, insan gene de düşünceyi, ritmi, gücü sezinler. Biliyorum, bir şey söylemeyin. Yapıtınızın sayfalarına göz atar atmaz bir şey sezinledim; ama tek başıma değerlendirmek istemiyorum; çok kez -hem de pek çok kez- değerlendirmeler ılımlı olsa da, üstünde durmuyorum; çünkü bir yazarı, sözgelimi, onunla aynı uyum içine girmedikçe yargılayamazsınız. Örneğin, metninizin rastgele bir yerini açıyorum; gözlerim bir dizeye takılıyor: ‘kirpiklerin incelmiş, sanki güzmüş gibi’. Çok güzel, arkası nasıl geliyor, bilmiyorum, ama bir esin duyuyorum, bir imge yakalıyorum, bazen bir metni okuduktan sonra böyle duyar insan, bir kendinden geçme, bir kapılıp gitme... cela dit,<sup class="calibre4"><sup class="noteref" id="back_note_125"><a class="calibre5" href="index_split_137.html#note_125" title="125">125</a></sup></sup> sevgili dostum, insan istediğini yapabilse! Ama yayıncılık da bir sanayidir, sanayilerin en soylusu, ama gene de sanayi. Wall Street’te prime rate<sup class="calibre4"><sup class="noteref" id="back_note_126"><a class="calibre5" href="index_split_137.html#note_126" title="126">126</a></sup></sup> kaça çıkmış. Bizi etkilemez mi diyorsunuz? Etkiler oysa. Depodaki kitaplarımızın bile vergilendirildiğini biliyor musunuz? Satılmayan kitaplardan bile vergi alıyorlar. Başarısız kitaplar için de para ödüyorum, sanattan nasibi olmayanların anladıkları dehaların çektikleri çilenin bedelini. Şu ipek kâğıt, izin verirseniz söyleyeyim, böylesine ince bir kâğıda yazmanız büyük bir incelik. Bir şairin varlığını seziyor insan. Hödüğün biri olsaydı göz kamaştırmak, zihin karıştırmak için parşömen kullanırdı. Şiir böyle yazılır işte, yüreğini koyarak. Sözcüklerin bir ağırlığı vardır, dünyayı altüst ederler. Bu ipek kâğıdın kâğıt para kadar değeri var benim için.”</p>

  <p class="block1">Telefon çaldı. Garamond’un, yazı masasının altında bir düğmeye bastığını, Bayan Grazia’nın da ona düzmece bir telefon bağladığını daha sonra öğrenecektim.</p>

  <p class="block1">“Sevgili Üstadım! Nasıl? Ne güzel! Ne güzel haber, çanlar çalınsın. Sizin kaleminizden çıkan yeni bir kitap her zaman olay yaratır. Elbette! Manuzio, sizi yazarları arasında görmekten kıvanç duyar, onur duyar, dahasını söyleyeyim, mutluluk duyar. Gazetelerin son epik şiiriniz hakkında yazdıklarını gördünüz mü? Nobel kazanacak bir yapıt. Ne yazık ki, çağınızı aşmışsınız siz. Zor bela üç bin sattık...”</p>

  <p class="block1">Commendatore De Gubernatis’in yüzü bembeyaz kesilmişti; üç bin onun düşleyemeyeceği bir sayıydı.</p>

  <p class="block1">“Satışlar, giderleri bile karşılamadı. Camlı kapıdan bakın, redaksiyon için kaç kişi çalıştırıyorum. Bugün bir kitabın giderlerini karşılamak için en azından on bin satmak gerek. Allahtan, birçok kitap daha çok satıyor, ama bunlar, nasıl söylesem, başka bir yeteneği olan yazarlar. Örneğin Balzac büyük bir yazardı, kitapları peynir ekmek gibi satılıyordu. Proust da büyük bir yazardı, ama kitaplarını kendisi bastırmıştı. Sonunda okul antolojilerine gireceksiniz, ama istasyonlardaki kitapçı dükkânlarında satılmayacak kitaplarınız. Proust gibi, kitaplarını kendi bastıran Joyce’un da başına da geldi bu... Sizinkiler gibi kitaplardan iki ya da üç yılda bir ancak bir tane yayımlayabiliyoruz. Bana üç yıllık süre tanıyın...” Uzun bir sessizlik oldu. Garamond’un yüzünde acılı bir tedirginlik belirdi.</p>

  <p class="block1">“Nasıl? Kendi adınıza yayımlatmak mı? Hayır, hayır- tutar değil, tutarda indirim yapılabilir... Ama Manuzio, kural olarak, böyle bir şeye… Kuşkusuz, siz daha iyi bilirsiniz, Joyce’la Proust da... Elbette, anlıyorum...”</p>

  <p class="block1">Sıkıntılı bir suskunluk daha. “Peki, konuşalım. Ben içtenlikli davrandım: Oysa siz sabırsızsınız. Dilerseniz, Amerikalıların joint venture<sup class="calibre4"><sup class="noteref" id="back_note_127"><a class="calibre5" href="index_split_137.html#note_127" title="127">127</a></sup></sup> dedikleri şeyi yapalım. Yankeeler bizden çok daha ileri. Yarın uğrayın da, bir hesabını yapalım...</p>

  <p class="block1">Garamond bir uykudan uyanır gibi oldu, elini gözlerinin üstünden geçirdi, sonra birden konuğunun varlığını anımsadı. “Özür dilerim. Bir yazardı, gerçek bir yazar, belki de büyük bir yazar. Gene de tam da bu yüzden... İnsan bazen bu meslekten ötürü aşağılanmış duyuyor kendini. İnsanın bu işe eğilimi olmasa... Neyse, size gelelim. Söylenecek her şeyi söyledik. Size yazacağım, üç ay içinde, diyelim. Metniniz burada, emin ellerde kalsın.”</p>

  <p class="block1">Commendatore De Gubernatis tek sözcük bile söylemeden çıktı. Ün dünyasına adım atmıştı.</p>

  <p class="block3" id="calibre_pb_45"> </p>
</body>
</html>