<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">99</h2>

  <p class="block34">Nazilik, büyü ruhunun maddi gelişimin itici gücüne egemen olduğu andı. Lenin, komünizmin sosyalizm artı elektrik olduğunu söylemişti. Bir anlamda, Hitlercilik, Guenonculuk artı zırhlı tümenler demekti.</p>

  <p class="block34">(Pauwels ve Bergier, Le matin des magiciens, Paris, Gallimard, 1960, 2, VII)</p>

  <p class="block19"> </p>

  <p class="block1">Belbo, Hitler’i de Plan’ın içine sokmayı başarmıştı. “Her şey orada, ak üstüne karayla yazılmış. Naziliğin kurucularının, Toton Yeni-Tapınakçılık’ına bağlı oldukları kanıtlandı.”</p>

  <p class="block1">“Yutmam.”</p>

  <p class="block1">“Uydurmuyorum, Casaubon, bu kez uydurmuyorum!”</p>

  <p class="block1">“Sakin olun, biz hiç uydurduk mu? Hep nesnel verilerden, herkesin bildiği şeylerden yola çıktık.”</p>

  <p class="block1">“Bu kez de öyle. 1912’de, Arî ırkın üstünlüğünü öne süren Germanenorden diye bir grup oluşuyor. 1918’de Baron von Sebottendorff diye biri buna bağlı bir grup kuruyor: Thule Geselschaft; gizli bir dernek, Tapınakçı Geleneğe Bağlılık’ın çeşitlemelerinden biri, ama güçlü ırksal, pan-Germanist, Yeni-Arîlik eğilimleri var. 1933’te de, bu Sebottendorff kendisinin ektiklerini Hitler’in biçtiğini yazıyor. Öte yandan, gamalı haç, Thule Gesellschaft çevresinde ortaya çıkıyor. Thule’ye ilk katılanlardan biri kimdi? Rudolf Hess, Hitler’in kötü yoldaşı! Sonra Rosenberg! Sonra Hitler’in kendisi! Gazetelerde okumuşsunuzdur, Hess, Spandau’daki hücresinde bugün bile içrek bilimlerle uğraşıyor.<sup class="calibre4"><sup class="noteref" id="back_note_264"><a class="calibre5" href="index_split_137.html#note_264" title="264">264</a></sup></sup> Von Sebottendorff, 1924’te, simyayla ilgili bir kitapçık yazıyor. Bu kitapçıkta ilk atomik füzyon deneylerinin Büyük Yapıt’ın gerçekliğini gösterdiğini öne sürüyor. Gül-Haçlar’la ilgili bir de roman yazıyor. Daha sonra, l’Astrologische Rundschau adında bir yıldız falı dergisini yönetiyor. Trevor-Roper’in dediğine göre, Nazi önde gelenleri, başta Hitler olmak üzere, yıldız falına baktırmadan adım atmıyorlardı. 1943’te, Mussolini’nin nerede tutuklu olduğunu öğrenmek için bir grup medyuma danışıldığı anlaşılıyor. Özetle, tüm Nazi yönetiminin tötonik Yeni-Gizlicilikle bağıntısı vardı.”</p>

  <p class="block1">Belbo, Lorenza olayını unutmuş görünüyordu. Ben de, kura- . mini anlatmayı sürdürmesi için destekliyordum onu. “Hitler’in, yığınları ardında sürükleme gücüne bu açıdan da bakabiliriz,” dedim. “O kurbağa görünüşü, o cırlak sesiyle yığınları nasıl çılgına döndürebiliyordu? Psişik bir gücü olmalıydı. Belki de, kendi kentinden bir Druid’den, yeraltı akımlarıyla nasıl bağlantı kuracağını öğrenmişti. Hitler’in kendisi de bir piston mili, biyolojik bir menhirdi. Nürnberg stadyumunu dolduran inançlılara yeraltı akımlarının enerjisini iletiyordu. Bir süre için başardı da bunu; sonra pili bitti.”</p>

  <p class="block3" id="calibre_pb_108"> </p>
</body>
</html>