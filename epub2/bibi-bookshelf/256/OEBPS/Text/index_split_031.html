<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">25</h2>

  <p class="block34">...bu gizemli erginlenmişlerden -sayıları gittikçe artan, gözükara, gizdüzenler kuran-kaynaklanıyor her şey: cizvitlik, magnetizm, martinizm, felsefetaşı, uyurgezerlik, eklektizm.</p>

  <p class="block34">(C.-L. Cadet-Gassicourt, Le tombeau de Jacques de Malay, Paris, Desenne, 1797, s.91)</p>

  <p class="block19"> </p>

  <p class="block1">Mektup allak bullak etti beni. De Angelis tarafından aranıyor olma korkusundan değil -ne de olsa başka başka yarımkürelerdeydik- kolayca tanımlanamayan nedenlerden ötürü. O zaman, geride bıraktığım bir dünyanın yeniden üstüme üstüme gelmesinin beni tedirgin ettiğini sanmıştım. Ama şimdi anlıyorum, beni tedirgin eden yeni bir benzerlikler ağı, bir andırışım kuskusuydu. O andaki içgüdüsel tepkim, Belbo’nun o sonsuz suçluluk duygusuyla yeniden karşıma çıkmasının canımı sıktığını düşünmek oldu. Her şeyi bir yana atmaya karar verdim; mektuptan Amparo’ya söz etmedim.</p>

  <p class="block1">İki gün sonra Belbo’dan içimi rahatlatan ikinci bir mektup geldi.</p>

  <p class="block1">Medyum kız olayı mantığa uygun bir biçimde sonuçlanmıştı. Bir muhbir, kızın sevgilisinin bir uyuşturucu olayıyla ilgili bir hesaplaşmaya karıştığını bildirmişti. Adam bir parti uyuşturucuyu, daha önce dürüstçe parayı ödemiş olan toptancıya teslim etmemiş, perakende satmıştı. O çevrede bu tür şeyler çok kötü gözle görülürdü. Postunu kurtarmak için toz olmuştu adam. Anlaşılan sevgilisini de birlikte götürmüştü. De Angelis daha sonra evlerindeki gazeteleri karıştırırken, Picatrix türünden bazı dergiler bulmuş, kırmızı kalemle altı koyuca çizilmiş bir yazı dizisine rastlamıştı. Biri Tapınakçılar’ın hazinesiyle, biri de Gül-Haçlar’la ilgiliydi yazıların. Bu Gül-Haçlar, üstünde, ‘post 120 annos patebo’<sup class="calibre4"><sup class="noteref" id="back_note_80"><a class="calibre5" href="index_split_137.html#note_80" title="80">80</a></sup></sup> yazılı bir kalede mi, mağarada mı, işte öyle Allah’ın cezası bir yerde yaşıyorlar, otuz altı görünmez diye tanımlanıyorlarmış. De Angelis için artık her şey açıktı. Medyum kız bu yayınlarla besleniyordu (albayın beslendiği yayınların tıpkısıydı bunlar), sonra da, trans durumuna girdiğinde kusuyordu onları. Olay kapanmış, narkotik şubeye devredilmişti.</p>

  <p class="block1">Belbo’nun mektubundan ferahlık fışkırıyordu. De Angelis’in açıklaması en uygun açıklama gibi görünüyordu.</p>

  <p class="block1">Dün akşam, periskopta, olayların belki de bambaşka bir biçimde geliştiğini söylüyordum kendi kendime: Medyum kızın Ardenti’den işittiği bir şeyi alıntıladığı doğruydu, ama dergilerin hiç sözünü etmedikleri, hiç kimsenin bilmemesi gereken bir şeydi bu. Albayı susturmak için ortadan kaldıran kişi her kimse, Picatrix çevresindendi. Bu kişi Belbo’nun medyumu sorguya çekmek niyetinde olduğunun ayrımına varmış, medyumu ortadan kaldırmıştı. Sonra araştırmanın yönünü değiştirmek için sevgilisini de ortadan kaldırmış, muhbire de, polise onların kaçtıklarını bildirmesi için talimat vermişti.</p>

  <p class="block1">Çok basitti, tabii, ortada bir Plan varsa. Ama bunu icat eden, -üstelik aradan onca zaman geçtikten sonra- biz olduğumuza göre, gerçekten bir Plan var mıydı? Gerçeğin kurmacayı yalnızca aşması değil, ondan önce gelmesi, daha doğrusu, kurmacanın yaratacağı zararları gidermek için, onun önünde koşması olası mıdır?</p>

  <p class="block1">Ama o zaman, Brezilya’da, Belbo’nun ikinci mektubunun bende uyandırdığı düşünceler bunlar değildi. Daha çok, bir şeyin başka bir şeye benzediğini duyumsuyordum, bir kez daha. Bahia’ya yapacağım yolculuğu düşünüyordum; bir öğleden sonrayı, tapınçlarla ilgili kitaplarla nesnelerin satıldığı, o zamana değin gözardı ettiğim dükkânları dolaşmaya ayırdım. Yontularla, putlarla tepeleme dolu, kıyıda köşede kalmış küçük dükkânlara, alışveriş merkezlerine gittim. Yemanja tütsüleri, keskin kokulu gizemli çubuklar, tütsü çubukları, üstüne ‘İsa’nın Kutsal Yüreği’ yazılmış, tatlımsı kokulu püskürtmeli şişeler, ucuz uğurluklar satın aldım. Birçok da kitap buldum: kimileri dindarlar, kimileri de dindarları inceleyenler için yazılmış, tümü birbirine karışmış kitaplar, Como adivinar o futuro na bola de cristal gibi büyücülük elkitapları, antropoloji ders kitapları. Gül-Haçlar’la ilgili bir de inceleme.</p>

  <p class="block1">Birden hepsi birbirine karıştı: Kudüs Tapınağı’ndaki Şeytana ve Mağribî ayinleri, Kuzeydoğu Brezilyalı lumpenproleterler için Afrika büyücülüğü, Provins mesajındaki yüz yirmi yıl, Gül-Haçlar’ın yüz yirmi yılı.</p>

  <p class="block1">Yalnızca çeşitli uydurma içkileri karıştırmaya yarayan, ayaklı bir shaker mı olmuştum, yoksa çok eski zamanlardan beri birbirine dolanmakta olan renk renk tellerin üstünden atlayarak bir kısa devreye mi yol açmıştım? Gül-Haçlar’la ilgili kitabı satın aldım. Sonra, o kitapçılarda birkaç saat daha kalsaydım, en az on albay Ardenti’yle medyuma rastlardım, dedim kendi kendime.</p>

  <p class="block1">Eve dönüp Amparo’ya, dünyanın, doğallığını yitirmiş kişilerle dolu olduğunu söyledim kesin bir dille. Beni avutacağına söz verdi, günü doğaya uygun bir biçimde bitirdik.</p>

  <p class="block1">1975 yılı sonlarındaydık. Benzerlikleri bir yana bırakıp, italyan kültürünü öğretecektim ben. Gül-Haçlar’ı değil.</p>

  <p class="block1">Kendimi Hümanist filozoflara adadım; birden ayrımına vardım: laik modernistler, ortaçağın karanlıklarından sıyrılır sıyrılmaz, kendilerini Kabala ile büyüye adamaktan daha iyi bir şey bulamamışlar.</p>

  <p class="block1">Doğayı, hiç niyetli olmadığı şeyler yapmaya kandırmak için formüller yineleyen Hümanistler’le iki yıl geçirdikten sonra, İtalya’dan haber aldım. Eski sınıf arkadaşlarım ya da içlerinden bazıları, görüşlerini paylaşamayanları, düşünmedikleri şeyleri yapmaya kandırmak için enselerine kurşun sıkıyorlardı.</p>

  <p class="block1">Anlayamıyordum. Artık Üçüncü Dünya’nın bir parçası olduğuma karar vererek, Bahia’ya gitmeyi aklıma koydum. Koltuğumun altına bir Rönesans kültürü tarihi, bir de, kitaplık raflarından birinde kalmış, daha sayfalar açılmamış Gül-Haçlar’la ilgili kitabı sıkıştırıp yola çıktım.</p>

  <p class="block3" id="calibre_pb_31"> </p>
</body>
</html>