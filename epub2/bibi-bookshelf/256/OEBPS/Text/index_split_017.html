<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">11</h2>

  <p class="block9">Kısırlığı sonsuzdu. Esrimenin bir parçasıydı bu.</p>

  <p class="block9">(E.M. Cioran, Le mauvais demiurge, Paris, Gallimard, 1969, ‘Pensees etranglees’)</p>

  <p class="block2"> </p>

  <p class="block1">Pilade’deki konuşmamız Belbo’nun dış yüzünü göstermişti bana. İyi bir gözlemci, alaycılığının ardındaki üzüncü sezebilirdi. Bunun bir maske olduğunu söyleyemem. Belki de için için kendini bıraktığı itiraflardı asıl maske olan. Başkalarının arasında ortaya koyduğu alaycılığı, görünürdeki üzüncü maskeleyerek, temelde kendinden gizlemeye çalıştığı daha derin bir üzüncü açığa vuruyordu.</p>

  <p class="block1">Elimdeki file’da, Belbo’nun, ertesi gün Garamond Yayınevi’nde mesleğiyle ilgili olarak bana söylediklerini kurgusallaştırmaya çalıştığını görüyordum. Belbo’nun titizliğini, tutkusunu, ancak başkaları aracılığıyla yazan bir redaktörün düş kırıklığını, hiçbir zaman gerçekleşmemiş yaratıcılık özlemini buluyorum bu file’da. Hak etmediğini duyumsadığı bir şeyi istediği için, isteğinin acıklı bir imgesini vererek, onu kendi kendini cezalandırmaya zorlayan gönül gücünü görüyorum. Kendine böylesine bir küçümsemeyle acıyabilen birine hiç rastlamadım.</p>

  <p class="block23">Dosya adı: Yedi Denizler Jim’i</p>

  <p class="block14">Yarın genç Cinti’yle görüşülecek.</p>

  <p class="block14">1. Güzel bir inceleme, belki biraz fazla akademik.</p>

  <p class="block13"><i class="calibre6">2. Sonuç bölümünde, Catullus ile poetae novi</i><sup class="text4"><sup class="noteref" id="back_note_52"><a class="calibre5" href="index_split_137.html#note_52" title="52">52</a></sup></sup> <i class="calibre6">ve çağdaş öncüler arasındaki karşılaştırma dâhice.</i></p>

  <p class="block14">3. Bu, ‘Giriş’ olamaz mı?</p>

  <p class="block14">4.Onu ikna etmeli. Bu tür aklına esmelelerin bir filoloji dizisinde yer alamayacağını söyleyecek. Hocası koşullandırmış onu; onun önsözü yazmamasından, mesleğini tehlikeye atmaktan korkuyor. Son iki sayfada parlak bir fikir, ayrımına varılmadan geçiyor, ama başta olsa gözden kaçmaz; üniversite ağalarını tedirgin edebilir.</p>

  <p class="block14">5.Asıl incelemeden ayrı olarak, kapsamlı bir konuşma biçiminde italikle yazılırsa, varsayım salt bir varsayım olarak kalır, incelemenin ciddiliğine zarar vermez. Okuyucuları büyüler; kitaba değişik bir yaklaşım sağlar.</p>

  <p class="block14">Bir özgürlük davranışına mı itiyorum onu, yoksa kendi kitabımı yazmak için kullanıyor muyum?</p>

  <p class="block14">Kitapları bir-iki sözcükle dönüştürmek. Başkalarının Demiurgos’luğunu yapmak. Yumuşak kili alıp biçim vermek yerine, başka birisinin için de yontu oyduğu katılaşmış kile küçük darbeler indirmek. Vur çekici Musa’ya, doğru vur ki, konuşsun.</p>

  <p class="block14">William S.’le görüşülecek.</p>

  <p class="block14">“Çalışmanıza göz attım, fena değil. Gerilim, düşgücü, dramatik öge var. İlk yapıtınız mı?”</p>

  <p class="block14">“Hayır, daha önce başka bir trajedi yazmıştım, Verona’lı iki sevgilinin öyküsünü...”</p>

  <p class="block14">“Bu yapıtınızdan söz edelim, Bay S. Neden Fransa’da geçiyor, diye soruyordum kendi kendime. Neden Danimarka’da değil de, Fransa’da? Sözgelimi söylüyorum; büyük bir çaba gerektirmez, iki üç adı değiştirmek yeter; Châlons-sur-Marne şatosunu, Elsinore şatosu yapabilirsiniz, örneğin... Kierkegaard’ın gölgesinde, Protestan bir kuzey ortamında, bütün bu varoluşsal gerilimler...”</p>

  <p class="block14">“Belki de haklısınız.”</p>

  <p class="block14">“Sanırım. Ufak tefek biçemsel düzeltmeler de gerekebilir: bir-iki küçük dokunma; berberinizin ensenize ayna tutmadan önce, bir-iki makas çırpması gibi... örneğin, babanın hortlağı. Niçin en sonunda beliriyor? Ben olsam başa alırdım, öyle ki, babanın uyarısı, genç prensin davranış biçimine hemen egemen olup annesiyle çatışmaya itsin onu.”</p>

  <p class="block14">“İyi fikir, bence; yalnızca bir sahnenin yerini değiştirmek yeter.”</p>

  <p class="block14">“Tastamam. Son olarak, biçem. Rastgele bir bölümü alalım; işte, genç adamın sahne önüne çıkıp eylemle eylemsizlik üstüne düşünmeye başladığı yer. Bu bölüm gerçekten güzel, ama yeterince güçlü gelmiyor bana. “Eyleme geçmek ya da geçmemek? Benim sorunum bu! Düşmanca bir yazgıya boyun eğmeli miyim, yoksa...’ Niçin benim sorunum? Ben olsam, ‘sorun bu’, dedirtirdim ona: sorun bu, anlıyorsunuz, değil mi? Onun kişisel sorunu değil, varoluşun sorunu. Olmakla olmamak arasındaki seçenek, yani.</p>

  <p class="block14">Dünyayı senin adını taşımayan çocuklarla doldurursan, onların senin çocukların olduklarını hiç kimse bilmez. Tebdil gezen bir Tanrı olmak gibi. Tanrı’sın, kentlerde dolaşıyorsun, senden söz eden insanları işitiyorsun, Tanrı burada, Tanrı orada, ne olağanüstü evren bu, ne incelikli evrensel çekim, sense bıyık altından gülüyorsun (takma bir sakalla dolaşmalı, ya da, hayır, sakalsız, çünkü sakalından hemen tanırsın Tanrı’yı), kendi kendine konuşuyorsun (Tanrı’nın tekbenciliği acıdır): “İşte, bu benim, ama onlar bilmiyorlar.” Sonra sokakta biri çarpar sana, hatta hakaret eder; sen, alçakgönüllüce, “özür dilerim,” dersin, yürür gidersin. Oysa Tanrı’sın, dilersen parmağını bir şaklatırsın, dünya bir anda yanıp kül olur. Ama sonsuzca güçlü olduğun için iyi olmayı göze alabilirsin.</p>

  <p class="block14">Tebdil gezen Tanrı üstüne bir roman yazmalı. Neye yarar, benim aklıma geldiğine göre, çoktan bir başkasının aklına da gelmiştir.</p>

  <p class="block14">Çeşitleme. Yazarsın, ne denli büyük olduğunu henüz bilmiyorsun, sevdiğin kadın aldatmış seni, yaşamın senin için bir anlamı yok artık; günün birinde, unutmak için Titanik’le bir yolculuğa çıkıyorsun, Güney Pasifik’te (tek sağ kalan sensin), yerliler bir kayıkla gelip kurtarıyorlar seni, yalnızca Papualar’ın yaşadıkları bir adada, dış dünyanın gözünden ırak, uzun yıllar geçiriyorsun. Pua çiçeklerinden gerdanlıkların belli belirsiz örttüğü göğüslerini, oynatarak baygın şarkılar söylüyor sana kızlar. Alışmaya başlıyorsun, bütün beyazlara yaptıkları gibi Jim diye çağırıyorlar seni. Amber tenli bir kız, bir akşam kulübene girip şöyle diyor sana: “Ben, senin. Seninle kalacak.” Akşamları verandaya uzanıp, kız alnını okşarken, Güneyhaçı’nı seyretmek ne güzel.</p>

  <p class="block14">Gündoğumlarıyla günbatımlarının dönümüne göre yaşıyorsun, başka bir şey bilmiyorsun. Bir gün, içinde Holandalıların bulunduğu motorlu bir kayık çıkageliyor, aradan tam on yıl geçtiğini öğreniyorsun, onlarla birlikte gidebilirsin, ama duraksıyorsun, hindistancevizlerini erzakla değiş tokuş etmeyi yeğliyorsun, kenevir devşirimini denetlemeyi üstleniyorsun, yerliler senin için çalışıyorlar, adacıktan adacığa dolaşmaya başlıyorsun, herkes Yedi Denizler Jim’i diyor sana. Alkolden mahvolmuş bir Portekizli serüvenci, yanında çalışmaya başlıyor, Sunda Adalarında artık herkes senden söz ediyor, ırmak boyundaki Dayaklar’a karşı girişeceği sefer için Borneo mihracesine öğüt veriyorsun: Tippo Sahib zamanından kalma eski bir topu çalıştırmayı başarıyorsun, dişleri tembulden kararmış sadık Malezyalılardan bir takım eğitiyorsun. Mercan Kayalığı yakınlarında, bir çatışmada, dişleri tembulden kararmış yaşlı Sampan, gövdesini siper ediyor sana -uğruna ölmekten mutluluk duyuyorum, Yedi Denizler Jim’i- elveda ihtiyar Sampan, elveda dostum.</p>

  <p class="block14">Sumatra ile Port-au-Prince arasındaki tüm takımadalarda ünlüsün artık, İngilizlerle alışveriş yapıyorsun, Darwin Limanının kaptanlığında Kurtz diye kaydedilmişsin, artık herkes için Kurtz’sun, yalnızca yerliler Yedi Denizler Jim’i diyor sana. Ama bir akşam, genç kız verandada alnını okşar, Güneyhaçı hiçbir zaman olmadığı gibi parıldarken -ah Büyük Ayı’dan ne denli farklı- geri dönmek istediğini anlıyorsun. Yalnızca kısa bir süre için, orada senden geriye ne kaldığını görmek için.</p>

  <p class="block14">Motorlu kayığa biniyorsun, Manila’ya varıyorsun; oradan pervaneli bir uçak Bali’ye götürüyor seni. Sonra Samoa, Amirallik Adası, Singapur, Tenerif, Timbuktu, Halep, Semerkant, Basra, Malta, sonunda evindesin.</p>

  <p class="block14">On sekiz yıl geçmiştir aradan, yaşam sana damgasını vurmuş, yüzün alizelerden bronzlaşmış, yaşlanmış, belki güzelleşmişsin. Daha oraya varır varmaz, bakıyorsun, bütün kitapçılar kitaplarını sergiliyorlar, eleştirel yeni baskılarla; okuma yazma öğrendiğin okulun alınlığına adını yazmışlar. Yitik Büyük Ozan’sın sen, kuşağının bilinci. Romantik kızlar, boş tabutunun üstünde canlarına kıyıyorlar.</p>

  <p class="block14">Sonra sana rastlıyorum, sevgilim, anılarla, pişmanlıklarla yıpranmış göz kenarların kırışıklarla dolmuş, yüzün hâlâ güzel. Kaldırımda, değercesine geçtim yanından, iki adım ötendeyim, ama sen herkese baktığın gibi baktın bana, gölgelerinin ötesinde başka birini ararmış gibi. Konuşabilirdim, zamanı silebilirdim. Ama neye yarar? İstediğimi çoktan elde etmedim mi? Ben Tanrı’yım, aynı tekbaşınalık, aynı boş gurur,  aynı umarsızlık, herkes gibi yarattıklarımdan biri olmamamın umarsızlığı. Onlar benim ışığımda yaşıyorlar, bense karanlığın dayanılmaz parıltısında yaşıyorum.</p>

  <p class="block14">Açıl, açıl dünyaya, William S.! Ünlüsün sen, yanımdan geçiyorsun, ama beni tanımıyorsun. Kendi kendime, olmak ya da olmamak, diye mırıldanıyorum, aferin, Belbo, diyorum, iyi bir iş yaptın. Git, ihtiyar William S., ünden payını almaya: sen yalnızca yarattın, bense yeniden yarattım seni.</p>

  <p class="block14">Başkalarını doğurtan bizler, tıpkı aktörler gibi kutsal toprağa gömülmemeliyiz. Ama aktörler dünyayla oynuyorlar, oysa biz sonsuz bir evrenin olanaklarının çoğulluğuyla oynuyoruz.</p>

  <p class="block14">Yaşam nasıl böylesine cömert olabiliyor da, sıradanlığa böylesine yüce bir ödül sağlıyor?</p>

  <p class="block5" id="calibre_pb_17"> </p>
</body>
</html>