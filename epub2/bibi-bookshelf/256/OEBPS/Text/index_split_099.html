<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">90</h2>

  <p class="block34">Gerçek Masonluk yasasında Mani’ninkinden başka Tanrı yoktur. Kabalacı Masonlar’ın, eski Gül-Haçlar’ın Tanrısıdır o; Martinci Masonlar’ın Tanrısı... Öte yandan, Tapınakçılar’a yöneltilen aşağılayıcı sözler, onlardan önce Maniciler’e yöneltilenlerin tıpkısıdır.</p>

  <p class="block34">(Abbe Barruel, Memoires pour servir a l’histoire du jacobinisme, Hamburg, 1798, 2, XIII)</p>

  <p class="block19"> </p>

  <p class="block1">Cizvitler’in stratejisi, Peder Barruel’i keşfettiğimizde açıklığa kavuştu bizim için. 1797 ile 1798 yılları arasında, Peder Barruel Fransız devrimine tepki olarak, Memoires pour servir â l’histoire du jacobinisme’i yazıyor: Tapınakçılar’la başlayan şaşılacak şey- tam anlamıyla ucuz bir serüven romanı. Molay’ın yakılışından sonra, Tapınakçılar monarşiyle papalığı yıkıp bir dünya cumhuriyeti kurmak için bir gizli derneğe dönüşüyorlar. On sekizinci yüzyılda, Farmasonluğu ele geçirip araç haline getiriyorlar. 1763’de, Voltaire, Turgot, Condorcet, Diderot ile d’Alembert’den oluşan bir yazın akademisi kuruyorlar. Bu akademi Baron d’Holbach’ın evinde toplanıyor, komplo kurarak 1776’da Jakobenler’i ortaya çıkarıyor. Öte yandan, bu Jakobenler, ipleri gerçek başların, Bavyeralı Aydınlanmışlarının -kral kafası kesmeye yatkın- elinde olan kuklalardan başka bir şey değildirler.</p>

  <p class="block1">Cizvitler onları hurdacıya yollamaktan öte bir şey yapıyorlar. Ramsay’ın yardımıyla Masonluğu ikiye böldükten sonra, onları boy hedefi yapmak için yeniden birleştiriyorlar.</p>

  <p class="block1">Barruel’in kitabı belli bir etki yaratmıştı; öyle ki, Fransız Ulusal Arşivleri’nde, Napolyon’un isteğiyle hazırlanmış gizli mezheplerle ilgili en az iki polis raporu bulunuyordu. Bu raporlar, Charles de Berkheim diye biri tarafından kaleme alınmıştı. Berkheim -tüm gizli polislerin yaptıkları gibi- raporlarındaki bilgileri çoktan yayımlanmış kaynaklardan edinmişti; önce Marquis de Luchet’nin, sonra da Barruel’in kitabını kopya etmekten daha iyi bir yol bulamamıştı.</p>

  <p class="block1">Aydınlanmışların kan-dondurucu betimlemeleriyle, dünyayı yönetebilecek yetenekte bir Bilinmeyen Üstünler kurulunun açığa vurulması karşısında, Napolyon hiç duraksamıyor: onlara katılma3 karar veriyor. Kardeşi Joseph’in, Büyük Doğu büyük üstatlığına 1 ay gösterilmesini sağlıyor, kendisi de, birçok kaynakların belirttiğine göre, Masonlarla bağ kuruyor, bazı kaynaklara göre çok yüksek bir dereceye erişiyor. Ancak hangi rite girdiği bilinmiyor. Belki de, sakınımlı davranmak için tüm ritlere girmiştir.</p>

  <p class="block1">Napolyon’un bu konuda ne bildiğini bilmiyorduk, ama Mısır’ da oldukça uzun bir süre geçirdiğini unutmuyorduk; piramitlerin gölgesinde (ona tepeden bakan ünlü kırk yüzyılın<sup class="calibre4"><sup class="noteref" id="back_note_251"><a class="calibre5" href="index_split_137.html#note_251" title="251">251</a></sup></sup> Hermetik Gelenek’e açık bir gönderme olduğunu bir çocuk bile anlardı) kimbilir hangi bilgelerle konuşmuştu.</p>

  <p class="block1">Napolyon’un bir bildiği olmalıydı; çünkü 1806’da Fransız Yahudilerini bir toplantıya çağırmıştı. Toplantının resmi nedenleri beylikti: tefeciliği azaltmaya çalışmak, İsrailli azınlığın bağlılığını güvenceye almak, yeni finansman kaynakları bulmak... Ama bu, onun bu toplantıya, neden az çok Bilinmeyen Üstünler yönetimini çağrıştıran Sinod adını verdiğini açıklamıyor. Gerçek şu ki, kurnaz Korsikalı, Kudüs kanadının temsilcilerini saptamış, çeşitli dağınık grupları yeniden bir araya getirmeye çalışıyordu.</p>

  <p class="block1">“Mareşal Ney’in birliklerinin 1808’de Tomar’da bulunması rastlantı değildir. Aradaki bağı görüyorsunuz, değil mi?”</p>

  <p class="block1">“Bağlantıları görmek için buradayız.”</p>

  <p class="block1">“Şimdi, Napolyon İngiltere’yi yenilgiye uğratmanın eşiğinde, Avrupa’nın hemen hemen tüm merkezlerini elinde bulunduruyor; Fransız Yahudileri aracılığıyla Kudüslüler’i de. Eksiği nedir?”</p>

  <p class="block1">“Paulusçular.”</p>

  <p class="block1">“Tastamam. Oysa biz bunların sonunun ne olduğuna hâlâ karar vermedik. Ama Napolyon bir ipucu veriyor bize: onları aramak için kalkıp Rusya’ya gidiyor.”</p>

  <p class="block1">Slav bölgelerinde yüzyıllarca yaşadıktan sonra, Paulusçular’ın çeşitli Rus gizemci gruplarının yaftası altında örgütlenmeleri doğaldı. I. Alexander’ın en sözü geçen danışmanlarından biri, Martincilik’ten esinlenmiş bazı mezheplerle bağı olan Prens Galitzin’di. Napolyon’dan tam on yıl önce Rusya’da kimi görüyoruz? De Maistre’i; St. Petersburg’da, gizemci çevrelerle bağ kurmaya çalışan, Savoy hanedanının tam yetkili elçisini.</p>

  <p class="block1">O sırada De Maistre, Aydınlanmışların hiçbir örgütüne güvenmiyordu; onun gözünde Aydınlanmışların, devrimin ortalığı kan gölüne çevirmesinden sorumlu olan Aydınlanmacılar’dan hiçbir farkı yoktu. Gerçekten de, o dönemde, De Maistre, Barruel’in dediklerini sözcüğü sözcüğüne yineleyerek dünyayı ele geçirmek isteyen şeytana bir mezhepten söz ediyordu; belki de Napolyon u düşünüyordu. Büyük karşıdevrimcimiz, Martinci grupları baştan çıkarmayı amaçlıyordu. Bunun nedeni, onların Fransız ve Alman Yeni-Tapınakçılar’ıyla aynı kaynaklardan esinlenmiş olsalar da, henüz Batı düşüncesiyle yozlaşmamış biricik grubun, Paulusçular’ın kalıtçıları olduklarını sezinlemiş olmasıydı.</p>

  <p class="block1">Ama, görünüşe bakılırsa, de Maistre’in tasarısı başarılı olmuyor. 1816’da Cizvitler Petersburg’dan sürülüyorlar, de Maistre de Torino’ya dönüyor.</p>

  <p class="block1">“Güzel,” dedi Diotallevi, “Paulusçular’ın izini yeniden bulduk. Napolyon’u sahneden çıkarabiliriz artık; amacını gerçekleştiremediği apaçık; yoksa Saint Helene’de parmağını oynatsa düşmanlarını tir tir titretirdi. Şimdi, bütün bu insanlar arasında neler olup bitiyor? Kafam çatlıyor.”</p>

  <p class="block1">“Şükret ki, kafan hâlâ yerinde,” dedi Belbo.</p>

  <p class="block3" id="calibre_pb_99"> </p>
</body>
</html>