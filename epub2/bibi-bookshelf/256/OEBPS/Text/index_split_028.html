<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">22</h2>

  <p class="block2"> </p>

  <p class="block9">Graal Şövalyeleri artık kendilerine soru sorulmasını istemiyorlardı.</p>

  <p class="block9">(Wolfram von Eschenbach, Parzival, xvi, 819)</p>

  <p class="block2"> </p>

  <p class="block1">Belbo kısa konuştu; daha önce telefonda söylediklerini bir kez daha yineledi, çok gerekli olanlar dışında başla ayrıntı vermeksizin. Albay bize belirsiz bir öykü anlatmış, Fransa’da bulduğu bazı belgelerde bir hazinenin ipuçlarına rastladığını söylemiş, bundan başka bir şey anlatmamıştı. Tehlikeli bir giz bildiğine inanıyor, bu gizi saklayan tek kişi olmamak için, onu ergeç kamuya açıklamak istiyordu. Kendisinden önce gizi keşfeden başkalarının gizemli bir biçimde ortadan yok olduklarına değinmişti. Belgeleri, ancak kendisiyle sözleşme yapacağımıza güvence verirsek gösterecekti, ama Belbo, onları görmeden hiçbir sözleşme konusunda güvence veremiyordu. Yeniden buluşmak üzere ayrılmışlardı. Albay Rakokski diye biriyle buluşmasından söz etmiş, onun eskiden Cahiers du Mystere’in yayın müdürü olduğunu söylemişti. Kitabına bir önsöz yazmasını isteyecekti ondan. Rakoski’nin ona, kitabın yayınlanmasını bekletmesini öğütlediği anlaşılıyordu. Albay, Garamond Yayınevi’ne geleceğini söylememişti ona. Hepsi bu kadardı.</p>

  <p class="block1">“Güzel, güzel,” dedi De Angelis. “Sizde nasıl bir izlenim bıraktı?”</p>

  <p class="block1">“Bize acayip biri gibi göründü, nasıl söylesem, geçmişine biraz nostaljik bir biçimde değindi; yabancılar lejyonunda bulunduğu bir dönemden söz etti.”</p>

  <p class="block1">“Size gerçeği söylemiş, gerçeğin tümü değilse de. Bir anlamda, gözetim altında tutuyorduk onu, ama çok sıkı değil. Böyle birçok durumla karşı karşıyayız… Ardenti asıl adı bile değildi, ama yasal bir Fransız pasaportu taşıyordu. Birkaç yıl önce ansızın İtalya’da yeniden ortaya çıktı; bir ara 1945’de gıyaben ölüme mahkûm edilen Arcoveggi adında bir yüzbaşıyla özdeşleştirildi. Bazı insanların Dachau’ya gönderilmesi için SS’le işbirliği yapmış. Fransa’da da gözetim altında tutuluyordu; dolandırıcılıktan yargılanmış, paçasını kıl payı kurtarmış. Geçen yıl Peschiera Borromeo’da küçük bir sanayicinin, aleyhine dava açtığı Fassotti diye biriyle aynı kişi olduğunu düşünüyoruz. Dikkat edin, yalnızca düşünüyoruz. Bu Fassotti, Dongo<sup class="calibre4"><sup class="noteref" id="back_note_76"><a class="calibre5" href="index_split_137.html#note_76" title="76">76</a></sup></sup> hazinesinin hala Como Gölünün dibinde yattığına, yerini saptadığına sanayiciyi inandırmış, tek gerekli şeyin bir iki milyonla iki dalgıç, bir de motorbot olduğunu söylemiş… Paraları alınca da tüymüş. Hazinelere aşırı bir düşkünlüğü olduğunu siz de doğruladınız şimdi.”</p>

  <p class="block1">“Peki, ya şu Rakoski?” diye sordu Belbo.</p>

  <p class="block1">“Onu da araştırdık. Principe e Savoia Otelinde, Vladimir Rakoski adında Fransız pasaportlu birinin kaydı var. Seçkin görünüşlü bir beyefendi. Buradaki kapıcının tanımına uyuyor. Alitalia’dan, bu sabah Paris’e kalkacak ilk uçağın yolcu listesinde adı olduğunu öğrendik. Interpol’ü uyardım. Annunziata, Paris’ten bir ses çıktı mı?”</p>

  <p class="block1">“Henüz bir şey yok, efendim.”</p>

  <p class="block1">“İşte bu. Böylece, Albay Ardenti ya da adı her neyse, dört gün önce Milano’ya geliyor. İlk üç günü nasıl geçirdiğini bilmiyoruz. Anlaşıldığına göre, dün saat ikide, otelde, Rakoski’yi görüyor, size geleceğinden söz etmiyor ona - bu, bence ilginç. Akşam buraya geliyor, olasılıkla Rakoski ve başka bir adamla... Bundan sonra her şey belirsizleşiyor. Onu öldürmemiş olsalar bile, dairesini aradıkları kesin. Ne arıyorlardı? Cebinde pasaportunun bulunduğu ceketi hâlâ odada duruyor -bu arada, dışarı çıkmış olsa bile, gömlekle çıkmış olmalı- ama bunun işleri kolaylaştırdığını sanmayın, çünkü yaşlı adam, onun yatağın üstüne ceketiyle uzanmış olduğunu söylüyor, ama belki de başka bir cekettir bu. Aman yarabbi, deliler evindeyim sanki. Ne diyordum, ceketinin cebinde para bulduk, hem de yüklü bir para... Demek aradıkları başka bir şeydi. Biricik ipucunu siz verdiniz bana. Albayın elinde belgeler olduğunu söylediniz. Neye benziyordu bunlar?”</p>

  <p class="block1">“Elinde kahverengi bir evrak çantası vardı,” dedi Belbo.</p>

  <p class="block1">“Bana kırmızı gibi geldi,” dedim.</p>

  <p class="block1">“Kahverengiydi,” diye diretti Belbo, “ama belki de yanılıyorumdur.”</p>

  <p class="block1">“Kırmızı ya da kahverengi, her neyse,” dedi De Angelis, “burada yok. Dün gece gelen adamlar alıp götürmüş olmalılar. Demek ki, bu evrak çantasının üstünde durmalıyız. Bana kalırsa Ardenti kitap mitap yayımlamak istemiyordu. Rakoski’ye şantaj yapmak için elinde bazı veriler vardı; onun üstünde baskı yaratmak için bir yayıneviyle sözleşme yaptığını uydurmuştu. Üslubuna uygun olmalı bu. Bu noktadan yola çıkılarak başka varsayımlar yapılabilir. O iki adam Ardenti’yi tehdit edip gidiyorlar. Ardenti korkuyor, gecenin bir yarısında, koltuğunun altında evrak çantası, her şeyi ardında bırakarak kaçıyor. Belki de, kimbilir hangi nedenle, yaşlı adamı öldürüldüğüne inandırıyor. Ama bütün bunlar fazla roman gibi; üstelik odanın darmadağınıklığını da açıklamıyor. Öte yandan, iki adam onu öldürüp evrak çantasını çalmışlarsa, niçin cesedi de çalmamışlar? Anlayacağız. Özür dilerim, kimliklerinizi görebilir miyim?”</p>

  <p class="block1">Öğrenci belgemi iki kez elinde evirip çevirdi. “Felsefe öğrencisisiniz, demek?”</p>

  <p class="block1">“Birçok felsefe öğrencisi var,” dedim.</p>

  <p class="block1">“Gereğinden çok. Tapınakçılar’ı inceliyormuşsunuz... Bu insanlar hakkında bilgi edinmek istersem, ne okumalıyım?”</p>

  <p class="block1">Bilgi verici, oldukça ciddi iki kitap önerdim ona. Bu kitaplarda, Tapınakçılar’ın davası hakkında da bilgiler bulacağını, geri kalanların saçmasapan şeyler olduğunu söyledim.</p>

  <p class="block1">“Anlıyorum, anlıyorum,” dedi, “şimdi de Tapınakçılar çıktı. Bugüne değin karşılaşmadım bu grupla.”</p>

  <p class="block1">O sırada, Annunziata denen polis, elinde bir telgrafla geldi: “Paris’ten yanıt geldi, efendim.”</p>

  <p class="block1">De Angelis telgrafı okudu. “Paris’te Rakoski diye birini tanımıyorlar, ama pasaportunun numarası, iki yıl önce çalınan bir pasaportun numarasını tutuyor. Tam bir açmazdayız. Bay Rakoski diye biri yok. Onun, bir zamanlar bir derginin yayın müdürü olduğunu söylüyorsunuz... Neydi adı?” Not aldı. “Araştıracağız, ama bahse girerim, böyle bir dergi de yoktur, ya da kimbilir ne zamandan beri yayımlanmıyordun Yardımınız için teşekkür ederim. Belki sizi gene rahatsız edeceğim. Haa, son bir soru daha. Bu Ardenti siyasal bir grupla bağları olduğuna dair üstü kapalı bir şey söyledi mi size?”</p>

  <p class="block1">“Hayır,” dedi Belbo. “Defineler uğruna politikayı bırakmış gibi görünüyordu.”</p>

  <p class="block1">“Bir de, beceriksizce dolandırıcılık uğruna.” Bana döndü: “Ondan pek hoşlanmamışa benziyorsunuz,” dedi.</p>

  <p class="block1">“Onun gibilerden hoşlanmam,” dedim. Ama onu boğmayı da düşünmezdim. Kuramsal olmadıkça.”</p>

  <p class="block1">“Elbette. Birini boğmak hiç de kolay bir iş değil. Tedirgin olmayın, Bay Casaubon; bütün öğrencilerin suçlu olduklarını düşünen polislerden değilim ben. İçiniz rahat etsin. Tezinizde başarılar dilerim.”</p>

  <p class="block1">Belbo sordu: “Özür dilerim, komiser, merak ettim. Siz cinayet masasından mısınız, yoksa siyasi polis misiniz?”</p>

  <p class="block1">“Yerinde bir soru. Cinayet masasında görevli arkadaşım dün gece buradaydı. Arşivlerde Ardenti’nin geçmişiyle ilgili bir şeyler daha bulunca, olayı bana devretti. Ben siyasi şubedenim. Ama bu işin adamı olup olmadığımı bilmiyorum. Yaşam, polisiye romanlarda olduğu kadar basit değil.”</p>

  <p class="block1">“Bence de öyle,” dedi Belbo, elini uzatarak.</p>

  <p class="block1">Oradan çıktık. İçim rahat değildi. Komiserden ötürü değil -iyi bir insan gibi görünmüştü bana- ama ömrümde ilk kez karanlık bir olayın içinde bulmuştum kendimi. Üstelik yalan söylemiştim. Belbo da.</p>

  <p class="block1">Garamond Yayınevinin kapısında bıraktım onu. ikimiz de tedirgindik.</p>

  <p class="block1">“Kötü bir şey yapmadık,” dedi Belbo, suçlu suçlu. “Komiserin Ingolf ya da Katarlar hakkında bir şeyler bilmesi durumu pek değiştirmez. Bunların hepsi de saçmasapan şeyler. Belki de Ardenti başka nedenlerden ötürü ortadan kaybolmak zorunda kalmıştır; bunun için binlerce neden var. Belki de Rakoski, İsrail gizli servisindendir; onunla hesaplaşmıştır. Belki de Albayın dolandırdığı bir kodaman tarafından gönderilmiştir. Belki de yabancılar lejyonunda bir silah arkadaşıydı; eskiden kalma bir kini vardı ona. Belki de Cezayirli bir kiralık katildi. Belki de Tapınakçı hazinesi masalı, bizim Albayın yaşamında ikincil bir olaydı yalnızca. Evet, biliyorum, evrak çantası ortada yok, kırmızı mı, kahverengi mi, her neyse. Benim söylediğimin tersini söylemekle iyi ettiniz, böylece evrak çantasını gözucuyla gördüğümüz açıklığa kavuştu...”</p>

  <p class="block1">Susuyordum; Belbo sözlerini nasıl bağlayacağını bilmiyordu.</p>

  <p class="block1">“Bana bir kez daha kaçtığımı söyleyeceksiniz, tıpkı Via Larga’ daki gibi.”</p>

  <p class="block1">“Saçma. Doğru olanı yaptık biz. Hoşça kalın.”</p>

  <p class="block1">Ona acıyordum, çünkü kendini bir korkak gibi duyumsuyordu. Ben öyle duyumsamıyordum; okulda polise yalan söylenmeyeceğini öğretmişlerdi bana. İlke olarak. Ama böyledir: suçluluk duygusu dostluğu zehirler.</p>

  <p class="block1">Ben onun vicdan azabıydım, o da benim.</p>

  <p class="block1">Öğrenci olmanın, mezun olmaktan her zaman daha çok kuşku uyandırdığına o zaman inandım. Bir yıl daha çalıştım. Tapınakçılar’ın davası konusunda iki yüz elli sayfa doldurdum. Tez vermenin, devletin yasalarına saygıyla bağlılığın kanıtı sayıldığı yıllardı o yıllar. Hoşgörüyle bakılırdı tezlere.</p>

  <p class="block1">Bundan sonraki aylarda, bazı öğrenciler silah kullanmaya başladılar. Büyük açık hava gösterileri dönemi sona eriyordu.</p>

  <p class="block1">İdeallerle ilgilenmiyordum, ama bir özürüm vardı; çünkü Amparo’ya âşık olmam, Üçüncü Dünya’ya âşık olmam demekti. Amparo güzeldi, Marksist’ti, Brezilyalı, coşkulu, aydınlık kafalıydı. Bir öğrenci bursu, olağanüstü karışık da bir kanı vardı. Amparo bütün bunların toplamıydı.</p>

  <p class="block1">Bir toplantıda rastlamıştım ona, içimden gelen dürtüye uymuştum: “Özür dilerim, seninle sevişmek isterdim.”</p>

  <p class="block1">“Pis bir maçosun sen.”</p>

  <p class="block1">“Söylediğimi unut.”</p>

  <p class="block1">“Asla. Pis bir feministim ben.”</p>

  <p class="block1">Ülkesine dönüyordu; onu yitirmek istemiyordum. Rio Üniversitesi’ne başvurmamı sağladı; bir İtalyanca okutman arıyorlardı. İki yıllık, süresi uzatılabilen bir sözleşme önerdiler bana. İtalya’da işler pek yolunda gitmiyordu benim için; kabul ettim.</p>

  <p class="block1">Hem sonra, diyordum kendi kendime, Yeni Dünya’da Tapınakçılar’a rastlamayacaksın.</p>

  <p class="block1">Yanılmışım, diye düşünüyordum cumartesi akşamı, periskopun içinde. Garamond Yayınevinin merdivenini tırmanırken Saray’a giriyormuşum. Binah, Hokmah’ın başlangıç noktasından yayılarak kurduğu saraydır, diyordu Diotallevi. Hokmah kaynaksa, Binah ondan çıkan ırmaktır; kollara ayrılarak akar, sonunda bütün kollar büyük sonul Sefirot Denizi’ne dökülür. Binah’ta bütün biçimler önceden biçimlenmiştir.</p>

  <p class="block3" id="calibre_pb_28"> </p>
</body>
</html>