<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block31">44</h2>

  <p class="block9">Yüce Pentagram Ritüeli aracılığıyla, Birlik Yazıtı’nın güçlerini, Etkin ve Edilgin Ruh’la Eheieh ve Agla’yı çağır. Sonra sunağa dön ve Enoch Cinlerine aşağıdaki gibi çağrıda bulun: Ol Sonuf Vaorsag, Goho Iad Balt, Lonsh Caiz Vonpho, Sobra Z-ol Ror I Ta Nazps, od Graa Ta Malprg... Ds Hol-q Qaa Nothoa Zimz, Od Commah Ta Nopbloh Zien...</p>

  <p class="block9">(Israel Regardie, The Original Account of the Teachings, Rites and Ceremonies of the Hermetic Order of the Golden Dawn, Ritual for Invisibility, St. Paul, Llewellyn Publications, 1986, s. 423)</p>

  <p class="block2"> </p>

  <p class="block1">Şansımız varmış, ilk toplantımız çok yüksek bir düzeyde oldu, en azından bizim erginlenmemiz bakımından.</p>

  <p class="block1">Bu iş için üçlü tamamdı: Ben, Belbo, Diotallevi. Konuğumuz içeri girince, şaşkınlıktan çığlık atmamak için zor tuttuk kendimizi. Yüzü, Lorenza Pellegrini’nin anlattığı gibi, facies hermetica’ydı; üstelik siyahlar giyinmişti.</p>

  <p class="block1">İçeri girince sakına sakına çevresine bakındı, sonra kendini tanıttı: Profesör Camestres. “Ne profesörü?” sorusuna karşılık, bizi ölçülü davranmaya çağırırcasına, belirsiz bir el devinimi yaptı. “Özür dilerim,” dedi, “konuyla salt mesleki, ticari açıdan mı ilgilendiğinizi, yoksa bir gizemsel gruba mı bağlı olduğunuzu bilmiyorum...”</p>

  <p class="block1">Ona güvence verdik. “Aşırı sakınımlı davrandığımı sanmayın,” dedi, “ama OTO üyeleriyle ilişki kurmak istemem.” Şaşkınlığımızı görünce: “Ordo Templi Orientis,” diye açıkladı. “Aleister Crowley’nin en son müritleri olduklarını iddia edenlerin gizli topluluğudur bu... Görüyorum ki, bu konuda bilginiz yok... Böylesi daha iyi, sizin açınızdan bir önyargı söz konusu olmayacak.” İsteğimizi kabul edip oturdu. “Çünkü, şimdi size göstermek istediğim yapıt, Crowley’e yüreklice karşı çıkıyor. Biz hepimiz, ben de dâhil, Liber AM vel legis’in açıklamalarına hâlâ bağlıyız. Belki biliyorsunuzdur, bu yapıt 1904’te, Kahire’de Ayvaz adında derin bilgi sahibi biri tarafından Crowley’e yazdırılmıştı. OTO’nun müritleri bugün hâla bu metne, onun dört baskısına bağlıdırlar; bunların birincisi Balkan Savaşının patlak vermesinden dokuz ay önce, ikincisi Birinci Dünya Savaşının patlak vermesinden dokuz ay önce, üçüncüsü Çin-Japon savaşından dokuz ay önce, dördüncüsü ise İspanya iç savaşındaki kıyımlardan dokuz ay önce yayımlandı...”</p>

  <p class="block1">Elimde olmaksızın parmaklarımı birbirine kenetledim. Bunun ayrımına vardı, ölgün bir gülümseyişle gülümsedi: “Duraksamanızı anlıyorum. Şimdi size getirdiğim, kitabın beşinci baskısı olduğuna göre, dokuz ay içinde ne olacak? diye soracaksınız. Hiçbir şey. İçiniz rahat etsin beyler, çünkü şimdi size sunduğum genişletilmiş Liber legis. Sıradan bir üstün zekâlı tarafından değil, Al’in<sup class="calibre4"><sup class="noteref" id="back_note_145"><a class="calibre5" href="index_split_137.html#note_145" title="145">145</a></sup></sup> kendisi, yüce ilke ya da Ra-Hoor-Khuit’in gizemli eşi ya da ikizi Hoor-paar-Kraat tarafından ziyaret edilme şerefine ermiş bulunuyorum. Tek dileğim, uğursuzlukları önlemek için yapıtımın kış gün-dönümünden önce yayımlanması.”</p>

  <p class="block1">“Bunu ayarlayabiliriz,” dedi Belbo, onu yüreklendirerek.</p>

  <p class="block1">“Buna çok sevindim. Kitap erginlenmişler çevresinde fırtına koparacak; çünkü, anlayabileceğiniz gibi, benim gizemsel kaynağım, Crowley’inkinden daha ciddi, daha güvenilir. Crowley’nin, Şeytan kuttörenlerini, Kılıç Ayinini dikkate almaksızın nasıl uygulayabildiğini bilmiyorum. Mahapralaya’nın, yani Kundalini’nin Üçüncü Gözü’nün ne olduğu, kılıç kınından sıyrılınca anlaşılabilir ancak. Hem sonra, Crowley’in aritmolojisi tümüyle Seylan’ın sayısına dayandırılmıştır. Yeni Sayıları, 93, 118, 444, 868 ve 1001’i hesaba katmamıştır.”</p>

  <p class="block1">“Bunların anlamı nedir?” diye sordu birden Diotallevi, kulak kesilmiş.</p>

  <p class="block1">“Haa,” dedi Profesör Camestres, “Liber legis’te de belirtildiği gibi, bütün sayılar sonsuzdur, aralarında hiçbir ayrım yoktur!”</p>

  <p class="block1">“Anlıyorum,” dedi Belbo. “Ama bütün bunlar sıradan bir okuyucu için biraz karışık değil mi sizce?”</p>

  <p class="block1">Camestres sandalyesinden havaya sıçradı neredeyse. “Ama bu kesinlikle kaçınılmaz bir şey. Her kim bu gizlere, gerekli hazırlığı yapmaksızın yaklaşırsa Uçurum’u boylar! Bunları üstü örtülü biçimde olsa bile ortaya koymakla riske giriyorum, inanın. Ben de Şeytan tapımı alanında çalışıyorum, ama Crowley’inkinden daha köktenci biçimde. Kitabımın congressus cum daemone<sup class="calibre4"><sup class="noteref" id="back_note_146"><a class="calibre5" href="index_split_137.html#note_146" title="146">146</a></sup></sup> ile ilgili sayfalarında, tapınağın döşenmesi ve Kırmızı Kadın’la,<sup class="calibre4"><sup class="noteref" id="back_note_147"><a class="calibre5" href="index_split_137.html#note_147" title="147">147</a></sup></sup> Bindiği Şeytan’ın tensel birleşmesiyle ilgili kuralları bulacaksınız. Crowley, doğaya karşı sözde tensel birleşmenin ötesine geçmedi. Oysa ben, kuttöreni, bizim anladığımız anlamda, Kötülük’ün ötesine götürmek istiyorum; algılanamayana, Goetia’nın katıksız arılığına, Bas-Aumgn’nin ve Sa-Ba-Ft’nin en son basamağına erişmeye çalışıyorum...”</p>

  <p class="block1">Belbo’ya. Camestres’in parasal olanaklarını araştırmaktan başka bir şey kalmıyordu. Sözcükleri uzun uzun döndürüp dolaştırarak yaptı bunu; sonunda, onun da, tıpkı daha önce Bramanti’nin yaptığı gibi, kitabının basım giderlerini karşılamaya hiç mi hiç niyetli olmadığı ortaya çıktı. Sıra, ondan kurtulma aşamasına gelmişti. Gönül okşayıcı sözlerle, metin bizde bir hafta kalabilir mi, inceledikten sonra görüşelim, diye rica etme aşamasına. Ama Belbo, bu sözleri söyler söylemez, Camestres, daktiloyla yazılmış metni göğsüne bastırarak, şimdiye dek hiçbir zaman böylesine güvensizlikle karşılaşmadığını, bizi onu incittiğimize pişman ettirecek başka yollara başvuracağını söyleyerek çıkıp gitti.</p>

  <p class="block1">Kısa bir süre içinde, güvenilir BGKY’lerin aşağı yukarı on metni birikmişti elimizde. Bu kitapların satılması da istendiği için az da olsa, bir seçim yapmamız gerekiyordu. Tümünü baştan sona okuyamayacağımıza göre, dizinlere bakıyor, içeriklerine bir göz atıyor, sonra da görüşlerimizi birbirimize aktarıyorduk.</p>

  <p class="block3" id="calibre_pb_51"> </p>
</body>
</html>