<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block8">78</h2>

  <p class="block39">Kuşkusuz bu iğrenç kırma yaratık bir ananın dölyatağından değil, kesinlikle, bir Ephialtes’ten, bir Incubus’tan ya da başka bir korkunç cinden gelmektedir; çürümüş bir zehirli mantarın içinde oluşmuş, Faunalarla, Nimphalar’ın oğlu, insandan çok şeytan.</p>

  <p class="block39">(Athanasius Kircher, Mundus Subterraneus, Amsterdam, Jansson, 1665, II, s. 279-280)</p>

  <p class="block19">&nbsp;</p>

  <p class="block1">O gün evde kalmak istiyordum, bir önsezi vardı içimde, ama Lia, kraliçenin kocası rolünü oynamayı bırakıp işe gitmemi söyledi. “Daha vakit var, Bum, daha doğmaz. Ben de çıkacağım. Git hadi.”</p>

  <p class="block1">Tam büromun kapısına vardığımda, bay Salon’un kapısı açıldı. Yaşlı adam sarı iş önlüğüyle belirdi. Ona selâm vermemezlik edemedim, içeri girmemi söyledi. Laboratuvarı hiç görmemiştim, girdim.</p>

  <p class="block1">Bu kapının ardında bir zamanlar bir apartman dairesi olmalıydı; Salon, tüm duvarları yıktırmış olmalıydı, çünkü boyutları kocaman, belirsiz bir mağaraydı gördüğüm. Bilinmeyen bir mimari nedenle, evin bu kanadı eğri tavanlıydı; ışık eğik pencerelerden giriyordu içeri. Camlar kirli miydi, yoksa buzlucam mıydı, yoksa Salon güneş ışığının dik gelmesini önlemek için yalıtmış mıydı onları, yoksa boş alan bırakma korkusunu açığa vuran eşya yığınından ötürü müydü, bilmem; geç bir alacakaranlık yayılıyordu mağaranın içine. Oda, kemerlerin, kavşaklara, geçitlere, görüngelere açıldığı eski eczanelerdekine benzer raflarla bölünmüştü. En ağır basan renk, kahverengiydi: eşyalar, raflar, masalar, günışığıyla odayı yer yer aydınlatan eski lâmbaların ışığının karışımı. İlk izlenimim, bir yaylı çalgılar yapımcısının işliğine girmiş olduğumdu; Stradivarius zamanından beri boş kalmış, lavtaların çizgili karınları üstünde yılların tozu birikmiş bir işliğe.</p>

  <p class="block1">Sonra, gözlerim yavaş yavaş ışığa alışınca, kendimi -beklemeliydim bunu- taşlaşmış bir hayvanat bahçesinde buldum. Karşıda, Parlak, cam gözlü bir ayı yavrusu yapay bir dala tırmanıyor, yamyaşımda donakalmış, ruhani bir baykuş duruyordu; önümde, masanın üstünde bir gelincik -ya da bir sansar, belki de bir kokarcalardı. Masanın ortasında, ilk bakışta tanıyamadığım, röntgeni çekilmiş gibi kemikleri görünen, kedigillere benzer, tarih-öncesi bir hayvan.</p>

  <p class="block1">Bir puma, bir pars, iri bir köpek olabilirdi; demir bir destek üstüne konmuş yalı, kıtıkla yarı doldurulup yapıştırılmış iskeletini seçiyordum.</p>

  <p class="block1">“Yufka yürekli, varlıklı bir hanımefendinin buldoğu,” diye sırıttı Salon, “onu, ortak yaşamlarındaki gibi anımsamak istiyor. Görüyorsunuz, değil mi? Hayvanın derisi soyuluyor, derinin içine arsenikli sabun sürülüyor, sonra suya bastırılıp kemikler ağartılıyor... Şu rafa bakın, ne güzel bir belkemiğiyle, göğüs kafesleri dermesi. Güzel bir kemiklik değil mi, sizce? Sonra kemikler maden tellerle birbirine bağlanır, iskelet yeniden çatıldıktan sonra bir destek üstüne konur; ben genellikle saman ya da kartonpiyer yahut alçı kullanıyorum. Sonunda deri geçirilir üstüne. Ölümün ya da bozulmanın yol açtığı tahribatı onarıyorum. Şu baykuşa bakın, canlı gibi değil mi?”</p>

  <p class="block1">O günden sonra, her canlı baykuş, ölü, Salon tarafından sonsuz bir sertleşmeye bırakılmış gibi görünecekti bana. Bu hayvan firavunlar mumyacısının yüzüne, çalı gibi kaşlarına, külrengi yanaklarına baktım; onun canlı bir varlık mı, yoksa kendi zanaatinin bir başyapıtı mı olduğuna karar veremedim.</p>

  <p class="block1">Ona daha iyi bakmak için bir adım geri çekildim, enseme bir şeyin sürtündüğünü duydum. Ürpererek arkama döndüm; bir sarkacı devinime geçirdiğimi gördüm.</p>

  <p class="block1">Kocaman, barsakları çıkarılmış bir kuş, bağrına saplanmış mızrağın devinimine uyarak salınıyordu. Mızrak başından girmişti; açık göğsünden, mızrağın, bir zamanlar yürekle kursağın bulunduğu yere doğru yürüyüp başaşağı çevrilmiş bir yaba oluşturacak biçimde dallara ayrıldığı görülüyordu. Çatalın sivri uçlarından biri, en kalın olanı, barsaklarının bulunduğu yeri delip geçmiş, ucu bir kılıç gibi yere doğru çevrilmişti; öteki uç, ayaklardan girip bakışımlı bir biçimde pençelerden dışarı çıkmıştı. Kuş usul usul sallanıyor, mızrağın üç ucu, teğet geçiyormuş gibi bir iz düşürüyorlardı yere.</p>

  <p class="block1">“Güzel bir şahkartal örneği,” dedi Salon. “Ama birkaç gün daha çalışmalıyım üstünde. Geldiğinizde gözlerini seçiyordum. Camdan yapılmış saydam tabakalar, gözbebekleriyle dolu bir kutu gösterdi bana; ermiş Lucia’nın celladı, mesleğinin andaçlarını toplamış gibi. “Her zaman böceklerde olduğu gibi kolay olmuyor; onlar için bir kutuyla bir iğne yetiyor. Örneğin, omurgasızlara formalinle işlem yapılır.”</p>

  <p class="block1">Morg kokusu duyuyordum. “İnsanın tutkuyla bağlanacağı iş olmalı,” dedim. Bu arada, Lia’nın karnında yüreği çarpan şeyi düşünüyordum. Birden buz gibi bir düşünce yürüdü bey gey ölecek olursa, onu kendi ellerimle gömmek isterim, yeraltındaki bütün kurtları beslesin, toprağı zenginleştirsin diye. Ancak böyle yaparsam, onun hâlâ canlı olduğunu duyumsayabilirim...</p>

  <p class="block1">Silkindim, Salon hâlâ konuşuyordu çünkü; rafların birinden garip bir yaratık çıkardı. Yaklaşık otuz santim boyundaydı. Bir ejderdi bu; kocaman, siyah kın kanatlı bir sürüngen, başında horoz ibiği gibi bir ibik, pençeleri ardına dek açılmış minicik bir testerenin dişleri gibi diken diken. “Güzel, değil mi? Kendim yaptım bunu. Bir semenderle bir yarasa ve yılan pulları kullandım. Bir yeraltı ejderhası. Bundan esinlendim...” Başka bir büyük masanın üstünde, eski parşömenle ciltlenmiş, bağcıklarla tutturulmuş kalın bir kitap gösterdi. “Bir servete maloldu bana. Kitap düşkünü değilim, ama bunu almamazlık edemezdim. Athanasius Kircher’in Mundus Subterraneus’unun 1665 birinci baskısı. İşte ejderha. Nasıl, benziyor, değil mi? Yanardağlardaki mağaralarda yaşıyormuş, o iyi yürekli Cizvit’in dediğine göre; her şeyi biliyordu o; bilineni, bilinmeyeni, var olmayanı...”</p>

  <p class="block1">“Hep yeraltını düşünüyorsunuz,” dedim, Münih’teki konuşmamızı, Dionisius’un Kulağı aracılığıyla kulağıma çalınan sözcükleri anımsayarak.</p>

  <p class="block1">Kitabın başka bir sayfasını açtı: bir yerküre resmi vardı burada; kıvrım kıvrım, ışıltılı bir damarlar ağıyla kaplanmış, şişkin, kara bir anatomik organı andırıyordu. “Kircher, dediğinde haklıysa, yerin derinliklerinde, yüzeydekinden daha çok yolaklar vardır. Doğada ne olursa, yerin altındaki sıcaklıkla buğudan kaynaklanır...” Kara Yapıt’ı, Lia’nın karnını, yumuşacık yanardağını patlatıp dışarı çıkmaya çalışan Şey’i düşünüyordum.</p>

  <p class="block1">“... İnsanların dünyasında ne olup biterse, aşağıda, yerin altında tasarlanır.”</p>

  <p class="block1">“Padre Kircher mi söylüyor bunu?”</p>

  <p class="block1">“Hayır, o yalnızca doğa ile ilgileniyor... Ama olağanüstü bir şey, bu kitabın ikinci bölümü, simyayla, simyacılarla ilgili; bakın, işte tam burada, Gül-Haçlar’a saldırıyor... Kircher, yeraltı dünyasıyla ilgili bir kitapta Gül-Haçlar’a neden saldırıyor? Cizvit’imizin bilmediği şey yoktu. Son Tapınakçılar’ın, yeraltı krallığı Agarttha’ya sığındıklarını biliyordu...”</p>

  <p class="block1">“Görünüşe bakılırsa, hâlâ oradalar,” deme yürekliliğini gösterdim.</p>

  <p class="block1">“Hala oradalar,” dedi Salon. “Agarttha’da değil, başka geçitler de, tam burada, bizim altımızda. Milano’da da metro var. Kim karar verdi buna? Kazıları kim yönetti?”</p>

  <p class="block1">“Bana kalırsa, uzman mühendisler.”</p>

  <p class="block1">“Görüyor musunuz, siz yumun bakalım gözlerinizi. Bir de, yayınevinizde ne idüğü belirsiz kişilerin kitaplarını yayımlıyorsunuz. Yazarlarınız arasında kaç Yahudi var?”</p>

  <p class="block1">“Yazarlarımıza soyağaçlarını sormuyoruz,” diye yanıtladım kuru bir sesle.</p>

  <p class="block1">“Yahudilere karşı olduğumu sanmayın. En iyi dostlarım arasında Yahudiler de var. Belli bir tür Yahudiyi düşünüyorum ben...”</p>

  <p class="block1">“Ne tür?”</p>

  <p class="block1">“Orasını ben bilirim...”</p>

  <p class="block3" id="calibre_pb_86">&nbsp;</p>
</body>
</html>
