<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">70</h2>

  <p class="block34">Bununla birlikte, 120 yıllık bir döneme yapılan gizli göndermeleri; D’nin ardılı ve ikinci sıradakilerin sonuncusu olan -birçoğumuzun arasında yaşamış- birader A...’nın biz üçüncü sıradakilere yöneldiğini iyi anımsayalım...</p>

  <p class="block34">(Fama Fraternitatis, Allgemeine und general Reformation, içinde, Cassel, Wessel, 1614)</p>

  <p class="block19"> </p>

  <p class="block1">Hemen, Gül-Haçlar’ın iki manifestosunu, Fama Confessio’yu, baştan sona okumaya koyuldum. Johann Valentin Andreae’nin Christian Rosencreutz’un Simyasal Düğünü’ne de bir göz attım; çünkü Andreae’nin, manifestoların yazarı olduğu sanılıyordu.</p>

  <p class="block1">İki manifesto da, 1614 ile 1616 yılları arasında Almanya’da ortaya çıkmıştı. 1584’te Fransızlar’la İngilizler arasındaki buluşmadan yaklaşık otuz yıl sonra; Fransızlar’ın Almanlar’la buluşmaları gereken tarihten neredeyse yüz yıl önce.</p>

  <p class="block1">Manifestoları, söylediklerine inanmak için değil, başka bir anlamı varmış gibi, sözcüklerin ötesine bakmak için okudum. Onların başka bir anlama gelmesini sağlayabilmek için bazı bölümleri atlamam, bazı tümleciklere ötekilerden daha çok önem vermem gerektiğini biliyordum. Ama Şeytancılar’la üstatların bize öğretmek istedikleri de tastamam buydu. İnsan açınlamanın ince çizgisinde dolaşıyorsa, mantığın kılı kırk yaran ağır zincirlerini, onların tekdüze sıralanışını izlememelidir. Öte yandan, sözcük anlamıyla alındığında, iki manifesto da, bir saçmalıklar, bilmeceler, çelişkiler yığınıydı.</p>

  <p class="block1">Bu nedenle, görünürde söylediklerinden öte bir şey söylememeliydiler; dolayısıyla, ne derin bir tinsel düzeltim çağrısı, ne de zavallı Christian Rosencreuz’un öyküsüydü bu manifestolar. Bir ızgaranın üstüne konularak okunması gereken şifreli bir mesaj; bir ızgara kimi alanları açık bırakır, kimilerini de örter. Yalnızca baş-harflerin hesaba katıldığı şifreli Provins mesajı gibi. Elimde bir ızgara yoktu, ama varlığını tasarlayabilirdim; bunun için de güvenmeksizin okumalıydım.</p>

  <p class="block1">Manifestoların Provins mesajından söz ettiklerine kuşku yoktu. C.R.’nin mezarında (Grange-aux-Dîmes’in alegorisi, 23 Haziran 1344!), gelecek kuşakların bulmaları için bir hazine saklanmıştı: ‘Yüz yirmi yıl... gizli kalacak’ bir hazine. Bu hazinenin parayla ilgisi olmadığı da açıktı. Yalnızca simyacıların safça açgözlülüğü tartışma konusu yapılmakla kalınmıyor, söz verilen şeyin büyük tarihsel değişim olduğu da açıkça söyleniyordu. Okuyucu anlayamamışsa diye, ikinci manifestoda, miranda sextae aeiatis (altıncı ve son buluşmanın mucizeleri) ile ilgili bir önerinin görmezlikten gelinemeyeceği yineleniyordu: ‘Tanrı altıncı Candelabrum’unun<sup class="calibre4"><sup class="noteref" id="back_note_193"><a class="calibre5" href="index_split_137.html#note_193" title="193">193</a></sup></sup> ışığını bize dek ulaştırmayı dileseydi... insan her şeyi tek bir kitapta okuyabilseydi, okuyunca anlayıp anımsayabilseydi... Şarkı (yüksek sesle okunan mesaj!) aracılığıyla kayaları (lapis exillis!) incilere, değerli taşlara dönüştürebilseydi, ne hoş olurdu...’“ Manifestoda, derin gizlerden, Avrupa’da  kurulacak yeni bir yönetimden, gerçekleştirilecek bir “büyük yapıt’tan bir kez daha söz ediliyordu...</p>

  <p class="block1">C.R.’nin İspanya’ya (ya da Portekiz’e?) gittiği, oradaki bilgili kişilere, “gelecek yüzyılların gerçek indicia’sının<sup class="calibre4"><sup class="noteref" id="back_note_194"><a class="calibre5" href="index_split_137.html#note_194" title="194">194</a></sup></sup> nereden çıkarılacağını anlattığı” söyleniyordu, ama boşuna. On yedinci yüzyılın başlarında, bir Alman Tapınakçı grubu -mesajın, iletim sürecinde ortaya çıkan bir engel yüzünden, açığa vurulması zorunluymuş gibi-kıskançlıkla saklanan bir gizi açıkladığı için mi?</p>

  <p class="block1">Manifestoların, Plan’ın evrelerini, tıpkı Diotallevi’nin oluşturduğu gibi, yeniden kurmaya çalıştıklarını hiç kimse yadsıyamazdı. Ölümüne, İngiltere’de, “sınıra vardığı”na değinilen ilk birader, I.O. biraderdi. Demek ki birisi ilk buluşmaya gitmeyi başarmıştı. Sonra ikinci, ardından üçüncü sıradan söz ediliyordu. Buraya dek her şeyin yolunda gittiği anlaşılıyordu: İkinci sıradaki İngiliz, 1584’te, üçüncü sıradaki Fransız’la buluşuyor. On yedinci yüzyılın başında yazılanlara bakarak, yalnızca ilk üç grubun başına gelenlerden söz edilebilir. Andreae’nin gençliğinde, yani manifestolardan önce (1616’da yayımlanmış bile olsalar) yazdığı Simyasal Düğün’de, üç görkemli tapınaktan, daha önce bilinmesi gereken üç yerden söz ediliyordu.</p>

  <p class="block1">Ama manifestoları okurken, her iki manifestonun, gerçekten de, Simyasal Düğün’le aynı dili konuştuklarının ayrımına vardım, ama sanki bu arada kaygı verici bir şey olmuş izlenimi veriyorlardı.</p>

  <p class="block1">Örneğin, düşmanın, olayın gerçekleşmemesi için her türlü kurnazlığa başvurmasına karşın, vaktin eriştiği, ânın geldiği üstünde niçin bu denli duruluyordu? Hangi olayın? C.R.’nin son hedefinin Kudüs olduğu, ama oraya varamadığı söyleniyordu. Niçin? birbirlerine mesajlar alıp verdikleri için Araplar övülüyordu; oysa Almanya’da bilgili kişiler birbirleriyle yardımlaşmayı bilmiyorlardı. Sonra, “otlağın yalnızca kendisinin olmasını isteyen daha büyük bir grup” anlıştırılıyordu. Burada, yalnızca, kişisel bir çıkar uğruna plan’ı altüst etmek isteyen birinden değil, Plan’ın etkin bir biçimde altüst edildiğinden de söz ediliyordu.</p>

  <p class="block1">Fama, başlangıçta, birinin, büyüsel bir yazı (kuşkusuz Provins mesajı) geliştirdiğini, ama Tanrı’nın saatinin her dakika çaldığını, “bizimkininse saatleri bile çalamadığını” söylüyordu. Tanrısal saatin vuruşlarını kaçıran kimdi? Tam ânında belli bir yere varmayı başaramayan kimdi? Gizli bir felsefeyi açıklayabilecekken, dünyanın dört bir yanına dağılmaya karar veren bir biraderler grubundan üstü kapalı bir biçimde söz ediliyordu.</p>

  <p class="block1">Manifestolarda bir tedirginlik, bir belirsizlik, bir şaşkınlık sezinleniyordu. İlk sıralardaki biraderlerin her biri, yerini alacak “değerli bir ardıl” bulmuştu, ama “mezarlarının yerini... gizli tutmaya karar verdiler; bugün bile nerede gömüldüklerini bilmiyoruz.”</p>

  <p class="block1">Neye gönderme yapılıyordu? Bilinmeyen neydi? Hangi ‘mezar’ın yeri belli değildi? Manifestoların ortada yitik bir bilgi olduğu için yazıldıkları açıktı; bu bilgiye sahip olan biri varsa ortaya çıkması için çağrıda bulunuluyordu ona.</p>

  <p class="block1">Fama’nın sonu, hiçbir kuşkuya yer bırakmıyordu: “Avrupa’da-ki tüm bilgililerden ... önerimizi iyi niyetle düşünmelerini... görüşlerini bize bildirmelerini bir kez daha rica ediyoruz... Çünkü şimdilik adlarımızı açıklamasak da ... her kim bize adını bildirirse bizimle karşılıklı görüşebilecek ya da -bir engel varsa- yazılı olarak iletişim kurabilecektir.”</p>

  <p class="block1">Albayın, öyküsünü yayımlayarak yapmak istediği şey de tastamam buydu; birini suskunluğundan sıyrılmaya zorlamak.</p>

  <p class="block1">Bir atlama, bir duraklama, bir parantez, bir kopma olmuştu. R.C.’nin mezarında, yalnızca, buluşmalarının düzenini anımsatmak için post 120 annos patebo yazılı değildi; aynı zamanda Nequaquam vacuum<sup class="calibre4"><sup class="noteref" id="back_note_195"><a class="calibre5" href="index_split_137.html#note_195" title="195">195</a></sup></sup> diye de yazılmıştı. ‘Boşluk yoktur’ değil, ‘boşluk olmamalı’ anlamında. Bir boşluk yaratılmıştı oysa: doldurulması gereken bir boşluk!</p>

  <p class="block1">Bir kez daha sordum kendi kendime: bunlar neden Almanya’ da söyleniyordu; olsa olsa, dördüncü sıradakilerin bir ermiş sabrıyla sıralarının gelmesini beklemeleri gereken Almanya’da. Almanların -1614’te- Marienburg’da gerçekleşemeyen bir buluşma yüzünden sızlanmaları olanaksızdı; çünkü Marienburg’daki buluşma 1704 yılı için öngörülmüştü!</p>

  <p class="block1">Bundan bir tek sonuç çıkarılabilirdi: Almanlar bir önceki buluşma gerçekleşmediği için yakınıyorlardı!</p>

  <p class="block1">İşte ipucu! Dördüncü sıradaki Almanlar, ikinci sıradaki İngilizler’in, üçüncü sıradaki Fransızlar’a ulaşamamalarından yakınıyorlardı. Elbette. Metinde, neredeyse çocukların bile anlayabileceği açık seçik alegorilere rastlanıyordu: C.R.’nin mezarı açılmış, içinden yalnızca birinci grupla ikinci gruptan biraderlerin imzaları çıkmıştı, ama üçüncüsünün imzası yoktu! Portekizlilerle İngilizler oradaydılar, peki ya Fransızlar neredeydi?</p>

  <p class="block1">Kısacası, iki Gül-Haç manifestosu, onları gerektiği gibi okumasını bilenler için, İngilizlerin Fransızlarla buluşamadıklarına üstü örtülü bir biçimde değiniyordu. Fransızlar’ı nerede bulacaklarını yalnızca İngilizler biliyorlardı. Almanlar’ı nerede bulacaklarını da yalnızca Fransızlar biliyorlardı. Ama 1704’te, Fransızlar Almanlar’ı bulmuş olsalar bile, onlara teslim etmeleri gereken şeyin üçte ikisini eksik vermiş olacaklardı.</p>

  <p class="block1">Gül-Haçlar, bilinen riskleri göze alarak ortaya çıkmışlardı; çünkü Plan’ı kurtarmanın biricik yolu buydu.</p>

  <p class="block3" id="calibre_pb_78"> </p>
</body>
</html>