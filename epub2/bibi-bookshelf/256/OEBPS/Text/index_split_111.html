<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">102</h2>

  <p class="block34">Oradan ayrıldıktan sonra, Milestre denen bir yerleşim yerine geldik... orada Şeyh’ül Cebel denen birinin oturduğu söyleniyor... Bir vadiyi çevreleyen, ulu dağların üstünde, çevresi otuz mil olan yüksek bir duvar yapmıştı; dağın içine oyulmuş iki gizli kapıdan giriliyordu içeri.</p>

  <p class="block34">(Odorico da Pordenone, De rebus incognitis, Impressus Esauri, 1513, 21, s. 15)</p>

  <p class="block19"> </p>

  <p class="block1">Ocak sonlarına doğru bir gün, arabamı park ettiğim Marchese Gualdi Sokağından geçerken, Salon’un, Manuzio’dan çıktığını gördüm.</p>

  <p class="block1">“Dostum Agliè’yle biraz çene çaldık...” Dostu mu? Piemonte’deki toplantıdan anımsadığım kadarıyla Agliè onu sevmezdi. Manuzio’ya burnunu sokan Salon muydu, yoksa kimbilir neyle bağ kurmak için onu kullanan Agliè mi?</p>

  <p class="block1">Bunu düşünecek vakit bırakmadı bana; bir içki içmeyi önerdi; böylece Pilade’de bulduk kendimizi. Onu oralarda hiç görmemiştim, ama ihtiyar Pilade’yle kırk yıllık dostuymuş gibi selâmlaştı. Oturduk. Büyü tarihi nasıl gidiyor, diye sordu. Bunu da biliyordu demek. Dikkatini, yerin içinin boş olduğu kuramına, Belbo’nun adını andığı Sebottendorff’a çekmeye çalıştım.</p>

  <p class="block1">Güldü. “Ooo. Bakıyorum, delilerden bol bol payınızı alıyorsunuz! Yerin içinin boş olduğu konusunda hiçbir şey bilmiyorum. Von Sebottendorff’a gelince, bakın, o gerçekten garip bir adamdı... Himmler’le arkadaşlarının kafasına, Alman halkı için intihar demek olan fikirler sokmuştu.”</p>

  <p class="block1">“Ne gibi fikirler?”</p>

  <p class="block1">“Doğu fantezileri. Bu adam Yahudilerden sakınıyor, Araplarla Türklere hayranlık duyuyordu. Biliyor musunuz ki, Himmler’in yazı masasının üstünde, Mein Kampf’ın yanında hep bir Kuran dururdu. Sebottendorff gençliğinde gizli bir Türk mezhebinin büyüsüne kapılmış, İslam gnos’larını incelemeye başlamıştı. ‘Führer’ derken, aslında Şeyh’ül Cebel’i düşünüyordu. Bunların hepsi bir araya gelip SS’i kurdukları zaman, Haşhaşînler’inkine benzer bir örgüt tasarlıyorlardı... Birinci Dünya Savaşında Almanya ile Türkiye’nin neden bağlaşık olduklarını sordunuz mu hiç kendi kendinize?..<sup class="calibre4"><sup class="noteref" id="back_note_267"><a class="calibre5" href="index_split_137.html#note_267" title="267">267</a></sup></sup></p>

  <p class="block1">“Bunları nereden biliyorsunuz?”</p>

  <p class="block1">“Zavallı babacığımın Okrana’da çalıştığını söylemiştim, sanırım. Anımsıyorum, o zamanlar Çarlık polisi Haşhaşînler’le uğraşıyordu. Sanıyorum, bunu ilk sezinleyen Rakovski olmuştu. Sonra bu işin ardına düşmekten vazgeçtiler, çünkü işin içinde Haşhaşînler varsa, Yahudiler olamazlardı; o zamanlar asıl tehlike Yahudiler-di. Her zaman olduğu gibi. Yahudiler Filistin’e döndüler; öteki Yahudileri kovuklarından çıkmaya zorladılar. Ama bütün bunlar çok karışık şeyler, konuyu burada keselim.”</p>

  <p class="block1">Salon, gereğinden çok şey söylediğine pişman olmuş görünüyordu; çarçabuk izin isteyip kalktı. Sonra başka bir şey daha oldu. Bütün olup bitenlerden sonra, düş görmediğimden eminim şimdi, ama o gün bir sanrıya kapıldığımı sanmıştım, çünkü Salon’u bardan çıkarken gözlerimle izlediğimde, onun sokağın köşesinde biriyle buluştuğunu görür gibi olmuştum, Doğulu yüzlü bir adamla.</p>

  <p class="block1">Ne olursa olsun, Salon, imgelemimi coşturmaya yetecek kadar şey söylemişti. Şeyh’ül Cebel’le Haşhaşînler bana yabancı değildi; tezimde onlara da değinmiştim; Tapınakçılar onlarla gizliden gizliye anlaşmakla da suçlanıyorlardı. Nasıl oldu da unuttuk bunu?</p>

  <p class="block1">Böylece, yeniden zihnimi çalıştırmaya başladım, özellikle de, fiş kutularını elden geçiren parmakuçlarımı. Aklıma öylesine çarpıcı bir şey geldi ki, kendimi tutamadım.</p>

  <p class="block1">Ertesi sabah Belbo’nun odasına daldım: “Hepsi yanıldılar. Biz de yanıldık.”</p>

  <p class="block1">“Telâşlanmayın, Casaubon, neden söz ediyorsunuz? Aman yarabbi, Plan’dan.” Bir an duraksadı. “Belki de bilmiyorsunuz, Diotallevi’nin durumu iyi değil. Konuşmuyor. Hastaneye telefon ettim; akrabası olmadığım için kesin bir şey söylemek istemediler. Hiç akrabası yok, kim ilgilenecek onunla? Suskunlukları hiç hoşuma gitmedi; habis bir şey değil, diyorlar, ama tedavi yeterli olmamış, bir ay kadar yeniden hastanede yatması gerekiyormuş. Küçük bir cerrahi müdahale gerekebilirmiş... Kısacası, bana her şeyi söylemiyorlar; durum hiç mi hiç hoşuma gitmiyor.”</p>

  <p class="block1">Ne söyleyeceğimi bilmiyordum; içeri zafer kazanmışçasına girişimi unutturmak için rastgele bir kitabın sayfalarını karıştırmaya koyuldum. Ama Belbo direnemedi. Kendisine bir deste kâğıt gösterilen bir kumarbaz gibiydi. “Allah kahretsin,” dedi “Ne yazık ki yaşam sürüyor. Bana ne söyleyecektiniz?”</p>

  <p class="block1">”Her şeyde yanıldılar. Biz de yanıldık, hemen hemen her şeyde. Hitler Yahudilere bütün bunları yaptı, ama hiçbir işe yaramadı. Gizliciler dünyanın dört bucağında yüzyıllardır harıl harıl ibranca öğreniyorlar, İbranca metinleri didik didik ediyorlardı, ama sonunda çıka çıka bir oroskop çıktı ortaya. Neden?”</p>

  <p class="block1">“Hımm... Bir kere, mesajın Kudüslüler’in elindeki parçası hâlâ bir yerde saklı. Öte yandan, Paulusçular’ın elindeki parça da, bildiğimiz kadarıyla, ortaya çıkmadı...”</p>

  <p class="block1">“Bu tam Agliè’ye göre bir yanıt, bize göre değil. Benim daha iyi bir yanıtım var.</p>

  <p class="block1">Yahudilerin bu işle hiçbir ilgisi yok.”</p>

  <p class="block1">“Nasıl yani?”</p>

  <p class="block1">“Yahudilerin Plan’la hiçbir ilgileri yok. Olamazdı da. Tapınakçılar’ın durumunu tasarlamaya çalışalım; önce Kudüs’te, daha sonra Avrupa komutanlıklarında. Fransız şövalyeleri Almanlarla, Portekizliler’le, İspanyollar’la, İtalyanlar’la, İngilizler’le karşılaşıyorlar, tümünün de Bizans’la bağları var; her şeyden önce düşmanlarıyla, Türkler’le boy ölçüşüyorlar. Hem savaşıyorlar, hem de, daha önce gördüğümüz gibi, iyi ilişkiler kuruyorlardı onlarla. Centilmence, eşit düzeyde ilişkiler. O zamanlar Filistin’deki Yahudiler kimlerdi? Arapların yücegönüllülükle, hoşgörüyle davrandıkları dindar, ırkçı bir azınlık. Oysa Hıristiyanlar çok kötü davranıyorlardı onlara. Çeşitli haçlı seferleri sırasında gettoları yağmaladıklarını, toplu kırımlara giriştiklerini unutmayalım. Tapınakçılar’ın, bulaştıkları onca pisliğin içinde Yahudilerle gizemsel bilgi alışverişine girmiş olabileceklerini düşünebilir miyiz? Kesinlikle hayır. Tapınakçılar’ın Avrupa’daki komutanlıklarında da, Yahudiler tefeci olarak görülüyor, horlanıyorlardı; yararlanılması, ama güvenilmemesi gereken kimseler sayılıyorlardı. Biz burada şövalyeler arasındaki bir bağdan söz ediyoruz: tinsel bir şövalyelik planını kurmaya çalışıyoruz; Provins Tapınakçıları’nın ikinci sınıf yurttaşların işine karışabileceklerini nasıl düşünebildik? Böyle bir şey hiçbir zaman olamaz.”</p>

  <p class="block1">“Peki, Rönesans’ta büyüye bunca merak salınması, Kabala’ nın incelenmesi...”</p>

  <p class="block1">“Çok doğal bir şey bu, üçüncü buluşma çok yakındı; sabırlar taşıyor, kestirme yollar aranıyordu, ibranca, kutsal, gizemli bir dil sayılıyordu: dünyanın dört bir yanına yayılmış olan otuz altılar gizemli bir dilin kimbilir ne gizler saklayabileceğini düşünüyorlardı. Pico della Mirandola söylemişti sanırım: nulla nomina, ut significativa et in quantum nomina sunt, in magico opere virtutem habere non possunt, nisi sint Hebraica.<sup class="calibre4"><sup class="noteref" id="back_note_268"><a class="calibre5" href="index_split_137.html#note_268" title="268">268</a></sup></sup> Pico della Mirandola, salağın biriydi.”</p>

  <p class="block1">“Çok doğru!”</p>

  <p class="block1">“Üstelik İtalyan olduğu için Plan’ın dışında bırakılmıştı. Bu konuda ne bilebilirdi?</p>

  <p class="block1">Agrippa, Reuchlin ve benzerlerinin durumu daha da kötüydü; yanlış bir ipucunu yakalamaya kalkışmışlardı. Ben de yanlış bir ipucunun öyküsünü yeniden oluşturmaya çalışıyorum; açık bu, değil mi? Diotallevi’nin etkisinde kaldık; Kabalacılık ediyordu o, biz de ona kapılıp Yahudiler’i Plan’ın içine soktuk. Diotallevi, Çin kültürüyle uğraşsaydı, Çinliler’i de sokacak mıydık plan’ın içine?”</p>

  <p class="block1">“Belki de.”</p>

  <p class="block1">“Her neyse. Dövünmenin yararı yok. Herkes yanılgıya sürükledi bizi. Belki hepsi de, Postel’den başlayarak, yanılgıya kapıldılar. Provins’ten iki yüzyıl sonra, altıncı grubun Kudüslüler olduğuna inanmışlardı. Ama bu doğru değildi.”</p>

  <p class="block1">“Özür dilerim, Casaubon, Ardenti’nin yorumunu düzelten bizdik; buluşma yerinin Stonehenge değil, Hazreti Ömer Camii’ndeki taş olduğunu söyleyen bizdik.”</p>

  <p class="block1">“Evet, ama yanıldık. Dünyada başka kara taşlar da var. Bir taşın, bir dağın, bir burnun ya da uçurumun üstünde kurulmuş bir yer düşünmeliydik... Altıncı grup Alamut Kalesinde bekliyor.”</p>

  <p class="block3" id="calibre_pb_111"> </p>
</body>
</html>