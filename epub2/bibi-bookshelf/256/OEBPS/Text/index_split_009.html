<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">4</h2>

  <p class="block9">Anahtarı olmadan Filozofların Gül Bahçesi’ne girmeye çalışan kişi, ayakları olmadan yürümeye kalkan birine benzer.</p>

  <p class="block9">(Michael Maier, Atlanta Fugiens, Oppenheim, De Bry, 1618, emblema XVII)</p>

  <p class="block2"> </p>

  <p class="block1">Keşfedilecek başka bir şey yoktu. Word processor’ın disketlerini gözden geçirmeliydim. Numaralanmışlardı disketler; birincisiyle başlamak en iyisi, diye düşündüm. Ama Belbo şifreden söz etmişti. Abulafia’nın gizleri konusunda çok titizdi.</p>

  <p class="block1">Gerçekten de, makineyi yükler yüklemez, “Şifreyi biliyor musun?” diye bir ileti belirdi. Emir kipi değildi; Belbo, incelikli bir insandı.</p>

  <p class="block1">Makine insanla işbirliği yapmaz, sözcüğü alması gerektiğini bilir, almazsa susar. Şöyle der sanki: “Evet, bilmek istediğin her şey burada, karnımda, ama ne denli uğraşıp didinsen bulamazsın.” Görelim bakalım, dedim kendi kendime; Diotallevi’yle devşirimler yapmak hoşuna gidiyordu, değil mi? Yayınevinin Sam Spade’iydin sen; Jacopo Belbo olsaydı, hadi bul şahini bakalım, derdi.</p>

  <p class="block1">Abulafia’ya girmek için kullanılan şifre yedi harfli olabilirdi. Alfabenin yirmi beş harfiyle yedi harflik kaç devşirim yapılabilir, yinelemeleri de hesaba katarak, çünkü pekâlâ ‘cadabra’ olabilirdi bu sözcük? Formülü biliyordum.<sup class="calibre4"><sup class="noteref" id="back_note_29"><a class="calibre5" href="index_split_137.html#note_29" title="29">29</a></sup></sup> Sonuç altı milyar bilmem kaç ederdi. Saniyede bir milyondan altı milyar devşirim<sup class="calibre4"><sup class="noteref" id="back_note_30"><a class="calibre5" href="index_split_137.html#note_30" title="30">30</a></sup></sup> yapabilecek dev bir bilgisayar gerekliydi; ama bunları sınamak için birer birer Abulafia’ya girmek gerekecekti. Abulafia’nın passwordü<sup class="calibre4"><sup class="noteref" id="back_note_31"><a class="calibre5" href="index_split_137.html#note_31" title="31">31</a></sup></sup> sorması, sonra da bunu doğrulaması yaklaşık on saniye alırdı. Bu da altmış milyar saniye eder. Bir yılda otuz bir milyondan biraz fazla saniye olduğuna göre -yuvarlak olsun diye otuz diyelim- tüm olasılıkları denemek yaklaşık iki bin yıl alırdı. Hiç de fena sayılmaz.</p>

  <p class="block1">İşe tahminle başlamaktan başka çare yoktu. Belbo hangi sözcüğü seçmiş olabilirdi? Makineyi kullanmaya başladığında ilk aklına gelen bir sözcük müydü bu, yoksa disketlerin tehlikeli olduğunun, en azından kendisi için oyunun oyun olmaktan çıktığının ayrımına vardığı son günlerde bulduğu bir sözcük mü? Durum bambaşka olurdu o zaman.</p>

  <p class="block1">En iyisi ikinci varsayıma dayanmaktı: Belbo, Plan’ın ardına düştüğünü seziyor, Plan’ı ciddiye alıyor (telefonda söylediklerinden bunu çıkarmıştım), bu yüzden de, şifre olarak öykümüzle ilgili bir terim düşünüyor.</p>

  <p class="block1">Belki de böyle değildi: Gelenekle ilgili bir terim Onlar’ın da aklına gelebilirdi. Bir an için, Onlar’ın Belbo’nun evine girmiş, disketlerin bir kopyasını çıkarmış olabileceklerini, şu anda uzak bir yerde tüm olası katışımları denemekte olduklarını düşündüm; Karpatlar’da bir şatoda üstün bir bilgisayarda.</p>

  <p class="block1">Ne aptallık, dedim kendi kendime, onlar hesap insanları değildiler; Notarikon’la, Gematria’yla, Temurah’la çalışırlardı; disketlere Tevrat gibi bakarak. Bu yüzden,  Sefer Yesirah’ın yazılması için geçen zaman kadar zaman harcamaları gerekirdi. Varsalar, kabaladan esinleneceklerdi; Belbo onların var olduklarına inanmışsa, belki o da aynı yolu izleyecekti.</p>

  <p class="block1">Ne olur ne olmaz diye, önce on sefirahı denedim: Keter, Hokmah, Binah, Hesed, Geburah, Tiferet, Nezah, Hod, Yesod, Malkut.<sup class="calibre4"><sup class="noteref" id="back_note_32"><a class="calibre5" href="index_split_137.html#note_32" title="32">32</a></sup></sup> Şekinah’ı bile kattım işin içine... Hiçbir şey çıkmadı; kim olursa olsun, aklına gelecek ilk şey bu olurdu.</p>

  <p class="block1">Her şeye karşın, sözcük açık bir şey olmalıydı, neredeyse olayların zoruyla akla gelen; çünkü Belbo’nun son günlerde yapmış olması gerektiği gibi, bir metin üstünde, üstelik saplantılı bir biçimde çalışırken, içinde yaşadığın söylen evreninden kurtaramazsın kendini. Plan’a çılgınca bağlanmış olan Belbo’nun aklına, ne bileyim, Lincoln’ün, ya da Mombasa’nın gelmiş olabileceğini düşünmek insan yapısına aykırı olurdu. Şifre Plan’la ilgili bir şey olmalıydı. Ama ne?</p>

  <p class="block1">Kendimi Belbo’nun zihinsel süreçleriyle özdeşleştirmeye çalıştım; bir yandan yazıyor, bir yandan sigaraların birini söndürüp birini yakıyor, içkisini yudumluyor, bakışlarını çevrede dolaştırıyor olmalıydı. Mutfakta bulduğum tek temiz bardağa şişenin dibinde kalan viskiyi boşalttım, klavyenin başına geçtim, sırtımı sandalyenin arkalığına dayayıp bacaklarımı masanın üstüne uzattım, ufak ufak yudumlarla (Sam Spade de öyle yapmıyor muydu - yoksa MarIowe muydu?) içkimi içiyor, bir yandan da, bakışlarımı çevremde dolaştırıyordum. Kitaplar çok uzaktaydı; sırtlarındaki adlar okunamıyordu.</p>

  <p class="block1">Son viski damlasını içtim, gözlerimi kapattım, yeniden açtım. Karşımda bir on yedinci yüzyıl gravürü. O dönemin tipik Gül-Haç alegorilerinden biri: şifreli mesajlar bakımından alabildiğine zengin, Kardeşlik üyelerine yönelik. Gül-Haç Tapınağı’nı temsil ettiği açıktı; üstünde bir kubbenin yükseldiği bir kule görünüyordu; Ömer Camii’nin modeline göre yeniden yapılmış Kudüs Tapınağı’nın, Rönesans ikonografisine uygun, Hıristiyan-İbran biçeminde bir kubbe.</p>

  <p class="block1">Kulenin çevresindeki kırsal alan aykırılıklarla doluydu: tıpkı, bir sarayın, ön planda bir kurbağanın, sırtına palan vurulmuş bir katırın, bir içoğlanlarının armağan sunduğu bir kralın yan yana geldiği şu rebuslarda olduğu gibi. Altta, solda bir soylu gülünç bucurgatlarla, yuvarlak bir pencereden geçip kulenin içindeki bir noktaya bağlanan bir çıkrığın ipine asılarak bir kuyudan çıkıyordu. Ortada bir atlıyla bir yolcu, sağda, büyük bir zinciri asa gibi tutan diz çökmüş bir hacı. Sağ tarafta, hemen hemen kulenin tam karşısında, elinde kılıç tutan bir adamın uçuruma yuvarlandığı sarp bir kaya. Karşıda, bir görünge içinde görünen Ararat Dağı, doruğunda karaya oturmuş Nuh’un Gemisi. Üstte, köşelerde, her birini bir yıldızın aydınlattığı iki bulut, yıldızlardan kulenin üstüne düşen eğik ışıklar boyunca yüzen iki figür: bir yılanın boğumları arasında çıplak bir adam, bir de kuğu. Yukarıda, ortada, üstünde ‘oriens’ sözcüğüyle İbranca harflerin bulunduğu bir ayla; içinden, bir iple kuleyi tutan Tanrı’nın eli çıkıyordu.</p>

  <p class="block1">Kule tekerlekler üstünde deviniyordu. Gövdesi dörtgen biçimindeydi; pencereleri, bir kapısı, sağda iner-kalkar bir köprü, dört küçük gözetleme kulesinin bulunduğu bir çeşit balkon: kulelerin her birinde, bir palmiye dalı sallayan, elinde İbran harfleriyle süslü bir kalkan tutan bir silahlı. Ama silahlıların yalnızca üçü görünüyordu; dördüncüsü ise sekizgen biçimindeki kubbenin arkasında gizlendiğinden, yalnızca sezinlenebiliyordu. Kubbenin üstünde, gene sekizgen biçiminde küçük bir kubbe daha yükseliyordu; içinden bir çift büyük kanat çıkıyordu. Üstte daha küçük bir kubbe; üstünde dörtgen biçiminde küçük bir kule; kulenin ince sütunlarla desteklenen açık kemerleri arasından görünen bir çan. En tepede, Tanrı’nın elinin tuttuğu ipin bağlandığı, dört tonozlu son bir küçük kubbe daha. Küçük kubbenin iki yanında ‘Fa/ma’ sözcüğü, onun üstünde bir tomar: ‘Collegium Fraternitatis’.</p>

  <p class="block1">Tuhaflıklar bununla kalmıyordu; solda kulenin öteki iki yuvarlak penceresinden, öteki figürlerle orantısız kocaman bir kol çıkıyordu; belki de kulenin içine kapatılmış kanatlı varlığa aitti bu kol. Sağda kocaman bir trompet. Bir kez daha karşıma çıkıyordu trompet...</p>

  <p class="block1">Kulenin açıklıklarının sayısı dikkatimi çekti; alabildiğine çoktu bu açıklıklar, kulelerde fazla düzenli, tabanın yanlarında ise gelişigüzel. Kulenin yalnızca dörtte ikisi, dikgen bir görünge içinde görünüyordu; bir yanında görünen kapıların, pencerelerin, yuvarlak pencerelerin, öteki yanında da aynı düzene göre yapılmış olduklarını tasarlayabiliyordu insan. Çan kulesinde dört kemer, alttaki kulede sekiz pencere, dört gözetleme kulesi, doğu ile batı yüzlerinde altı, kuzeyle güney yüzlerinde on dört açıklık. Topladım: tam otuz altı açıklık.</p>

  <p class="block1">Otuz altı. On yılı aşkın bir süreden beri saplantı haline gelmişti bu sayı bende. Yüz yirmi sayısı da. Gül-Haçlar. Yüz yirmi, otuz altıya bölününce -yedi haneden fazla yürütülmezse- 3,333333 ediyordu. Fazlasıyla kusursuz, ama gene de denemeye değerdi. Denedim. Olmadı.</p>

  <p class="block1">Bu sayının ikiyle çarpıldığında yaklaşık 666 ettiğini düşündüm; Şeytan’ın<sup class="calibre4"><sup class="noteref" id="back_note_33"><a class="calibre5" href="index_split_137.html#note_33" title="33">33</a></sup></sup> sayısı. Ama fazla abartılı bir kestirimdi bu da.</p>

  <p class="block1">Birden, ortadaki ayla, kutsal taht dikkatimi çekti. İbranca harfler çok açık seçikti; oturduğum sandalyeden bile görebiliyordum onları. Ama Belbo Abulafia’ya İbranca harfler yazamazdı. Daha dikkatli baktım; elbette tanıyordum bu harfleri, sağdan sola: yod, he, vav, het. Iahveh, Tanrı’nın adı.</p>

  <p class="block3" id="calibre_pb_9"> </p>
</body>
</html>