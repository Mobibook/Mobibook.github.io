<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">79</h2>

  <p class="block34">Sandığını açtı. Anlatılmaz bir düzensizlik içinde, yakalar, lastikler, mutfak araçgereçleri, çeşitli teknik okulların rozetleri, hatta imparatoriçe Aleksandrovna Feodorovna’nın markasıyla Legion d’Honneur nişanı bile vardı içinde. Sanrıları sırasında, bütün bu nesnelerde, bir üçgen ya da iç içe geçmiş iki üçgen biçiminde Deccal’ın mührünü görüyordu.</p>

  <p class="block34">(Alexandre Chayla, “Serge A.Nilus et les Protocoles,” La Tribune Juive, 14 Mayıs 1921, s. 3)</p>

  <p class="block19"> </p>

  <p class="block1">“Bakın,” diye ekledi, “ben Moskova’da doğdum. Hükümetleri denetim altına almak için yeraltında çalışmak gerektiğini açık açık dile getiren gizli İbranca belgeler, gençliğimde Rusya’da ortaya çıkarıldı.” El yazısıyla bazı alıntılar yazdığı bir notdefteri aldı: ‘“O gün bütün kentlerin demiryolları, yeraltı geçitleri olacak: dünyanın tüm başkentlerini buralardan havaya uçuracağız.’ Sion Yaşlı Bilgeleri’nin Tutanakları, belge numara dokuz!”</p>

  <p class="block1">Omurga dermesinin, gözlerle dolu kutunun, çerçevelere gerilmiş derilerin bir soykırım kampından artakaldığı düşüncesi takıldı aklıma. Ama hayır, Rus anti-Semitizminin eski anılarının ardına düşmüş nostaljik bir yaşlı adam vardı karşımda yalnızca.</p>

  <p class="block1">“Dediklerinizi doğru anlıyorsam, bir dolap çeviren gizli bir Yahudi topluluğu -tüm değil, bazı Yahudilerin- var. Peki, ama neden yeraltında?”</p>

  <p class="block1">“Çok açık bu! Dolap çeviren, gerçekten dolap çeviriyorsa, yeraltında çevirir, günışığında değil. Çok eski zamanlardan beri herkes bilir bunu. Dünya egemenliği, yeraltı dünyasının egemenliği demektir. Yersel akımların egemenliği.”</p>

  <p class="block1">Agliè’nin çalışma odasında sorduğu bir soruyu, Piemonte’de yeraltı akımlarını çağıran Druid kadınları anımsadım.</p>

  <p class="block1">“Keltler Tapınaklarını niçin toprağın derinliklerine oyuyorlardı, kutsal bir kuyuyla bağlantısı olan yeraltı geçitleri yapıyorlardı?” diye sürdürüyordu konuşmasını Salon. “Kuyu, radyoaktif katmanlara iner, herkesin bildiği gibi. Glanstonbury nasıl yapılmıştır? Graal söylencesinin kaynaklandığı yer, Avalon Adası değil mi? Peki, Graal’i icat eden, bir Yahudiden başkası olabilir mi?”</p>

  <p class="block1">Tanrım, gene Graal! Ama hangi Graal, yalnızca bir tek Graal var, o da, benim Şey’im; Lia’nın dölyatağında radyoaktif katmana bağ kurmuş, şu anda belki de kuyunun ağzına doğru neşeyle yüzüyor, dışarı çıkmak için acele ediyor, bense bu doldurulmuş baykuşlar, tümü Ölmüş, biriyse canlıymış gibi duran baykuşlar arasındayım.</p>

  <p class="block1">“Bütün katedraller Kelt menhirlerinin bulunduğu yerlerde yapılmıştır. Bunca çabaya katlanıp taşları neden toprağa diktiler?”</p>

  <p class="block1">“Peki, Mısırlılar piramitleri dikmek için neden onca çabaya katlandılar?”</p>

  <p class="block1">“Tamam. Antenler, termometreler, derinlikölçerler, Çinli hekimlerin kullandıkları iğneler gibi, bedenin tepki gösterdiği yerlere, düğüm noktalarına batırılır. Yeryüzünün merkezinde bir kaynaşma çekirdeği, güneşe benzer bir şey vardır; daha doğrusu, nesnelerin değişik yörüngeler izleyerek çevresinde döndükleri, tam anlamıyla gerçek bir güneş. Yersel akımların yörüngeleri. Keltler bunların nerede olduklarını, onlara nasıl egemen olunacağını biliyorlardı. Ya Dante? Ya Dante? Derinliklere inişinin öyküsüyle ne anlatmak istiyordu bize? Beni anlıyor musunuz, sevgili dostum?”</p>

  <p class="block1">Onun “sevgili dostu” olmak hoşuma gitmemişti, ama onu dinlemeyi sürdürüyordum. Giulio Giulia, Lia’nın karnının tam ortasına, Şeytan gibi çakılmış Rebis’im; ama er, dişi, Şey başaşağı dönecek, yukarı doğru atılacak, dışarı çıkmanın bir yolunu bulacaktı. Şey, içeriden, apaçık gizinin içinden çıkmak için yaratılmıştı, başaşağı, yapış yapış bir gizin içine dalmak için değil.</p>

  <p class="block1">Salon, konuşmasını sürdürüyordu, ezbere yineliyormuş gibi göründüğü bir monologun içinde çoktan yitip gitmişti: “İngiliz leyleri nedir, biliyor musunuz? Uçakla İngiltere’nin üstünden uçarken, bütün kutsal yerlerin doğru çizgilerle, ülkenin tüm yüzeyinde birbiriyle kesişen bir çizgiler ağıyla birbirine bağlandıklarını görürsünüz; daha sonra yapılan yolların izini belirttikleri için hâlâ görülebilir bu çizgiler...”</p>

  <p class="block1">“Kutsal yerler birbirlerine sokaklarla bağlanıyordu, sokakların da olabildiğince düz olmalarına çalışılmıştı...”</p>

  <p class="block1">“Öyle mi? Peki kuşlar neden bu çizgiler boyunca göç ediyorlar? Uçan daireler neden bunları izliyor? Romalılar’ın istilasından sonra yitmiş olan bir gizdir bu, ama hâlâ bunu bilenler var...”</p>

  <p class="block1">“Yahudiler olmasın?” diye öne sürdüm.</p>

  <p class="block1">“Onlar da kazıyorlar. Simyanın birinci ilkesi VTTRIOL’dur:<sup class="calibre4"><sup class="noteref" id="back_note_238"><a class="calibre5" href="index_split_137.html#note_238" title="238">238</a></sup></sup> Visita Interiora Terrae, Rectificando Invenies Occultum Lapidem.”</p>

  <p class="block1">Lapis exillis. Benim, yavaş yavaş sürgünden, Lia’nın kabının içindeki yumuşak, unutkan, uyutucu sürgününden çıkmakta olan Taş’ım, başka derinlikler aramaksızın yüzeye çıkmak isteyen güzel, beyaz Taş’ım... Eve, Lia’nın yanına koşmak, Şey’in ortaya çıkmasını, yeniden ele geçirilen yüzey’in yengisini saat saat onunla birlikte beklemek istiyordum. Salon’un ini, yeraltı geçitleri gibi küf kokuyordu. Yeraltı geçitleri bırakılması gereken başlangıç noktalarıydı, varılacak erek değildi. Gene de Salon’u dinliyordum; kafamın içinde Plan’la ilgili yeni yeni kötü düşünceler döneniyordu. Ay-altı dünyanın biricik Gerçek’ini beklerken, yeni yalanlar kurmak için kafa patlatıyordum. Toprağın altında yaşayan hayvanlar gibi kördüm.</p>

  <p class="block1">Silkindim. Tünelden çıkmalıydım. “Ben gitmeliyim,” dedim. “Belki de bu konuda kitaplar salık verirsiniz bana.”</p>

  <p class="block1">“Hıh, bu konuda ne yazılmışsa sahte, Yahuda’nın ruhu gibi sahte. Ben bütün bildiklerimi babamdan öğrendim...”</p>

  <p class="block1">“Yerbilimci miydi?”</p>

  <p class="block1">“Yok, hayır,” diye güldü Salon, “kesinlikle hayır. Babam -bunda utanacak bir şey yok, köprülerin altından çok sular aktı- Okrana’da çalışıyordu. Doğrudan doğruya Şefin, söylencesel Rakovski’nin buyruğunda.”</p>

  <p class="block1">Okrana, Okrana, KGB gibi bir şey, Çar’ın siyasi polisi değil miydi bu? Ya Rakovski kimdi? Bu adda biri daha yok muydu? Aman yarabbi, albayın gizemli ziyaretçisi, Kont Rakovski... Yoo, hayır, yeter artık, rastlantılara şaşmaktan vazgeçmeliyim. Ölü hayvanları doldurmuyordum ben, canlı hayvanlar üretiyordum.</p>

  <p class="block3" id="calibre_pb_87"> </p>
</body>
</html>