<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">100</h2>

  <p class="block34">Bütün dünyaya sesleniyorum: yeryüzünün içinin boş, yaşanabilir olduğunu; belli sayıda ortak merkezli, yani iç içe konmuş, -katı- küreleri kapsadığını, kutuplarda on iki ya da on altı derecelik açıklıklar olduğunu duyuruyorum.</p>

  <p class="block34">(J. Cleves Symmes, piyade yüzbaşısı, 10 Nisan 1818; cit. in Sprague de Camp ve Ley, Lands Beyond, New York, Rinehart, 1952, X)</p>

  <p class="block19"> </p>

  <p class="block1">“Kutlarım sizi, Casaubon, temiz yürekliliğinizle gerçeği sezdiniz. Hitler’in biricik gerçek saplantısı yeraltı akımlarıydı. Dünyanın içinin boş olduğu kuramına, Holweltlehre’ye inanıyordu.”</p>

  <p class="block1">“Ben gidiyorum, çocuklar, gastridim tuttu,” dedi Diotallevi.</p>

  <p class="block1">“Dur, gitme, işin asıl güzeli bundan sonrası. Yerküre boştur: biz dışarıda, dışbükey kabuğun üstünde yaşamıyoruz, içeride, içbükey yüzeyde yaşıyoruz. Bizim gökyüzü sandığımız şey, aslında yer yer parlak ışıklı bölgeleri olan bir gaz yığınıdır; yerkürenin içini dolduran bir gaz yığını. Tüm gökbilimsel ölçümler yeniden gözden geçiriliyor. Gökyüzü sonsuz değildir, çevrelenmiştir. Güneş, gerçekten varsa, göründüğünden daha büyük değildir. Yeryüzünün merkezinde otuz santim çapında küçücük bir şey. Eski Yunanlıların da aklına gelmişti bu.”</p>

  <p class="block1">“Bunu sen uydurdun,” dedi Diotallevi, bezgin bir sesle.</p>

  <p class="block1">“Kesinlikle ben uydurmadım. Daha on dokuzuncu yüzyılın başlarında Amerika’da ortaya atılmıştı bu fikir. Symmes diye biri tarafından. Daha sonra, yüzyılın sonunda, bir başka Amerikalı, Tedd diye birisi, yeniden elealıyor bu düşünceyi; simya deneylerine, Yeşu’nun okunuşuna dayanarak. Birinci Dünya Savaşından sonra, bir Alman, -adını unuttum- bu kuramı geliştirdi, Hohlweltlehre akımını başlattı. Sözcüğün de belirttiği gibi, yerkürenin içinin boş olduğu kuramıdır bu. Hitler’le arkadaşları yerin içinin boş olduğu kuramının kendi ilkelerine tıpatıp uyduğunu görüyorlar, hatta -söylendiğine göre- V l’lerin bazılarını yanlış hedeflere yöneltiyorlar; mermiyolu hesaplarını dışbükey değil, iç-bükey yüzey varsayımına göre yaptıkları için. Hitler, kendisinin Dünya Kralı olduğuna, Nazi genel kurmayı üyelerinin de Bilinmeyen Üstünler olduklarına inanmıştır. Peki, Dünya Kralı nerede oturuyor? Yukarıda değil, aşağıda. Hitler, bu varsayımdan yola çıkarak, her şeyi tersine çeviriyor: araştırmaların yönünü, son harita kavramını, Sarkaç’ın yorumlanış biçimini! Altı Tapınakçı gurubunu yeniden bir araya getirmek, tüm hesapları yeni baştan yapmak gerekiyordu. Hitler’in fetihlerinin nasıl bir mantığa uyduğunu düşünün... Önce Danzig. Tötonik grubun geleneksel yerlerini egemenlik altına almak için. Ardından Paris’i ele geçiriyor, Sarkaç’la Eyfel’i denetim altına alıyor, sinarşik gruplarla ilişkiye geçip onların Vichy hükümetine girmelerini sağlıyor. Sonra Portekiz grubunun yansızlığı -gerçekte işbirliği- sağlanıyor. Dördüncü hedef, kuşkusuz, İngiltere’dir, ama bunda da başarılı olamıyor. Bunun üzerine, Balkanlar’a ve Rusya’ya yayılarak, Paulusçular’ın topraklarını egemenliği altına almaya yöneliyor. Hitler, Plan’ın altıda dördünü ele geçirince, bağlaşıklık önermek için Hess’i gizli bir görevle İngiltere’ye gönderiyor. Baconcılar bu öneriyi geri çevirince, başka bir şey geliyor aklına: Giz’in en önemli bölümünü elinde bulunduranlar, öteden beri düşmanları olan Yahudilerden başkası olamaz. Onları, sayılarının çok azaldığı Kudüs’te aramaya gerek yoktur. Mesajın, Kudüslüler’in elindeki parçası nasıl olsa Filistin’de değil, Dİasporanın bir grubunun elindedir. İşte böylece, Yahudi Kırımı açıklanmış oluyor.”</p>

  <p class="block1">“Hangi anlamda?”</p>

  <p class="block1">“Bir an düşünün. Diyelim bir soykırım yapmak istiyorsunuz...”</p>

  <p class="block1">“Özür dilerim,” dedi Diotallevi, “artık fazla ileri gidiyoruz. Midem ağrıyor, ben gidiyorum.”</p>

  <p class="block1">“Dur bir dakika, hay Allah, Tapınakçılar Müslümanların karınlarını deşerken eğleniyordun, çünkü çok eskidendi bu; şimdi küçük burjuva aydını ahlâkçılığı taslıyorsun. Tarih’i yeniden kurmaya çalışıyoruz, hiçbir şey korkutmamalı bizi.”</p>

  <p class="block1">Belbo’nun coşkusuna kapılmış, dinliyorduk onu.</p>

  <p class="block1">“Yahudi soykırımında çarpıcı olan şey, başvurulan yöntemlerin uzunluğu. Önce kamplarda toplanıp aç bırakılıyorlar, sonra çırılçıplak soyulup duşa sokuluyorlar, sonra cesetler özenle üst üste yığılıyor, giysiler cinslerine göre ayrılıp belgeleniyor, kişisel eşyaların listeleri çıkarılıyor... Yalnızca öldürme söz konusuysa, mantığa aykırıydı bu yöntem. Ama milyonlarca insan arasında birinin -Otuz altı Görünmez’in Kudüs’lü temsilcisinin- giysisinin kıvrımları arasında, ağzında ya da vücudunda dövme olarak gizlediği bir mesajın aranması söz konusuysa, mantığa uygundu... Bu soykırımın açıklanamaz bürokrasisini yalnızca Plan açıklamaktadır! Hitler, Yahudilerin üstünü bir ipucu bulmak için arıyordu: Sarkaç'ın yardımıyla, yeryüzünün  içbükey tonozunun altında yeraltı akımlarının kesiştikleri noktayı belirlemesini sağlayacak bir ipucu, &amp; düşüncenin kusursuzluğunu görüyorsunuz; yersel akımlar göksel akımlarla özdeşleşiyor, böylece içi boş yeryüzü kuramı binlerce yıllık Hermetik sezgiyi gerçekleştiriyor: Aşağıda olan, yukarıda olana eşittir. Gizemsel Kutup, Yeryüzü’nün merkeziyle çakışıyor. Yıldızların gizli tasarımı, Agarttha’nın yeraltı geçitlerinin gizli tasarımından başka bir şey değildir; cennetle cehennem arasında hiçbir ayrım yoktur artık. Graal, lapis exillis, lapis ex coelis’tir;<sup class="calibre4"><sup class="noteref" id="back_note_265"><a class="calibre5" href="index_split_137.html#note_265" title="265">265</a></sup></sup> Felsefe Taşı, son, sınır, gökyüzünün yeraltındaki dölyatagıdır! Hitler, içi boş yeryüzünün merkezindeki -ki bu gökyüzünün tam merkezidir-bu noktayı saptadığı zaman, ırkının ona verdiği hakla Kral’ı olduğu dünyanın sahibi olacaktır. İşte, Hitler’in son âna dek bunker’inin derinliklerinde, hâlâ Gizemsel Kutup’u denetleyebileceğini düşünmesinin nedeni budur.”</p>

  <p class="block1">“Yeter artık,” dedi Diotallevi. “Hastayım.”</p>

  <p class="block1">“Gerçekten de hasta; ideolojik bir karşı çıkış değil bu,” dedim.</p>

  <p class="block1">Sonunda Belbo anladı. Kaygıyla ayağa kalktı; masaya tutunmuş, bayılmanın eşiğindeki arkadaşını tutmaya gitti. “Kusura bakma, dostum, kendimi kaptırdım. Söylediklerimle ilgisi yok, değil mi? Yirmi yıldır seninle hep böyle şakalaşırız, değil mi? Ama sen sahiden hastasın, belki de gastrittendir. Bir Merankol al. Bir de sıcak su şişesi. Gel, seni eve götüreyim. Ama en iyisi doktor çağırmak, bir baksın sana.”</p>

  <p class="block1">Diotallevi bir taksiye binip eve gidebileceğini, ölümün daha kapıya dayanmadığını söyledi. Biraz uzanmalıydı. Hemen bir doktor çağıracaktı; söz veriyordu. Belbo’nun anlattıklarıyla ilgisi yoktu; zaten dün geceden beri hastaydı. Belbo rahatlamış görünüyordu; taksiye kadar götürdü onu.</p>

  <p class="block1">Döndüğünde kaygılıydı. “Şimdi düşünüyorum da, birkaç haftadır bu çocuğun yüzü balmumu gibi sararmış, gözlerinin altında torbalar var... Haksızlık bu; on yıl önce sirozdan ölmem gerekirdi, oysa turp gibiyim. Oysa o bir keşiş gibi yaşadığı halde gastridi var, belki de daha kötü bir şey. Bana kalırsa ülser bu. Plan’ın canı cehenneme. Bu yaptığımız çılgınlık.”</p>

  <p class="block1">“Bence bir Merankol alınca geçer,” dedim.</p>

  <p class="block1">“Bence de öyle. Ama karnına bir sıcak su şişesi koysa iyi olur. inşallah akıllıca davranır.”</p>

  <p class="block3" id="calibre_pb_109"> </p>
</body>
</html>