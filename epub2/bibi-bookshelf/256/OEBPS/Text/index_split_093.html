<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">85</h2>

  <p class="block34">Phileas Fogg. Adı üstünde: Eas Yunanca küresel anlamına gelir (bu nedenle de, pan ile poly’nin karşılığıdır). Phileas ise, Poliphile ile eş anlamlıdır. Fog’a gelince, İngilizce, ‘sis’ demektir. Hiç kuşkusuz, Verne, ‘Le Brouillard’ derneğinin üyesidir. Bu dernekle Gül-Haç arasındaki ilişkiyi açıkça belirtme inceliğini de göstermiştir Verne. Çünkü aslında, Phileas Fogg denen bu soylu gezgin, bir Gül-Haç değil de, nedir?.. Dahası, başharfleri -R.C.-reformcu Gül + Haç’ı belirten, Reform Club’ün üyesi değil midir? Bu Reform Club, Pall Mall’de ortaya çıkıyor; böylece Poliphilus’un Düşü’nü bir kez daha çağrıştırıyor.</p>

  <p class="block34">(Michel Lamy, Jules Verne, initie et initiateur, Paris, Payot, 1984, s. 237-238)</p>

  <p class="block19"> </p>

  <p class="block1">Plan’ın oluşturulması günlerimizi alıyordu. Bulduğumuz en son bağıntıyı birbirimize iletmek için çalışmalarımıza ara veriyorduk. Elimize ne geçerse okuyorduk: ansiklopediler, gazeteler, resimli romanlar, yayınevi katalogları. Olası kestirme yolları bulabilmek için atlaya atlaya okuyorduk. Her kitap sergisinin önünde durup kitapları karıştırıyor, gazete kulübelerinde koku almaya çalışıyor, yengi kazanmışçasına büroya koşup en son buluşumuzu masanın üstüne fırlatıyorduk. O haftaları anımsadığımda, her şey çılgınca bir hızla olup bitmiş gibi görünüyor bana: tıpkı Larry Semon’ın filmlerindeki gibi, yaydan boşalmış, sıçraya sıçraya; ses hızını aşan bir hızla açılıp kapanan kapılar, havada uçan kremalı pastalar, merdivenlerden koşa koşa inip çıkmalar, çarpışan köhne otomobiller, bakkallarda çöken raflar, ortalığa saçılan yığınla kutular, şişeler, eritme peynirleri, fışkıran sodalar, patlayan un çuvalları. Oysa aralıkları, boş zamanları -çevremizde sürüp giden yaşamın geri kalanını- ağır gösterimli bir öykü gibi anımsıyorum. Bir disk atıcısının ağır dönüşü, bir gülle atıcısının sakınımlı yaylanışı, golfun ağır temposu, beyzbolün anlamsız bekleyişleriyle oluşuyordu Plan. Ama ritm ne olursa olsun, şans ödüllendiriyordu bizi; çünkü insan isterse, her zaman, her yerde, her şeyle her şey arasında bağıntılar bulur; dünya ansızın, her şeyin her şeye yollama yaptığı, her şeyin Şeyi açıkladığı bir akrabalıklar ağına dönüşür...</p>

  <p class="block1">Lia’yı kızdırmamak için Plan’dan hiç söz etmiyordum, ama Giulio’yu bile savsaklıyordum. Rene des Cartes’ın,<sup class="calibre4"><sup class="noteref" id="back_note_246"><a class="calibre5" href="index_split_137.html#note_246" title="246">246</a></sup></sup> R.C. olabileceğinin, Gül-Haçlar’ı  onca çabayla aradığının, bulduktan sonra da yadsıdığının bilincine varıyordum. Yöntem’i böylesine saplantı haline getirmenin nedeni neydi? Çünkü, Avrupa’nın tüm erginlenmişlerini büyüleyen gizemin çözümüne varmaya yarıyordu yöntem... Peki, Gotik’in büyüsünü kim yüceltmişti? Rene de Chateaubriand. Bacon zamanında Steps to the Temple’ı kim yazmıştı? Richard Crashaw. Ya, Ranieri de Calzabigi, Rene Char, Raymond Chandler? Ya Casablanca’daki Rick?</p>

  <p class="block3" id="calibre_pb_93"> </p>
</body>
</html>