<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">46</h2>

  <p class="block34">Günde birkaç kez kurbağanın yanına yaklaşacak, tapınma sözcükleri söyleyeceksin. İstediğin mucizeleri gerçekleştirmesini dileyeceksin... Sonra bir haç oyup, üstünde onu kurban edeceksin.</p>

  <p class="block34">(Aleister Crowley’nin bir kuttöreninden)</p>

  <p class="block19"> </p>

  <p class="block1">Agliè, Susa Alanı dolaylarında oturuyordu: gözden ırak, küçük bir sokakta, yüzyıl sonundan kalma, art nouveau biçeminde ağırbaşlı bir konakta. Kapıyı çizgili ceketli, yaşlı bir uşak açtı; bizi küçük bir salona alıp kont hazretlerini beklememizi rica etti.</p>

  <p class="block1">“Demek kontmuş,” diye fısıldadı Belbo.</p>

  <p class="block1">“Söylememiş miydim? Dirilmiş Saint Germain, o.”</p>

  <p class="block1">“Hiç ölmemişse, dirilemez ki,” dedi Diotallevi. Gezgin Yahudi Ahasverus olmasın sakın?”</p>

  <p class="block1">“Kimilerine göre, Saint Germain kontu, Ahasverus da olmuş.”</p>

  <p class="block1">“Görüyor musunuz?”</p>

  <p class="block1">O sırada Agliè içeri girdi, her zamanki gibi kusursuzdu. Ellerimizi sıkıp özür diledi: son dakikada çıkan can sıkıcı bir toplantı, on dakika daha çalışma odasında kalmaya zorluyordu onu. Uşağa kahve getirmesini söyledi, evimizdeymiş gibi davranmamızı rica etti. Sonra eski, ağır bir deri perdeyi yana çekerek, odadan çıktı. Arada kapı olmadığından, kahvelerimizi içerken bitişik odadan gelen öfkeli sesler işitiyorduk. Önce bu sesleri duymamak için aramızda yüksek sesle konuştuk; sonra Belbo onları rahatsız edebileceğimizi söyledi. Bir suskunluk ânında, merakımızı uyandıran bir ses, bir tümce işittik. Diotallevi, tam perdenin yanında, duvara asılı bir on yedinci yüzyıl gravürünü incelemek istiyormuş gibi ayağa kalktı. Birkaç hacının yedi basamakla tırmandıkları bir dağ mağarasını gösteriyordu gravür. Biraz sonra, üçümüz de gravürü inceli-yormuş gibi yapıyorduk.</p>

  <p class="block1">Sesini işittiğimiz, kesinlikle Bramanti’ydi: “Uzun sözün kısası, ben hiç kimsenin evine Şeytan göndermem!” diyordu.</p>

  <p class="block1">O gün, Bramanti’nin yalnızca yüzünün değil, sesinin de tapire benzediğinin bilincine vardık.</p>

  <p class="block1">Öteki ses, tanımadığımız birinin sesiydi; belirgin bir Fransız vurgusuyla konuşan, cırtlak, neredeyse isterik bir ses. Ara ara, Agliè’nin yumuşak, uzlaştırıcı sesi giriyordu araya.</p>

  <p class="block1">“Rica ederim, beyler,” diyordu şimdi Agliè, “benim yargıma başvurdunuz; bundan onur duyuyorum, öyleyse beni dinlemelisiniz. Her şeyden önce, sizin, sevgili Pierre, o mektubu yazmakla en azından sakınımsız davrandığınızı söylememe izin verin...”</p>

  <p class="block1">“Bu çok basit bir konu, Kont Hazretleri,” diye yanıtladı Fransızın sesi, “Bramanti denen bu bay, hepimizin saygı duyduğumuz bir dergide bir makale yazıyor; bazı Luciferciler’le oldukça ağır bir dille alay ediyor onların, Gerçek Varlık’a bile inanmadıkları halde, gümüş elde etmek için kurbanları uçurduklarını, daha neler neler söylüyor. Bon,<sup class="calibre4"><sup class="noteref" id="back_note_150"><a class="calibre5" href="index_split_137.html#note_150" title="150">150</a></sup></sup> hepiniz biliyorsunuz ki, biricik tanınmış Eglise Luciferienne, benim naçizane Taurobolist’i ve Psikopomp’u olduğum kilisedir. Benim Kilisemin kaba Şeytancılık yapmadığı, kutsal ekmeği yemek artıklarıyla karıştırmadığı da çok iyi bilinir. Saint-Sulpice’teki piskoposluk kurulu üyesi Docre’a göre işlerdir bunlar. Mektubumda, bizim Grand Tenancier du Mal’e tapan vieux jeux<sup class="calibre4"><sup class="noteref" id="back_note_151"><a class="calibre5" href="index_split_137.html#note_151" title="151">151</a></sup></sup> Şeytancılar olmadığımızı, kudas kaplarıyla -ne derler ona- ayin kaftanlarıyla, Roma Kilisesi’ni maymun gibi taklit etmek zorunda olmadığımızı belirttim... Tam tersine, biz, bütün dünyanın bildiği gibi, Palladyanlar’ız. Bizim için Lucifer iyilik ilkesidir, kötülük kaynağı olsa olsa Adonai’dir, çünkü dünyayı o yaratmıştı; Lucifer de ona karşı çıkmaya...”</p>

  <p class="block1">“Pekâlâ,” dedi Bramanti öfkeyle, “kabul ediyorum, biraz hafiflik etmiş olabilirim, ama bu, ona beni büyücülükle yıldırma hakkını vermez!”</p>

  <p class="block1">“Şu işe bakın! Benim yaptığım, yalnızca bir eğretilemeydi. Buna karşılık, beni büyücülükle suçlayan asıl sizsiniz!”</p>

  <p class="block1">“A, elbette, benimle biraderlerimin, sağa sola küçük şeytanlar yollayarak boşa harcayacak çok vaktimiz var doğrusu! Biz Dogma ile Yüksek Büyü Ritüeli’ni uyguluyoruz, büyücü karılar değiliz!”</p>

  <p class="block1">“Kont hazretleri, size hitap ediyorum. Herkesin bildiği gibi, Bay Bramanti’nin Rahip Boutroux ile ilişkileri var. Siz de çok iyi bilirsiniz ki, bu rahibin tabanlarına dövme haç yaptırdığı söylenir, Efendimiz’i ayaklarının altında çiğneyebilmek için, daha doğrusu onun... Bon, bir hafta önce Du Sangreal kitapçısında -bu kitapçıyı bilirsiniz-bu sözde rahibe rastlıyorum. Her zamanki yapış yapış gülümseyişiyle gülümsüyor bana, ‘Güzel,’ diyor, ‘önümüzdeki akşamlardan birinde görüşeceğiz...’ Önümüzdeki akşamlardan biri ne demek? İki akşam sonra ziyaretler başlıyor demek. Sonra, tam yatacağım sırada, yüzüme dalga dalga akışkan bir şeylerin çarptığını duydum; bilirsiniz, bu yayılmalar kolayca anlaşılır.”</p>

  <p class="block1">“Belki de tabanlarını halıya sürtmüşsündür.”</p>

  <p class="block1">“Ya, evet. Peki, biblolar niçin havada uçuşuyorlardı? İmbiklerimden biri neden başıma düştü? Alçıdan yapılmış Bafomet’im neden yere düştü? Babacığımdan bana kalan bir armağandı o. Duvarda neden kırmızıyla yazılmış yazılar belirdi, burada ağzıma alamayacağım açık saçık sözler? Biliyorsunuz, daha bir yıl önce, merhum Monsieur Gros, şu rahibi, dışkıdan yakı yapmakla -deyimi bağışlayın- suçlamış, rahip de onu ölüme mahkûm etmişti. İki hafta sonra zavallı Monsieur Gros gizemli bir biçimde öldü. Boutroux denen bu adamın zehirli maddelerle bir şeyler çevirdiği, Lyon Martinistleri’nce toplanan onur jürisince de saptanmıştır...”</p>

  <p class="block1">“Baştan başa iftira!” dedi Bramanti.</p>

  <p class="block1">“Ya, demek öyle! Bu tür konularla ilgili davalar dolaylı kanıtlara dayanır her zaman.”</p>

  <p class="block1">“Evet, ama Monsieur Gros’nun bir alkolik olduğundan, sirozun son aşamasında bulunduğundan hiç söz edilmedi mahkemede.”</p>

  <p class="block1">“Çocuk olmayın! Büyücülük doğal yolları izler, insanın sirozu varsa, büyü hasta organa yapılır; Kara Büyü’nün ABC’sidir bu...”</p>

  <p class="block1">“Demek sirozdan ölen bütün insanlardan zavallı Boutroux sorumlu, güldürmeyin beni!”</p>

  <p class="block1">“Öyleyse, o iki hafta boyunca Lyon’da neler olup bittiğini anlatın bana... Tetragrammaton’la kutsal ekmek, üstüne baş aşağı bir haç işlenmiş, yerlere dek uzanan kırmızı kaftanıyla Boutroux, yanında özel falcısı -hadi, ötesini söylemeyeyim- Madame Olcott, alnında üç çatallı yabası, kendiliğinden kanla dolan boş kadehler, müminlerin ağzına tüküren rahip... Bütün bunlar doğru, değil mi?”</p>

  <p class="block1">“Biraz fazla Huysmans okumuşsunuz, sevgili dostum!” diye güldü Bramanti. “Bu bir kültür olayıydı; geçmişi anmak için düzenlenmiş bir gösteri, Wicca Okulu ve Druid derneklerinin kutlama törenleri gibi!”</p>

  <p class="block1">“Ouais!<sup class="calibre4"><sup class="noteref" id="back_note_152"><a class="calibre5" href="index_split_137.html#note_152" title="152">152</a></sup></sup> Venedik Karnavalı gibi...”</p>

  <p class="block1">İçeride bir gürültü koptuğunu işittik; Bramanti, düşmanının üstüne atılmak istiyormuş da, Agliè onu güç bela durduruyormuş gibi. “Görüyorsunuz, görüyorsunuz değil mi?” diyordu Fransız yüksek perdeden. “Ama ayağınızı denk alın Bramanti, arkadaşınız Boutroux’nun başına ne geldiğini kendisine sorun! Henüz bilmiyorsunuz, ama hastanede şimdi, sorun bakalım onu mahveden kimmiş! Şu sizin Goetia’nızla işim yok benim, ama ben de bir şeyler biliyorum bu konuda. Evimin cinlerle dolduğunu anlayınca, yere bir savunma çemberi çizdim, sonra da, ben inanmasam bile sizin Şeytancıklarınız inandıkları için, Carmelite cüppesini çıkarıp üstüne işaret koydum, envoûtement retourne,<sup class="calibre4"><sup class="noteref" id="back_note_153"><a class="calibre5" href="index_split_137.html#note_153" title="153">153</a></sup></sup> evet. Rahibiniz zor anlar geçirdi.”</p>

  <p class="block1">“Görüyorsunuz, görüyorsunuz, değil mi?” dedi soluk soluğa, Bramanti, “asıl büyü yapan o!”</p>

  <p class="block1">“Beyler, yeter artık,” dedi Agliè yumuşak, ama kesin bir sesle. “Şimdi beni dinleyin. Artık uygulanmaz olmuş kuttörenlerin yeniden sınanması için yapılan bu toplantılara, bilişsel düzeyde ne denli değer verdiğimi biliyorsunuz. Lucifer Kilisesi de, Şeytancılık tarikatı da benim için eşit biçimde saygıdeğerdir; Şeytancılık bakımından ayrılıklarının ötesinde. Benim bu konudaki kuşkuculuğumu da biliyorsunuz. Ama sonuç olarak hepimiz de aynı tinsel şövalyeliğe bağlıyız. Sizi bir parçacık dayanışma göstermeye çağırıyorum. Hem sonra, beyler, Karanlıklar Hükümdarı’nı kişisel çekişmelerin içine karıştırmak! Ne çocukça bir şey! Hadi, hadi, gizlicilerin masalları bunlar. Kaba Farmasonlar gibi davranıyorsunuz. Açık söylemeli, Boutroux aykırı biridir. Belki de siz, sevgili Bramanti, eski püskü şeylerini bir eskiciye satmasını önerebilirsiniz ona: Gounod’nun Faust’unu sahnelerken işe yarar...”</p>

  <p class="block1">“Ah ah, c’est bien dit ça,”<sup class="calibre4"><sup class="noteref" id="back_note_154"><a class="calibre5" href="index_split_137.html#note_154" title="154">154</a></sup></sup> diye kıkır kıkır güldü Fransız, “c’est de la brocanterie...”<sup class="calibre4"><sup class="noteref" id="back_note_155"><a class="calibre5" href="index_split_137.html#note_155" title="155">155</a></sup></sup></p>

  <p class="block1">“Olayları gerçek boyutları içinde görmeye çalışalım. Kuttörenlerle ilgili biçimsellikler diye niteleyeceğimiz şeyler konusunda aramızda bir tartışma oldu, öfkeler kabardı. Ama pireyi deve yapmayalım. Bakın, sevgili Pierre, evinizde yabancı varlıkların bulunduğundan kuşku duymuyorum; dünyanın en doğal şeyidir bu, ama birazcık sağduyuyla, bir Poltergeist’la açıklanabilir bütün bunlar...”</p>

  <p class="block1">“Evet, bu olasılığı bir yana bırakmıyorum,” dedi Bramanti, “Şu dönemde burçların durumu...”</p>

  <p class="block1">“Öyleyse, hadi el sıkışıp kardeşçe kucaklayın birbirinizi.”</p>

  <p class="block1">Karşılıklı özür dileme mırıltıları işittik. “Siz de bilirsiniz,” diyordu Bramanti, “bazen kimin gerçekten erginlenmeyi beklediğini ortaya çıkarmak için halkbilime de dalmak gerekiyor. Hiçbir şeye inanmayan Büyük Doğulu tüccarların bile kendilerine göre bir törenleri vardır.”</p>

  <p class="block1">“Bien entendu, le rituel, ah ça...”<sup class="calibre4"><sup class="noteref" id="back_note_156"><a class="calibre5" href="index_split_137.html#note_156" title="156">156</a></sup></sup></p>

  <p class="block1">“Ama Crowley zamanında değiliz artık, anlaşıldı mı?” dedi Agliè. “Şimdi sizlerden ayrılmak zorundayım, başka konuklarım var.”</p>

  <p class="block1">Hemen gidip kanepeye oturduk; Agliè’yi dinginlik içinde, umursamazcasına beklemeye başladık.</p>

  <p class="block3" id="calibre_pb_53"> </p>
</body>
</html>