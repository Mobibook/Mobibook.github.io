<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block41">119</h2>

  <p class="block34">Trompetin kalağını kuşatan çelenk ateşe verildi; o zaman kubbenin açıldığını, ateşten, görkemli bir okun trompetin borusundan aşağı doğru indiğini, cansız bedenin içine girdiğini gördüm. Sonra açıklık yeniden kapandı, trompeti alıp götürdüler.</p>

  <p class="block34">(Johann Valentin Andreae, Die Chymische Hochzeit des Christian Rosencreutz, Strasbourg, Zetzner, 1616 s. 125-126)</p>

  <p class="block19"> </p>

  <p class="block1">Metinde boşluklar, üst üste binmeler, karalanmış satırlar var. Paris’ten yeni dönmüştüm daha. Okumaktan çok, yeniden yaşıyorum onu.</p>

  <p class="block1">1945 Nisanının sonuna doğru olmalıydı. Alman orduları bozguna uğramış, Faşistler dağılıyorlardı. ***’nin denetimi tam anlamıyla Partizanların eline geçmişti.</p>

  <p class="block1">Belbo’nun (aşağı yukarı iki yıl önce) bu evde bize anlattığı son çatışmanın ardından, bazı Partizan tugayları kentin üstüne yürümek için toplanmışlardı. Londra radyosundan işaret bekliyorlardı; Milano ayaklanmaya hazır olunca yola çıkacaklardı.</p>

  <p class="block1">Garibaldi birlikleri de gelmişlerdi, Ras’ın -kasabada çok iyi tanınan kara sakallı bir dev- komutasında; her biri ayrı biçimde uydurma üniformalar giymişlerdi, boyunlarındaki kırmızı mendillerle, göğüslerindeki kırmızı yıldızlar dışında. Rastgele silâhlanmışlardı; kimilerinin elinde karabina, kimilerinde düşmandan alınmış hafif makineli tüfekler. Mavi mendilli, İngilizlerinkini andıran haki üniformalı, yepyeni sten tabancalı Badoglio tugaylarıyla tam bir çelişki oluşturuyorlardı. Müttefikler iki yıldır her gece saat on birde İngiliz keşif uçağı Pipetto’nun geçişinin ardından bol bol paraşütçü indirerek Badoglio’culara yardım ediyorlardı. Kilometreler boyunca tek bir ışık bile görünmediğinden, uçağın neyi keşfettiğini hiç kimse anlamıyordu.</p>

  <p class="block1">Garbaldi’cilerle Badoglio’cular arasında gerginlik vardı; çarpışma akşamı, Badoglio’cuların “Yaşasın Kral!” diye bağırarak düşmanın üstüne atıldıkları söyleniyordu; ama kimileri bunun bir alışkanlık olduğunu söylüyorlardı. Düşmana saldırırken ne diye bağırabilirdi insan? Onların ille de monarşi yanlısı olduklarını göstermezdi bu; kralın, ağır suçların hesabını vermesi gerektiğini onlar da biliyorlardı. Garibaldi’ciler, alaycı alaycı gülüyorlardı; açık alanda süngüyle saldırırken, “Yaşasın Kral!” diye bağrılabilirdi, ama sten tabancalarla bir köşenin arkasına doğru atılırken değil. Gerçek şuydu:</p>

  <p class="block1">Badoglio’cular İngilizlere satılmışlardı.</p>

  <p class="block1">Bir modus vivendi<sup class="calibre4"><sup class="noteref" id="back_note_338"><a class="calibre5" href="index_split_137.html#note_338" title="338">338</a></sup></sup> bulundu sonunda; kente saldırmak için birleşik bir komutanlığa gerek vardı. Bu iş Terzi’ye düştü; en iyi donanımlı tugaya komuta ediyordu, en yaşlıları oydu. Birinci Dünya Savaşına katılmış, Müttefik Komutanlığının güvenini kazanmış bir kahramandı.</p>

  <p class="block1">Bu olayı izleyen günlerde, sanırım Milano ayaklanmasından az önce, kenti ele geçirmek için yola çıkmışlardı. Haberler iyiydi, operasyon başarılı olmuştu; tugaylar yengi kazanmış, *** kasabasına dönüyorlardı, ama kayıp vermişlerdi; Ras’ın çarpışmada öldüğü, Terzi’nin yaralandığı söyleniyordu.</p>

  <p class="block1">Bir öğleden sonra motorlu araçların gürültüleri, zafer marşları işitildi; insanlar ana alana koşuştular. Karayolundan ilk birlikler geliyordu; havaya kaldırılmış sıkılı yumruklar, bayraklar, araçların pencerelerinden, kamyonların basamaklarından sallanan kollar. Yol boyunca Partizanlar çiçeğe boğulmuşlardı.</p>

  <p class="block1">Birden, birisi, “Ras! Ras!” diye bağırdı; Ras bir Dodge kamyonunun ön tamponuna oturmuş, saçı sakalı birbirine karışmış, gömleğinin açık yakasından terden yapış yapış kara kılları görünüyor, gülerek kalabalığı selâmlıyordu.</p>

  <p class="block1">Ras’ın yanı sıra Rampini de inmişti Dodge’tan; bandoda çalan miyop bir oğlan, ötekilerden biraz daha büyükçe; üç aydır görünmüyordu ortalarda, Partizanlar’a katıldığı söyleniyordu. Oradaydı işte, boynunda kırmızı mendil, sırtında haki gömlek, mavi pantolon. Don Tico’nun bandosunun üniformasıydı bu; şimdi belinde kocaman bir kayış, bir de tabanca vardı. Oratoryoda eski arkadaşlarının durmadan ona takılmalarına yol açan kalın gözlük camlarının arkasından, sanki Flash Gordon’muş gibi, çevresine üşüşen genç kızlara bakıyordu şimdi. Acaba Cecilia da aralarında mı, diye soruyordu Jacopo kendi kendine.</p>

  <p class="block1">Yarım saat içinde alan renk renk Partizanlarla dolmuştu; kalabalık yüksek sesle, “Terzi, Terzi!” diye bağırıyor, konuşma yapmasını istiyorlardı.</p>

  <p class="block1">Terzi, belediye sarayının balkonunda belirdi, koltuk değneğine dayanmış, solgun; eliyle kalabalığı yatıştırmaya çalıştı. Jacopo konuşmayı bekliyordu; çünkü yaşıtları gibi, çocukluğu Duce’nin yüce, tarihsel söylevlerinin izlerini taşıyordu; konuşmalarının en anlamlı bölümlerini ezberliyorlardı; konuşmaların tümünü ezberliyorlardı yani; her tümce anlamlıydı çünkü.</p>

  <p class="block1">Ortalığı sessizlik kaplamıştı. Terzi güçlükle işitilen kısık bir sesle konuşmuştu. Şöyle demişti: “Yurttaşlar, arkadaşlar. Birçok çetin özverilerden sonra... işte buradayız. Özgürlük uğruna şehit düşenlerin ruhları şad olsun.”</p>

  <p class="block1">Bu kadar. Sonra içeri girmişti.</p>

  <p class="block1">Kalabalık bağırıyor, Partizanlar makinelilerini, stenlerini, karabinalarını, 91’lerini kaldırıp havaya ateş ediyorlardı. Dört bir yanına mermiler düşüyor, çocuklar askerlerle sivillerin bacakları arasından süzülüyorlardı; bir daha böyle bir koleksiyon yapamayacaklardı artık; çünkü savaş bir ay içinde biteceğe benziyordu.</p>

  <p class="block1">Ama ölenler olmuştu; iki kişi ölmüştü. Acı bir rastlantı, ikisi de, *** dağının üstündeki San Davide köyündendi; aileleri onların köyün küçük mezarlığına gömülmelerini istiyorlardı. Partizan komutanlığı, ağırbaşlı bir cenaze töreni yapılmasına karar vermişti; düzenli bölükler, süslenmiş cenaze arabaları, köy bandosu, katedral başgörevlisi. Bir de kilise bandosu. Don Tico hemen kabul etmişti. Çünkü -demişti- her zaman anti-Faşist duygular beslemişimdir ben. Hem sonra, çalgıcıların aralarında fısıldaştıkları gibi, bir yıldır iki cenaze marşına çalıştırıyordu onları; bir gün nasılsa çaldırması gerekecekti. Köyün sivri-dillerinin söylediğine göre, Giovinezza’yı<sup class="calibre4"><sup class="noteref" id="back_note_339"><a class="calibre5" href="index_split_137.html#note_339" title="339">339</a></sup></sup> unutturmak için.</p>

  <p class="block1">Giovinezza olayı şöyle olmuştu:</p>

  <p class="block1">Aylarca önce, Partizanlar gelmeden, don Tico’nun bandosu bilmem hangi ermiş şenliğine gitmiş, Kara Tugaylar’ca durdurulmuştu. “Giovinezza’yi çalın, Muhterem Peder,” diye buyurmuştu yüzbaşı, parmaklarıyla hafif makineli tüfeğinin namlusuna davul çalar gibi vurarak. Don Tico ne yapabilirdi? “Deneyelim, çocuklar,” demişti, “Hepimizin bir canı var.” Akort düdüğüyle tempo vermiş, korkunç bir kakafoni yayılmıştı *** kasabasına. Ancak canını kurtarmaya çalışan birinin çılgınca umuduyla Giovinezza olduğunu söyleyebileceği bir şey çaldırmaya başlamıştı. Herkes için utanç verici bir şeydi bu. Boyun eğmenin utanç verici olduğunu söylemişti don Tico daha sonra, ama köpekler gibi çalmak daha da utanç vericiydi. Papazdı; üstelik anti-Faşistti, doğru, ama her şeyden önce sanatçıydı.</p>

  <p class="block1">Jacopo o gün yoktu. Bademcikleri iltihaplanmıştı. Yalnızca Annibale Cantalamessa ile Pio Bo vardı; orada bulunmakla, Nazi-Faşizmin temelden çökmesine katkıda bulunmuşlardı. Ama Belbo için sorun başkaydı; en azından bunları yazarken. Hayır, deyip diyemeyeceğini öğrenebileceği bir fırsatı daha kaçırmıştı. Belki de bu yüzden Sarkaç’a asılı ölmüştü.</p>

  <p class="block1">Cenaze töreninin pazar sabahı yapılması kararlaştırılmıştı. Katedral Alanında herkes hazırdı: birlikleriyle Terzi, Carlo Amca, bazı belediye öndegelenleri, savaş madalyalarıyla. Kimin Faşist olduğu, kimin olmadığı önemli değildi; söz konusu olan kahramanların onurlandınlmasıydı. Kilise mensupları, koyu renk giysiler içinde, kasaba bandosu, beyaz, krem, gümüş, siyah koşumlu atların çektiği cenaze arabaları. Arabacı, Napolyon’un mareşalleri gibi giyinmişti: iki köşeli şapka, kısa manto, atların koşumlarıyla aynı renk uzun pelerin. Kilise bandosu da oradaydı; siperlikli kasketler, haki gömlek, mavi pantolon, pırıl pırıl pirinç çalgılar, siyah tahta üflemeliler, pırıltılı ziller, davullar.</p>

  <p class="block1">*** ile San Davide arasında, dağa doğru tırmanan beş-altı kilometrelik bir yol vardı. Cumartesi öğleden sonraları emeklilerin bowling oynadıkları, bir parti oynadıktan sonra dinlenip birkaç bardak şarap içtikten sonra, ikinci bir parti oynayarak tepedeki kiliseye tırmandıkları yol.</p>

  <p class="block1">Bowling oynayan biri için birkaç kilometrelik bir tırmanış hiçbir şey değildi; birliklerin, silâh omuzda, gözler ileride, ilkbaharın temiz havasını içlerine çeke çeke yürümeleriyse işten bile değildi. Ama bir de, çalgı çalarak, yanaklar şişik, yüzden oluk oluk ter akarken, soluk soluğa çıkmayı denemeli. Kasaba bandosu ömür boyu başka bir şey yapmamıştı, oysa kilise bandosundaki çocuklar için çetin bir sınav olmuştu bu. Ama kahramanlar gibi direndiler; don Tico düdüğüyle tempo veriyor, klarinetler bitkin, inliyor, saksofonlar boğuk boğuk meliyor, bombardonlarla trompetler acı çığlıklar koyveriyorlardı; ama başardılar, köye dek, mezarlığa giden dik yokuşa dek. Annibale Cantalamessa ile Pio Bo bir süredir çalıyormuş gibi yapıyorlardı, ama Jacopo, don Tico’nın kutsayıcı bakışları altında, çoban köpeği gibi sadakatle sürdürmüştü rolünü. Kasaba bandosuyla karşılaştırılırsa, hiç de fena sayılmazlardı; hatta Terzi ile öteki tugay komutanları, aferin çocuklar, harikaydı, bile demişlerdi.</p>

  <p class="block1">Boynunda mavi mendil, göğsünde iki dünya savaşında kapandığı kurdelelerden bir gökkuşağı olan bir komutan şöyle demişti: “Muhterem Peder, çocukları köyde dinlendirin, halleri kalmadı artık. Tepeye sonra çıkarsınız, en sonunda. Bir kamyonet gelip *** kasabasına geri götürecek sizi.”</p>

  <p class="block1">Tavernaya koşuşturmuşlardı; kasaba bandosunda çalan, sayısız cenazelerde pişmiş yaşlı kişiler pervasızca masaların üstüne atılıp işkembe ile içebildiklerince şarap ısmarlamışlardı. Akşama dek orada kalarak yiyip içebilirlerdi. Don Tico’nun oğlanlarıysa, taverna sahibinin bir kimyasal deney gibi yeşil, naneli buzlar dağıttığı tezgâhın başına üşüşmüşlerdi. Buz bir anda insanın boğazından kayıyor, sinüzit gibi bir ağrı saplanıyordu tam alnının ortasına.</p>

  <p class="block1">Sonra, bir kamyonetin beklediği mezarlığa doğru tırmanmışlardı yeniden. Bağrışa çağrışa kamyonete binmişlerdi; balık istifi gibi ayakta, çalgılarıyla birbirlerine çarparak. Daha önce konuşmuş olan komutan, mezarlıktan çıkıp: “Muhterem Peder,” demişti, “son tören için bir trompete gerek var, ti işareti vermek için, biliyorsunuz. Beş dakikalık bir iş.”</p>

  <p class="block1">“Trompet,” demişti don Tico, profesyonelce. Bu ayrıcalıklı unvanın talihsiz sahibi, naneli buzdan ötürü yapış yapış, ev yemeği için yanıp tutuşan, her türlü estetik heyecana karşı duyarsız, kaytarıcı, kabasaba bir köylü yakınmaya başlamıştı: Geç olmuştu, eve dönmek istiyordu, boğazında tükürük kalmamıştı vb. vb; don Tico’yu komutanın yanında küçük düşürmüştü.</p>

  <p class="block1">Tam o sırada Jacopo, öğle vaktinin parlak ışığında Cecilia’nın sevimli imgesini görerek, şöyle demişti: “Borazanını verirse, ben giderim.”</p>

  <p class="block1">Don Tico’nun gözlerinde minnet parıltısı, asıl borazancının terli iç rahatlığı. Çalgıların değiştirilmesi, nöbet değiştirir gibi.</p>

  <p class="block1">Jacopo, Adis Ababa’da kazandığı kurdeleleriyle Psikopomp’un önderliğinde mezarlığa doğru ilerlemişti. Çevrelerindeki her şey beyazdı: güneşin vurduğu duvar, mezarlar, çiçek açmış ağaçlar, kutsamaya hazır katedral başgörevlisinin cüppesi; mezartaşları üstündeki solmuş kahverengi resimlerle, iki mezar çukurunun önünde sıralanmış askerlerin ellerindeki bayrakların oluşturduğu kocaman renk lekesi dışında.</p>

  <p class="block1">“Evlât,” demişti komutan, “sen burada, benim yanımda dur; ben buyruk verir vermez hazırol’u çalarsın. Sonra, gene ben emir verince rahat’ı çalarsın. Kolay, değil mi?”</p>

  <p class="block1">Çok kolaydı. Yalnızca Jacopo ne hazırol’u, ne de rahat’ı çalmamıştı hiç.</p>

  <p class="block1">Trompeti, kıvrılmış sağ eliyle kaburgalarına dayayarak tutuyordu, ucu hafifçe aşağıda, tıpkı bir karabina gibi; sonra, baş dik, karın içeride, göğüs ileride, beklemişti.</p>

  <p class="block1">Terzi, kısa kısa tümcelerle, kısa bir konuşma yapıyordu. Jacopo trompetten tiz ses çıkarmak için gözlerini gökyüzüne kaldırması gerektiğini, güneşin gözlerini kamaştıracağını düşünüyordu. Ama bir trompetçi böyle ölürdü; insan bir kez öldüğüne göre de, iyi bir Ölümle ölmeliydi.</p>

  <p class="block1">Sonra komutan fısıldadı: “Hadi.” Jacopo: “Doo...” diye başladı, ama haz-rol çalmayı bilmiyordu.</p>

  <p class="block1">Ezginin çok daha karmaşık olması gerekiyordu, ama Jacopo yalnızca do-mi-sol çalabiliyordu; kabasaba savaşçılar için yeterli görülüyordu bu. Sonul do’yu çıkarmadan önce bir soluk almıştı; uzun uzun tutabilmek -diye yazmıştı Belbo-güneşe dek ulaşmasını sağlayabilmek için.</p>

  <p class="block1">Partizanlar dimdik hazırolda duruyorlardı. Ölüler gibi kımıltısız canlılar.</p>

  <p class="block1">Devinen yalnızca mezar kazıcılarıydı. Çukurlara indirilen tabutların sesi, tahtaya sürtünen iplerin gıcırtısı işitiliyordu yalnızca. Ama güçsüz bir devinimdi bu, bir kürenin üstünde titreşen bir yansı gibi; yalnızca kürenin değişmezliğini belirtmeye yarayan küçük bir ışık değişimi gibi.</p>

  <p class="block1">Sonra, kuru bir silâh-elde sesi. Papaz, kutsama formüllerini mırıldanmış, komutanlar, mezar çukurlarına yaklaşıp birer avuç toprak atmışlardı mezarlara. Tam o anda ansızın verilen bir buyrukla havaya bir yaylım ateşi açılmıştı: ta-ta-la-ta-bum. Kuşlar çığlık çığlığa, çiçek açmış ağaçlardan havalanmışlardı. Ama bu da gerçek anlamda bir devinim değildi. Aynı an, değişik görüngelerden görülüyormuş gibiydi. Tek bir âna sonsuza dek bakmak, ona bakarken zamanın geçmesi anlamına gelmez.</p>

  <p class="block1">Bu yüzden Jacopo, ayaklarının dibinde yuvarlanan boş mermi kovanlarına bile aldırmaksızın hiç kıpırdamadan duruyordu; trompeti indirmemişti, onu hâlâ ağzında tutuyordu, parmakları pistonların üstünde, dimdik hazırolda, çalgısı gökyüzüne doğru çevrilmiş. Hâlâ çalıyordu.</p>

  <p class="block1">En son nota hiç kesintisiz uzayıp gidiyordu: oradakiler ayrımına varmadan, dudaklarını pirinç çekmene bastırmaksızın belli belirsiz aralık tutarak, borunun ağızlığından içeri doğru üflemeyi sürdürdüğü bir soluk çıkıyordu trompetin kalağından. Çalgı, yüzüne dayanmaksızın, salt dirseklerle omuzların gerginliğiyle havada buruyordu.</p>

  <p class="block1">Jacopo notayı çıkarmayı sürdürüyordu; çünkü onun bir iplik gibi uzayarak güneşi yerinde durdurduğu duygusuna kapılmıştı. Gezegen durdurulmuş, sonsuza dek sürebilecek bir günortasında kımıltısız kalmıştı. Her şey Jacopo’ya bağlıydı; bağıntıyı koparacak, ipliği gevşetecek olsa, güneş tıpkı bir balon gibi uçup gidecekti. Onunla birlikte, o gün de, o günün olayı da, o aşamasız eylem, o başı sonu olmayan, kımıltısızca uzayıp giden süreklilik de. Salt Belbo öyle olmasını istediği için.</p>

  <p class="block1">Yeni bir notaya geçmek için üflemeyi durdursaydı, kulakları sağır eden silâh atışlarından daha gürültülü bir sarsıntı işitilecek, tüm saatler hızlı hızlı yeniden çarpmaya başlayacaklardı.</p>

  <p class="block1">Jacopo bütün ruhuyla, yanındaki adamın ‘rahat’ buyruğunu vermemesini diliyordu. Buyruğuna uymayabilirim, diyordu kendi kendine. Sonsuza dek böyle kalabilirim; sürdürebildiğimce sürdürmeliyim soluğumu.</p>

  <p class="block1">Belbo kendinden geçmişti, başı dönüyordu; tıpkı suyun yüzeyine çıkmamaya çalışan, suyun dibinde kaymasını sağlayan gevşekliği uzatmak isteyen bir dalgıç gibi. O zaman duyduklarını dile getirmeye çalışırken, Belbo, şimdi okumakta olduğum defterinde, kopuk kopuk, sözdizimi bozulmuş, yan yana noktalar, raşitik elipslerle değişime uğramış tümcelere başvurmuştu. O anda -kendisi böyle demiyordu, ama açıktı- o anda Cecilia’ya sahip oluyordu.</p>

  <p class="block1">Gerçek şuydu ki, Jacopo Belbo -ne o zaman, ne de şimdi bilinçsizce kendini yazarken anlamıştı bunu- ilk ve son kez tüm simya düğünlerini kutluyordu: Cecila’yla, Lorenza’yla, Sophia’yla, yerle, gökle. Belki de tüm ölümlüler arasında Büyük Yapıt’ı sonuna erdirmeyi başaran biricik kişi oydu.</p>

  <p class="block1">Graal’in bir kadeh, ama aynı zamanda bir mızrak olduğunu, bir kadeh gibi kaldırdığı trompetin, aynı zamanda, gökyüzüne doğru çevirdiği bir silâh, yeryüzünü Gizemli Kutup’la -evrenin biricik sabit noktasıyla, bir an için soluğuyla yarattığı şeyle-birleştiren alabildiğine tatlı bir egemenlik aracı olduğunu henüz hiç kimse söylememişti ona.</p>

  <p class="block1">Diotallevi, insanın Yesod’da, Temel Sefirahı’nda, hedefine, Malkut’a ok atmak için gerilen yüce yay’ın bağlaşıklık işaretinde nasıl kalınabileceğini anlatmamıştı ona henüz. Ağaçla meyveyi üretmek için oktan kaynaklanan damladır Yesod; anima mundi’dir.<sup class="calibre4"><sup class="noteref" id="back_note_340"><a class="calibre5" href="index_split_137.html#note_340" title="340">340</a></sup></sup> Çünkü, diri gücün, yaratarak var olmanın bütün durumlarını birbirine bağladığı andır.</p>

  <p class="block1">Bu Cingulum Veneris’i<sup class="calibre4"><sup class="noteref" id="back_note_341"><a class="calibre5" href="index_split_137.html#note_341" title="341">341</a></sup></sup> eğirmeyi bilmek, Demiurgos’un yanlışını düzeltmek demektir.</p>

  <p class="block1">Bir yaşamı, karar ânının, doğumla ölümü doğrulayan ânın çoktan geçip gittiğinin ayrımına varmaksızın, Fırsat’ı aramakla nasıl geçirebilir insan? O an artık geri gelmez, ama dolu, göz kamaştırıcı, cömert bir an olmuştur: her açımlama gibi.</p>

  <p class="block1">O gün Jacopo Belbo, Gerçek’in gözlerinin içine bakmıştı. Ona bağışlanacak biricik gerçeğin; çünkü öğrenmekte olduğu gerçek, gerçeğin çok kısa sürdüğüdür (sonrası yorumdur yalnızca). Bu yüzden zamanın sabırsızca akışını durdurmaya çalışıyordu.</p>

  <p class="block1">Kuşkusuz o zaman anlamamıştı bunu. Daha sonra, bunları yazarken de. Artık yazmamaya karar verdiği zaman da.</p>

  <p class="block1">Bunu bu akşam anladım: okuyucunun, gerçeğinin ayrımına varması için yazarın ölmesi gerekir.</p>

  <p class="block1">Tüm ergin yaşamı boyunca Jacopo Belbo’nun yakasını bırakmayan Sarkaç tutkusu tıpkı düşünde yitirdiği adresler gibi- onun gerçekten de dünyanın tavanının tonozuna değdiği, kaydedilmiş, ama sonra silinmiş olan o öteki ânın imgesi olmuştu. Ama Zenon’ un okunu atarak uzamla zamanı dondurduğu o an, bir gösterge, bir belirti, bir anıştırma, bir simge, bir bilmece değildi: neyse oydu. Hiçbir şeyin yerini tutmuyordu; o anda artık hiçbir erteleme söz konusu değildi; hesaplar denkti artık.</p>

  <p class="block1">Jacopo kendi ânını yaşamış olduğunu, bunun ömür boyu ona yetmesi gerektiğini anlamamıştı. Bunun bilincine varmamıştı; ömrünün geri kalan günlerini başka bir şey arayarak geçirmiş, sonunda kendini lânetlemişti. Kimbilir, belki de kuşkulanıyordu bundan; yoksa sık sık trompetin anısına dönmezdi. Ama yitirilmiş bir şey gibi anımsıyordu onu, sahip olduğu bir şey gibi değil.</p>

  <p class="block1">Umarım -dilerim- Sarkaç’la birlikte salınırken öldüğü anda Jacopo Belbo bunu anlamış, erince kavuşmuştur.</p>

  <p class="block1">Sonra ‘rahat’ buyruğu verilmişti. Ama öyle olmasaydı da duracaktı Jacopo Belbo; soluğu tükeniyordu çünkü. Bağı koparmış, sonra tek bir nota çıkarmıştı: dünyayı, onu bekleyen hüzne alıştırmak için yoğunluğu usul usul azalan tiz bir nota.</p>

  <p class="block1">“Aferin, delikanlı,” demişti komutan. “Hadi, git şimdi. Güzel bir trompet.”</p>

  <p class="block1">Papaz sıvışmıştı; Partizanlar, araçların onları beklediği bir arka kapıya yönelmişler, mezar kızıcılar çukurları doldurduktan sonra gitmişlerdi. En son Jacopo çıkmıştı. O mutluluk yerinden ayrılamıyordu bir türlü.</p>

  <p class="block1">Aşağıdaki avluda kilisenin kamyoneti yoktu.</p>

  <p class="block1">Nasıl olur, diye sormuştu Jacopo kendi kendine, don Tico onu böyle bırakamazdı. Aradan zaman geçince, bu sorunun en olası yanıtı, bir yanlışlık olduğu, birinin don Tico’ya, onu Partizanlar’ın götürdüklerini söylemiş olmasıydı. Ama Jacopo’ya o anda -haksız da değildi- hazırolla rahat arasında yüzyıllar geçmiş gibi gelmişti; oğlanlar, saçları ağarıncaya, ölünceye, gözlerinin önünde, uzanan tepeleri maviye dönüştüren sisi oluşturuncaya dek beklemişlerdi.</p>

  <p class="block1">Jacopo yalnızdı. Ardında boş bir mezarlık, elinde trompet, önünde bir tümsekler sonsuzluğuna doğru, gittikçe daha mavi, birbiri ardısıra yitip giden tepeler, başının üstünde öcünü almış, kurtulmuş güneş.</p>

  <p class="block1">Jacopo ağlamaya karar vermişti.</p>

  <p class="block1">Ama ansızın cenaze arabası belirmişti; bir imparator generali gibi nişanlar takmış, tepeden tırnağa krem, siyah, gümüş rengi maskelerle süslenmiş, üstlerine, tabutlar gibi, eyer örtüleri örtülmüş atları; baştan başa beyaz, altın yaldızlı, Asur-Yunan-Mısır sayvanını tutan burma sütunçeleriyle. Arabacı, orada tekbaşına duran trompetçinin yanından geçerken bir an durmuş, Jacopo, “Beni eve götürür müsünüz?” diye sormuştu ona.</p>

  <p class="block1">İyi bir adamdı. Jacopo öne, onun yanına oturmuştu. Yaşayanların dünyasına dönüşü cenaze arabasında başlamıştı. Arabacı, izinli bir Charon gibi suskun, ölümcül atları dürtükleyerek yamaçlardan aşağı doğru salıvermişti. Jacopo, bir papaz duruşuyla,  dimdik, koltuk altına sıkıştırılmış trompeti, kasketinin parlayan siperliği, kendini yeni, beklenmedik rolüne kaptırmış.</p>

  <p class="block1">Tepelerden aşağı iniyorlardı, her dönemeçte önlerinde yeni bir görünüm beliriyordu; göz kamaştırıcı bir ışıkta bakır çalığı bağ görünümleri. Kestirilemez bir süre sonra, *** kasabasına varmışlardı. Baştan başa kemerlerle dolu, bir pazar günü öğleden sonra saat ikide ancak Monferrato alanlarının olabileceği gibi ıssız, büyük alandan geçmişlerdi. Alanın köşesinde bir okul arkadaşı Jacopo’yu, koltuğunda trompet, gözleri boşluğa dikili, cenaze arabasının üstünde otururken görmüş, hayranlıkla el sallamıştı ona.</p>

  <p class="block1">Jacopo eve gitmişti, canı hiçbir şey yemek, hiçbir şey anlatmak istemiyordu. Terasta kıvrılıp öğle uykusu sessizliğini bozmamak için, ses kısıcısı varmış gibi usul usul üfleyerek trompet çalmaya koyulmuştu.</p>

  <p class="block1">Babası yanına gelmiş, içinde hiçbir kötülük olmaksızın, yaşamın kuramlarını bilen birinin dinginliğiyle şöyle demişti ona: “Her şey yolunda giderse, bir aya kadar eve dönüyoruz. Kentte trompet çalamazsın. Ev sahibi kovar bizi. Bunu aklından çıkarma. Müziği gerçekten seviyorsan, piyano dersi aldırırız sana.” Sonra, onun nemli gözlerini görünce: “Hadi, aptallık etme,” demişti, “Kötü günler geride kaldı artık, bilmiyor musun?”</p>

  <p class="block1">Ertesi gün Jacopo trompeti don Tico’ya geri vermişti. İki hafta sonra, aile *** kasabasından ayrılıp geleceğe doğru yola çıkmıştı.</p>

  <p class="block3" id="calibre_pb_131"> </p>
</body>
</html>