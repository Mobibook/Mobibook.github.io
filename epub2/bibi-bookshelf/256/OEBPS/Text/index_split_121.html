<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">111</h2>

  <p class="block35"><i class="calibre6">C’est une leçon par la suite. Quand votre ennemi se reproduira, car il n’est pas â son dernier masque, congediezle brusquement, et surtout n’allez pas le chercher dans les grottes.</i><sup class="text4"><sup class="noteref" id="back_note_294"><a class="calibre5" href="index_split_137.html#note_294" title="294">294</a></sup></sup></p>

  <p class="block34">(Jacques Cazotte, Le diable amoureux, 1772, daha sonraki baskılarda yer almayan sayfa)</p>

  <p class="block19"> </p>

  <p class="block1">Şimdi, Belbo’nun evinde itiraflarını okuyup bitirince, ne yapmalıyım, diye sordum kendi kendime. Garamond’a gitmenin hiçbir anlamı yoktu; De Angelis gitmişti. Diotallevi söyleyeceği her şeyi söylemişti. Lia uzakta, telefonsuz bir yerdeydi. O gün, 23 Haziran cumartesi günü, saat sabahın beşiydi; bir şey olacaksa, bu gece Conservatoire’da olacaktı.</p>

  <p class="block1">Hemen karar vermek zorundaydı m. Niçin hiçbir şey olmamış gibi davranmadın, diye sordum kendi kendime, önceki akşam periskopun içinde. Bir delinin yazdığı metinler duruyordu karşında; onun başka delilerle, son olarak da, ölmekte olan aşırı heyecanlı (ya da aşırı çöküntü içindeki) biriyle yaptığı konuşmaları anlatan metinler. Belbo’nun sana Paris’ten telefon ettiğinden bile emin değildin; belki Milano’dan birkaç kilometre uzaklıktaki bir yerden, belki de köşedeki telefon kulübesinden aramıştı seni. Seni hiç ilgilendirmeyen, belki de düş ürünü bir olaya niçin bulaştıracaksın kendini?</p>

  <p class="block1">Ama bu soruyu periskopun içindeyken sormuştum kendi kendime; ayaklarım karıncalanır, ışık azalırken, el-ayak çekilmiş bir müzede geceleyin tekbaşına kalan her insanın duyacağı, doğal olmayan, ama aynı zamanda çok da doğal olan korkuyu duyarken. Ama o sabah duyduğum, korku değildi. Meraktı yalnızca. Ya da, belki de görev ya da arkadaşlık duygusu.</p>

  <p class="block1">Kendi kendime, ben de Paris’e gitmeliyim, dedim. Ne yapacağımı pek bilmiyordum, ama Belbo’yu yalnız başına bırakamazdım. Belki de Belbo’nun benden beklediği tek şey buydu: gecenin karanlığında thug’ların mağarasına süzülüp tam Suyodhana<sup class="calibre4"><sup class="noteref" id="back_note_295"><a class="calibre5" href="index_split_137.html#note_295" title="295">295</a></sup></sup> kurban bıçağını, yüreğine saplayacağı sırada, tüfekleri misket dolu sipahilerimle tonozların altından geçip tapınağa dalarak onu kurtarmam.</p>

  <p class="block1">Neyse ki, yanımda biraz para vardı. Paris’te bir taksiye binip, beni Rue de la Manticore’a götürmesini söyledim. Şoför bir süre homurdandı; çünkü o sokak ellerindeki rehberlerde bile yoktu. Eski Bievre taraflarında, Saint Julien le Pauvre’un arkasında bir tren koridoru gibi daracık bir sokaktı. Taksi bile içine girememiş, köşede bırakmıştı beni.</p>

  <p class="block1">Kuşkuyla sokağa girdim. Görünürde hiçbir kapı yoktu, ama biraz yürüyünce, sokağın biraz genişlediği yerde kitapçı karşıma çıktı. Numarası neden 3’tü bilmiyorum, çünkü ne bir, ne iki, ne de başka herhangi bir numara vardı. Tek bir ampulün aydınlattığı küçücük bir dükkândı; kapının bir kanadı vitrin işlevini görüyordu. Yanlarında, içeride ne tür kitaplar bulunduğunu belirtmeye yetecek yirmi otuz kadar kitap vardı. Altta bir dizi radyoestezik sarkaçlar, tozlu kutularda tütsü çubukları, Doğu ya da Güney Amerika kökenli küçük uğurluklar, değişik yerlerde yapılmış, değişik biçimde deste deste tarot kartları.</p>

  <p class="block1">Dükkânın içi de karışıktı; duvarlar, yerler, kitap yığınlarıyla doluydu. Dipte küçük bir masa, masanın başında kitapçı; bir yazara, kitaplarından daha yaşlıydı, diye yazma isteği vermek için özellikle oraya konmuş gibi. Burnunu, elyazısıyla yazılmış kocaman kayıt defterine sokmuş, müşterileri hiç umursamıyordu. O sırada içeride yalnızca iki kişi vardı; düştü düşecek raflardan, hemen hemen tümünün de ciltleri kopmuş eski kitapları çekerken havaya toz bulutlan kaldırıyorlar, satın almaya hiç niyetleri yokmuş gibi, onları okumaya koyuluyorlardı.</p>

  <p class="block1">Tıkabasa kitap dolu rafların boş bıraktığı biricik yeri bir poster kaplıyordu. Gözalıcı, cafcaflı renkleri büyücü Houdini’nin<sup class="calibre4"><sup class="noteref" id="back_note_296"><a class="calibre5" href="index_split_137.html#note_296" title="296">296</a></sup></sup> posterlerini andıran, çift çerçeveli bir dizi oval portre. “Le Petit Cirque de l’Incroyable. Madame Olcott et ses liens avec l’Invisible.” Zeytin rengi, erkeksi bir yüz, ortadan ayrılıp ensede topuz yapılmış siyah saçlar; bu yüzü daha önce bir yerde görmüşüm gibi geldi bana. ‘Les Derviches Hurleurs et leur danse sacree.<sup class="calibre4"><sup class="noteref" id="back_note_297"><a class="calibre5" href="index_split_137.html#note_297" title="297">297</a></sup></sup> Les Freaks Mignons, ou Les Petits-fils de Fortunio Liceti.” Acınası bir pislik içinde bir dizi küçük canavar. “Alex et Denys, les Geant d’Avalon. Theo, Leo et Geo Fox, Les Enlumineurs de l’Ectoplasme...”</p>

  <p class="block1">Libraire Sloane’da, gerçekten de beşikten mezara dek her şeyi bulunuyordu; havanda dövülmeden önce çocukların alıp götürebilecekleri sağlıklı akşam eğlencesi bile. Bir telefonun çaldığım duydum. Kitapçı telefon almacını bulabilmek için bir kâğıt yığınını kenara çekti. “Oui, monsieur,” dedi, “c’est bien ça.” Birkaç dakika karşısındakini dinledi; önce başını salladı, sonra şaşmış göründü, ama -bana kalırsa-orada bulunanlardan ötürü şaşırmış gibi yaptı; sanki herkes onun işittiklerini işitebilirmiş, o da bunun sorumluluğunu üstüne almak istemiyormuş gibi. Sonra, Paris’li satıcıların, dükkânda bulunmayan bir şey istediğinizde ya da otel kapıcılarının boş odaları olmadığını söylediklerinde takındıkları şaşkın tavrı takındı. “Ah, non, mosieur. Ah, ça... Non, non, monsieur, c’est pas notre boulot. Ici vous savez, on vend des livres, on peut bien vous conseiller sur des catalogues, mais ça... II s’agit de problemes, tres personnels, et nous... Oh, alors, il-y-a -sai pas, moi- des cures, des... oui, si vous voulez, des exorcistes. D’accord, je le sais, on connais des confreres qui se pretent... Mais pas nous. Non, vraiment la description ne me suffit pas, et quand meme... Desole monsieur. Comment? Oui... si vous voulez. C’est en endroit bien connu, mais ne demandez pas mon avis. C’est bien ça, vous savez, dans ces cas, la confiance c’est tout. A votre service, monsieur.”<sup class="calibre4"><sup class="noteref" id="back_note_298"><a class="calibre5" href="index_split_137.html#note_298" title="298">298</a></sup></sup></p>

  <p class="block1">Öteki iki müşteri gitmişlerdi; tedirgin oldum. Kararımı verdim, hafifçe öksürerek yaşlı adamın dikkatini çektim. Bir tanıdığımı, buralara sık sık uğrayan bir arkadaşımı, Monsieur Agliè’yi aradığımı söyledim. Telefonda konuştuğu adam benmişim gibi baktı bana. Belki de, dedim, onu Agliè adıyla değil, Rakoski ya da Soltikof ya da... Gözlerini kısarak bir kez daha soğuk soğuk baktı bana; ne çok adlı, tuhaf arkadaşlarınız varmış, dedi. Önemi yok, dedim, şöyle bir sormuştum. Bekleyin, dedi, birazdan ortağım gelir, belki aradığınız kişiyi tanıyordur. Buyurun, oturun, orada, dipte bir sandalye var. Ben bir telefon edip bakayım. Telefon almacını kaldırdı, bir numara çevirdi, alçak sesle konuşmaya başladı.</p>

  <p class="block1">Casaubon, dedim kendi kendime, sen Belbo’dan da aptalsın. Ne bekliyorsun? Onlar’ın gelip, aman ne güzel rastlantı, Jacopo Belbo’nun arkadaşı da burada, gelin, siz de gelin, demelerini mi?..</p>

  <p class="block1">Birden ayağa kalktım, hoşça kalın dedim, dışarı çıktım. Bir dakikada Rue de la Manticore’dan çıktım, ara sokaklardan dolandım, kendimi Seine boyunda buldum. Budala, dedim kendi kendime, ne bekliyordun? İçeri girip Agliè’yi bulmayı, yakasına yapışmayı, onun özür dileyip bir yanlışlık oldu, işte arkadaşınız, kılına bile dokunmadık, demesini mi? Şimdi senin de burada olduğunu biliyorlar.</p>

  <p class="block1">Vakit öğleyi geçmişti, akşam Conservatoire’da bir şeyler olacaktı. Ne yapmalıydım? Rue Saint Jacques’a girmiştim, sık sık arkama dönüp bakıyordum. Bir aralık, bir Arap’ın beni izlediği duygusuna kapıldım. Beni izleyenin Arap olduğunu da nereden çıkarmıştım? Arapların başlıca özelliği, Arap’a benzememeleridir, en azından Paris’te; Stockholm’de durum başkadır.</p>

  <p class="block1">Bir otelin önünden geçiyordum, içeri girip bir oda istedim. Anahtarı alıp korkuluklu ahşap merdivenden yukarı çıkarken -birinci katın sahanlığından, aşağı bakınca danışma görülebiliyordu-Arap olduğunu sandığım kimsenin içeri girdiğini gördüm. Sonra, koridorda Arap’a benzeyen başka insanlar da gördüm. Doğaldı bu; kentin bu kesiminde yalnızca Arapların kaldıkları küçük oteller vardı. Ne bekliyordum?</p>

  <p class="block1">Odaya girdim. Derli toplu bir odaydı, hatta telefonu bile vardı; ne yazık ki telefon edebileceğim hiç kimse yoktu.</p>

  <p class="block1">Saat üçe değin, tedirginlik içinde, uyukladım. Sonra yüzümü yıkadım, Conservatoire’a doğru yola koyuldum. Artık müzeye girip kapanıncaya dek orada kalarak geceyarısını beklemekten başka bir şey kalmıyordu benim için.</p>

  <p class="block1">Öyle yaptım. Geceyarısına birkaç saat kala, kendimi periskopun içinde bir şey bekler buldum.</p>

  <p class="block1">Nezah, bazı yorumculara göre, dayanma, katlanma, sürekli Sabır Sefirah’ıdır. Gerçekten de, bir Sınav bekliyordu bizi. Ama kimi yorumculara göre de, Yengi’dir Nezah. Kimin Yengisi? Belki de bu yenik düşmeler öyküsünde, Belbo’nun alaya aldığı Şeytancılar’ın; Şeytancılar’ın alaya aldıkları Belbo’nun; hücrelerinin alaya aldığı Diotallevi’nin öyküsünde -şimdilik- biricik yengi kazanan bendim. Periskopun içinde pusuda beklerken ötekilerin ne yaptıklarını biliyordum, oysa onlar benim ne yaptığımı bilmiyorlardı. Tasarımın ilk bölümü planlarıma uygun olarak gelişmişti.</p>

  <p class="block1">Peki ya ikinci bölüm? O da benim tasarladıklarıma uygun olarak mı, yoksa artık benim olmaktan çıkan Plan’a uygun olarak mı gelişecekti?</p>

  <p class="block3" id="calibre_pb_121"> </p>
</body>
</html>