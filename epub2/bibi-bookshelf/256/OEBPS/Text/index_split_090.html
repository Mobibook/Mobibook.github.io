<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">82</h2>

  <p class="block34">Yeryüzü mıknatıslı bir cisimdir: gerçekte, bazı bilimadamlarının ortaya çıkardıkları gibi, kocaman bir mıknatıstır; Paracelsus’un yaklaşık üç yüzyıl önce öne sürdüğü gibi.</p>

  <p class="block34">(H. R Blavatsky, Isis Unveiled, New York, Bouton, 1877,1 s. XXIII)</p>

  <p class="block19"> </p>

  <p class="block1">Denedik, başardık da. Yeryüzü kocaman bir mıknatıstır akımlarının gücü ile yönü, göksel küreler, mevsimsel dönümler gece gündüz eşitliği ile kozmik dönümlerden etkilenir. Bu nedenle, akımların düzeni değişkendir. Ama tıpkı saçların devinimi gibi olsa gerek: kafatasının her yanında çıktıkları halde, ensede, tarağa en çok karşı koyan  bir noktadan sarmal biçimde çıkıyormuş gibi görünürler. Bu nokta bir kez bulunup en güçlü istasyon burada kurulunca, gezegenin tüm yersel akımlarına egemen olmak, onları yönetmek, buyruk altına almak olanaklı olacaktır. Tapınakçılar, gizin, yalnızca yeryüzü haritasının elde edilmesinde değil, en önemli noktanın, sonul noktanın, Omphalos’un, Umbilicus Telluris’in, Dünya’nın Merkezi’nin, Egemenlik’in Kaynağı’nın bilinmesinde yattığını anlamışlardı.</p>

  <p class="block1">Bütün bu simya lafları - Kara Yapıt’ın, yeraltı dünyasına inişi, Beyaz Yapıt’ın elektrik yükünün boşaltılması, sonunda Kırmızı Yapıt’ın gerçekleştirileceği bu yüzlerce yıllık kulak vermenin, erginlenmişler için açık seçik olan simgelerinden başka bir şey değildir: yerküre bilgisine ermek, akımların gezegensel dizgesine göz kamaştırıcı bir biçimde egemen olmak. Giz, gerçek simyasal Tapınakçı giz, Kundalini yılanının yürek çarpıntısı gibi, yumuşak, ürpertici, düzenli içsel ritmin Kaynak’ının araştırılmasında yatar; birçok yönleri hâlâ bilinmeyen, ama bir saat gibi şaşmaz, gökyüzünden sürgün edilerek yeryüzüne düşen biricik gerçek Taş’ın, Yüce Toprak Ana’nın ritminin.</p>

  <p class="block1">Güzel Filip’in bilmek istediği de buydu. Engizisyon soruşturmacılarının, gizemli öpücük in posteriori parte spine dorsi üstünde kurnazca durmalarının nedeni de buydu. Kundalini’nin gizini öğrenmek istiyorlardı. Eşcinselliğin ötesinde.</p>

  <p class="block1">“Her şey kusursuz,” dedi Diotallevi, “Peki, yersel akımları yönetmeyi öğrenince ne yapacaksın? Turşusunu mu kuracaksın?”</p>

  <p class="block1">“Bırak, şimdi,” dedim, “bu buluşun anlamını kavrayamadınız mı? Yerin Göbeği’ne en güçlü piston milini saplıyorsunuz… Bu size yağmuru, kuraklığı önceden kestirme, fırtınalar, gel-gitler, depremler yaratma, anakaraları parçalama, adaları batırma (kuşkusuz Atlantis de böyle pervasızca girişilen bir deney sonucu yok oldu), ormanlar, sıradağlar püskürtme olanağı sağlıyor... Anlıyorsunuz, değil mi? Atom bombası hiç kalır bunun yanında, atana da zarar verir çünkü. Denetim kulenizde oturup, diyelim, Birleşik Devletler Başkanına telefon ediyorsunuz, diyorsunuz ki: yarına kadar trilyonlarca dolar, ya da Latin Amerika’nın bağımsızlığını ya da Havai devletini, ya da nükleer stoklarını yok etmeni istiyorum, yoksa California fayı bütün bütün ayrılır, Las Vegas yüzen bir kumarhaneye dönüşür...”</p>

  <p class="block1">“Ama Las Vegas, Nevada’da...”</p>

  <p class="block1">“Ne önemi var, yersel akımların denetimi elinde olduktan sonra istersen Nevada’yı da anakaradan ayırabilirsin, Colorado’yu da. Sonra da, Sovyet Şura’sına telefon edersin, yoldaşlar dersin onlara, pazartesiye dek Volga’nın tüm havyarını istiyorum; Sibirya’yı da istiyorum, donmuş yiyecek ambarı yapmak için; yoksa Urallar’ın altını oyar, Hazer’i taşırır, Litvanya ile Estonya’yı götürüp Filipin Çukuru’nda batırırım.”</p>

  <p class="block1">“Evet,” dedi Diotallevi. “Sınırsız bir güç. Yeryüzünü tıpkı Tevrat gibi yeni baştan yazabilirsin. Japonya’yı kaldırıp Panama Körfezi’ne götürebilirsin.”</p>

  <p class="block1">“Wall Street’te panik yaratabilirsin.”</p>

  <p class="block1">“Yıldız savaşları bir şey mi? Değersiz madenleri altına dönüştürmek bir şey mi? Doğru akımı yönlendirirsen, toprağın altını üstüne getirebilir, milyarlarca yılda yaptıklarını on saniyede yaptırabilirsin ona; bütün bir Ruhr havzası elmas yatağına dönüşür. Eliphas Levi, evrenin gel-gitleriyle akımlarını bilmenin, insanın her şeye gücü yeterliğinin gizini içinde barındırdığını söylüyordu.”</p>

  <p class="block1">“Öyle olmalı,” dedi Belbo, “dünyayı bir orgonik enerji odasına<sup class="calibre4"><sup class="noteref" id="back_note_239"><a class="calibre5" href="index_split_137.html#note_239" title="239">239</a></sup></sup> dönüştürmek gibi bir şey. Reich kesinlikle bir Tapınakçı’ydı.”</p>

  <p class="block1">“Bizden başka herkes Tapınakçıydı. İyi ki bunun bilincindeyiz. Şimdi onlardan bir adım ilerideyiz.”</p>

  <p class="block1">Gizi ele geçirdikten sonra Tapınakçılar’ı durduran neydi? Bu gizden yararlanmalıydılar. Ama bilmekle yapmak arasında uçurum vardır. Böylece, Şeytancı Ermiş Bernard’ın yol göstericiliğinde, Tapınakçılar, Keltler’in acınası menhirlerinin yerinde, çok daha duyarlı, çok daha güçlü, içlerinde kara bakirelerin bulunduğu, radyokatmanlarla doğrudan bağıntılı yeraltı gömütleriyle, Gotik katedraller kurmuşlar, Avrupa’yı baştan başa, yersel akımların güçlerini, yönlerini, gerilimlerini karşılıklı olarak birbirlerine ileten bir alıcı-verici istasyonlar ağıyla donatmışlardı.</p>

  <p class="block1">“Bana kalırsa, Yeni Dünya’da gümüş yatakları ortaya çıkardılar; sonra Golf Stream’i denetim altına alarak, bu madenleri Portekiz kıyılarına akıttılar. Tomar, dağıtım merkeziydi. Foret d’Orient başlıca ambar. Varsıllıklarının kaynağı buydu işte. Ama bunlar ufak tefek şeylerdi. Gizlerinden tam anlamıyla yararlanabilmek için en az altı yüzyıl sürecek bir teknolojik gelişimi beklemek zorunda olduklarını anlamışlardı.”</p>

  <p class="block1">Böylece, Tapınakçılar Plan’ı öyle bir biçimde düzenlemişlerdi ki, yalnızca ardılları, bildiklerini gereğince kullanabilecek duruma geldikleri anda, Umbilicus Telluris’in<sup class="calibre4"><sup class="noteref" id="back_note_240"><a class="calibre5" href="index_split_137.html#note_240" title="240">240</a></sup></sup> yerini öğrenebileceklerdi. Peki, ama Tapınakçılar, dünyanın dört bir yanına dağılmış otuz altı kişiye açınlamanın parçalarını nasıl dağıtmışlardı? Aynı mesajın parçaları mıydı bunlar? Ama Umbilicus’un, diyelim, Baden Baden’ de, Perugia’da ya da Chattanoga’da olduğunu söylemek için böylesine karmaşık bir mesaja ne gerek var?</p>

  <p class="block1">Bir harita mıydı bu mesaj? Ama harita olsaydı, Umbilicus’un bulunduğu yerde bir çarpı işareti olurdu. Elinde çarpı işaretli parça bulunan kişi de her şeyi bilirdi, öteki parçalara gereksinim duymazdı. Hayır, daha karmaşık bir şey olmalı. Birkaç gün kafa patlattık; sonunda Belbo, Abulafia’ya başvurmaya karar verdi. Yanıt şuydu:</p>

  <p class="block2"> </p>

  <p class="block14">Guillaume Postel 1581’de ölür.</p>

  <p class="block14">Bacon St. Albans Kontudur.</p>

  <p class="block14">Conservatoire’da Foucault Sarkacı vardır.</p>

  <p class="block2"> </p>

  <p class="block1">Sarkaç için bir işlev bulmanın vakti gelmişti.</p>

  <p class="block2"> </p>

  <p class="block1">Birkaç gün sonra, oldukça ince bir çözüm önerdim. Bir Şeytana, katedrallerin Hermetik giziyle ilgili bir metin getirmişti yayınevine. Yazara göre, Chartres katedralini yapan ustalar, bir tonozun kilittaşına bir çekil asıp bırakmışlar, bundan  kolayca dünyanın döndüğü sonucunu çıkarmışlardı. “Galileo’nun yargılanmasının asıl nedeni bu, işte,” dedi Diotallevi, “kilise onda bir Tapınakçı kokusu almıştı.” “Hayır,” dedi Belbo, “Galileo’yu mahkûm eden kardinaller Roma’ya sızan Tapınakçılar’dı. Plan’ın gerçekleşmesi gereken tarihten dört yüz yıl önce, böbürlenmek için baklayı ağzından çıkarmak üzere olan o hain Tapınakçı’nın ağzını kapatmak için Roma’ya koşmuşlardı.”</p>

  <p class="block1">Her ne olursa olsun, bu duvarcı ustalarının, Sarkaç’ın altına, niçin yeraltı akımları dizgesinin biçemleştirilmiş bir imgesi olan bir labirent çizdiklerini açıklıyordu bu. Chartres labirentinin bir resmini aradık: bir güneş saati, bir rüzgârgülü, bir damar dizgesi, Yılan’ın uykulu devinimlerinin salyamsı izi. Akımların yerküresel bir haritası.</p>

  <p class="block1">“Güzel, tutalım ki, Tapınakçılar, Umbilicus’un yerini belirtmek için Sarkaç’tan yararlandılar. O zaman yere, ne de olsa soyut bir taslak olan labirent yerine, bir dünya haritası koyarsın. Sarkaç’ın ucu, belli bir saatte, Umbilicus’un bulunduğu yeri gösterir. Ama neresidir burası?”</p>

  <p class="block1">“Yer konusunda hiç kuşku yok: Saint-Martin-des-Champs, yani Sığınak.”</p>

  <p class="block1">“Evet,” diye ince eleyip sık dokumaya başladı Belbo, “ama tutalım ki Sarkaç geceyarısı -rastgele söylüyorum- Kopenhag’la Capetown arasındaki bir eksen boyunca salınıyor, Umbilicus nerededir, Danimarka’da mı, yoksa Güney Afrika’da mı?”</p>

  <p class="block1">“Yerinde bir gözlem,” dedim. “Ama Şeytancı yazarımız, Chartres’da, koro yerindeki renkli camlardan birinde bir yarık olduğunu, günün belli bir saatinde bir güneş ışınının yarıktan girip her zaman aynı noktayı, döşemenin aynı taşını aydınlattığını söylüyor. Bundan nasıl bir sonuç çıkardığını anımsamıyorum, ama ne olursa olsun, büyük bir giz söz konusu. Şöyle oluyor: Saint-Martin’in koro yerinde iki renkli camı birbirine tutturan kurşun çubukların bitiştiği yerde boyası çıkmış bir nokta var. İnce ince hesaplanmış; belki altı yüz yıldır bu noktayı olduğu gibi korumak için çaba harcanmış. Yılın belli bir gününde güneş doğduğu zaman...”</p>

  <p class="block1">“...24 Haziran tan sökümü olabilir bu ancak, ermiş Yuhanna günü, yaz gündönümü yortusu...”</p>

  <p class="block1">“...tamam, o gün, o saatte pencereden giren ilk güneş ışını Sarkaç’ın üstüne düşer; güneş ışını tam üstüne düştüğü anda, Sarkaç’ın bulunduğu yerde, haritanın tam o noktasında, Umbilicus vardır!”</p>

  <p class="block1">“Çok güzel,” dedi Belbo. “Ama ya hava bulutluysa?”</p>

  <p class="block1">“O zaman ertesi yıla dek beklenir.”</p>

  <p class="block1">“Özür dilerim,” dedi Belbo. “Son buluşma Kudüs’te. Sakın Sarkaç Hazreti Ömer Camii’nin kubbesinin tepesine asılı olmasın?”</p>

  <p class="block1">“Hayır,” dedim. “Yerkürenin belli noktalarında Sarkaç, dönücünü 36 saatte tamamlar, Kuzey Kutbu’nda bu, 24 saat alır, ekvatorda ise salınım düzlemi hiç değişmez. Demek ki, Sarkaç’ın bulunduğu yer hesaba katılmalı. Tapınakçılar buluşlarını Saint-Martin’de yapmışlarsa, hesapları yalnızca Paris için geçerlidir; çünkü Filistin’de, Sarkaç başka bir eğri çizer.”</p>

  <p class="block1">“Peki, buluşlarını Saint-Martin’de yaptıklarını nereden biliyoruz?”</p>

  <p class="block1">“Saint-Martin’i Sığmak olarak seçmiş olmaları, St. Albans başrahibinden Postel’e, Postel’den Konvansiyon’a dek burayı denetim altında tutmaları, Foucault’nun ilk deneylerinden sonra Sarkaç’ı oraya taşıtmaları. Birçok belirti var.”</p>

  <p class="block1">“Ama son buluşma Kudüs’te.”</p>

  <p class="block1">“Ne çıkar bundan? Kudüs’te mesajın parçalarını bir araya getirirler; birkaç dakikada yapılabilecek bir şey değil bu. Sonra bir yıl hazırlanırlar, ertesi yıl 23 Haziranda altı grubun hepsi de en sonunda, Umbilicus’un nerede olduğunu öğrenmek için Paris’te buluşurlar, sonra da dünyayı ele geçirmek için işe koyulurlar.”</p>

  <p class="block1">“Ama,” diye diretti Belbo, “aklımın yatmadığı bir şey daha var. Son açınlamanın Umbilicus’la ilgili olduğunu otuz altı kişinin tümü de biliyordu. Sarkaç, daha önce de katedrallerde kullanılmıştı; bu nedenle bir giz değildi. Bacon’ın ya da Postel’in, ya da -Sarkaç konusunda kopardığı yaygaraya bakılırsa Tapınakçı tayfasından olması gereken- Foucault’nun kendisinin, yere bir harita yayıp, onu dört yöne göre yönlendirmesini engelleyen neydi? Yolumuzu şaşırdık.”</p>

  <p class="block1">“Yolumuzu şaşırmadık,” dedim. “Mesaj hiç kimsenin bilemeyeceği bir şey söylüyor: hangi haritanın kullanılacağını!”</p>

  <p class="block3" id="calibre_pb_90"> </p>
</body>
</html>