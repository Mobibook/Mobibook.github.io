<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">17</h2>

  <p class="block9">Böylece Tapınak Şövalyeleri gizleriyle birlikte ortadan silindiler; onların gölgesinde, dünyasal kente duyulan yüce bir özlem soluk alıp veriyordu. Ama, çabalarını yönelttikleri Soyut, bilinmeyen diyarlarda ulaşılmaz yaşamını sürdürüyordu... Zamanın akışı içinde birkaç kez, esinlenebilecek yetenekteki ruhları esinle doldurdu.</p>

  <p class="block9">(Victor Emile Michelet, Le secret de la Chevalerie, 1930,2)</p>

  <p class="block19"> </p>

  <p class="block1">‘40’lı yıllarda görülen yüzler gibiydi yüzü. Evin bodrumunda bulduğum eski dergilerde görüldüğü gibi, ‘40’lı yıllarda herkesin yüzü böyleydi. Savaş zamanı çekilen açlıktan olmalıydı: avurtlar çökük, gözlerde belli belirsiz bir ateş. Her iki taraftan da kurşuna dizme sahnelerinin resimlerinde gördüğüm yüzler gibi bir yüzdü. O zamanlar, yüzleri birbirinin aynı olan insanlar birbirlerini kurşunluyorlardı.</p>

  <p class="block1">Ziyaretçimiz beyaz gömlek, inci grisi kravatla mavi bir takım giyiyordu; içgüdüsel olarak, neden sivil giyindiğini sordum kendi kendime. Kapkara saçları ölçülü biçimde briyantinlenerek iki şerit halinde şakaklarından geriye doğru taranmış, alnının ortasından V harfi biçiminde ayrılan, telgraf telleri gibi düzgün saç telleriyle yol yol olmuş parlak bir kellik ortaya çıkarmıştı başının tepesinde. Güneş yanığı yüzünde izi görülen, yalnızca kolonilerde yaşayanlara özgü kırışıklıklar değildi. Sol yanağını dudağından kulağına dek boydan boya kaplayan, uzun, siyah Adolphe Menjou bıyığının sol yanını belli belirsiz kesen solgun bir yara izi vardı. Burada deri, bir milimetreden daha az açılmış, sonra yeniden dikilmişti. Bir mensur mu, yoksa bir kurşun sıyrığı mı?</p>

  <p class="block1">Kendini tanıttı: “Albay Ardenti,” dedi, Belbo’ya elini uzatarak. Belbo beni yardımcısı olarak tanıtınca, başıyla hafifçe selam verdi. Oturdu, bacak bacak üstüne attı, pantolonunu dizlerinin üstünden yukarı doğru çekti, bilek hizasında, vişne çürüğü çorapları göründü.</p>

  <p class="block1">“Albay... orduda mısınız?”</p>

  <p class="block1">Ardenti pahalı takma dişlerini göstererek gülümsedi. “Emekli diyebilirsiniz. Ya da, dilerseniz, yedekte. Belki göstermiyorum, ama yaşlı bir adamım ben.”</p>

  <p class="block1">“Hiç göstermiyorsunuz,” dedi Belbo.</p>

  <p class="block1">“Dört savaşa katıldım.”</p>

  <p class="block1">“Garibaldi’yle başlamış olmalısınız.”</p>

  <p class="block1">“Hayır, Etiyopya’da gönüllü teğmendim. İspanya’da gönüllü yüzbaşı. Binbaşı olarak yeniden Afrika; kolonilerimizi bırakıncaya dek kaldım orada.</p>

  <p class="block1">Gümüş madalya. Kırk üçte... yeniklerin tarafını seçtim, diyelim: her şeyimi yitirdim, onurum dışında. Baştan başlama yürekliliğini gösterdim. Yabancılar lejyonu. Gözünü budaktan sakınmamayı öğrendim orada. Hep yitiren tarafı seçtim. De Gaulle’ün solcuları iş başına gelince, çekildim, gidip Fransa’da yaşamaya başladım. Cezayir’de iyi arkadaşlar edinmiştim. Marsilya’ da bir dışalım-dışsatım şirketi kurdum. Bu kez kazananların yanını seçmiştim sanırım; çünkü şimdi iradımla geçiniyorum, kendimi hobime -bu günlerde hobi deniyor, değil mi-? adayabilirim. Son birkaç yılda araştırmalarımın sonuçlarını yazdım. İşte...” Bir deri çantadan, o zaman bana kırmızı görünen, şişkin bir dosya çıkardı.</p>

  <p class="block1">“Tapınakçılar’la ilgili bir kitap demiştiniz, değil mi?” diye sordu Belbo.</p>

  <p class="block1">“Evet, Tapınakçılar’la ilgili,” diye onayladı albay. “Neredeyse çocukluğumdan beri bir tutku bende bu. Akdeniz’i aşarak ün peşinde koşan serüvenci askerlerdi onlar da.”</p>

  <p class="block1">“Casaubon da Tapınakçılar’ı inceliyor,” dedi Belbo. “Konuyu benden daha iyi bilir. Kitabınızdan söz edin bize.”</p>

  <p class="block1">“Tapınakçılar her zaman ilgimi çekmiştir. Avrupa’nın ışığını iki Trablus’un, Trablusgarp’la Trablusşark’ın yabanıl insanlarına götüren bir avuç yiğit insan...”</p>

  <p class="block1">“Tapınakçılar’ın düşmanları o denli yabanıl değildiler,” dedim uzlaşımcı bir sesle.</p>

  <p class="block1">“Siz hiç Mağribî isyancıların eline düştünüz mü?” diye sordu bana, alaycı alaycı.</p>

  <p class="block1">“Henüz düşmedim,” dedim.</p>

  <p class="block1">Gözünü dikip yüzüme öyle bir baktı ki, onun birliklerinde olmadığıma sevindim. Doğrudan doğruya Belbo’yla konuşuyordu. “Özür dilerim, ben başka bir kuşaktanım.” Bir kez daha, kuşkuyla baktı bana: “Buraya yargılanmak için mi geldik, yoksa...”</p>

  <p class="block1">“Yapıtınızdan söz etmek için buradayız,” dedi Belbo. “Anlatın lütfen.”</p>

  <p class="block1">“Her şeyden önce bir noktayı açıklığa kavuşturmak istiyorum,” dedi Albay, ellerini dosyanın üstüne koyarak. “Yayın giderlerini karşılamaya hazırım. Siz hiç zarara girmeyeceksiniz. Bilimsel referanslar isterseniz, sağlayabilirim. Daha iki saat önce, Paris’ten gelen bu dalda uzman biriyle görüştüm. Yetkin bir önsöz yazabilir...” Belbo’nun sorusunu kestirerek, konunun duyarlığı bakımından, adının şimdilik gizli tutulmasının iyi olacağını anlatmak istercesine bir el işareti yaptı.</p>

  <p class="block1">“Doktor Belbo,” dedi, “bu sayfalarda bir öykü olabilecek malzemem var. Sıradan değil, gerçek bir öykü. Amerikan polisiye romanlarından daha iyi. Bir şey buldum, çok önemli bir şey, ama daha işin başındayım. Bildiklerimi herkese anlatmak istiyorum, bilmeceyi tamamlayacak biri varsa, kitabı okusun da ortaya çıksın diye. Bir olta atmak istiyorum. Üstelik hemen yapmalıyım bunu. Benim bildiğimi benden önce bilen kişi belki de öldürülmüştür; gizi açığa vurmasın diye. Bildiğimi iki bin okuyucuya anlatırsam, beni ortadan kaldırmanın hiçbir anlamı kalmayacaktır.” Duraksadı: “Tapınakçılar’ın tutuklanması konusunda bir şeyler biliyorsunuz, değil mi?..”</p>

  <p class="block1">“Geçenlerde Casaubon söz etti bana bundan. Tutuklamanın kimsenin burnu kanamadan yapılması, şövalyelerin gafil avlanmaları şaşırttı beni.”</p>

  <p class="block1">Albay gülümsedi, gönül indirircesine. “Doğru. Fransa kralının bile yüreğine korku salacak kadar güçlü olan bu insanların, birkaç alçağın kralı, kralın da Papa’yı kışkırttığını önceden bilmediklerini düşünmek çocukça olur. Hadi canım! Mutlaka bir planları vardı. Yüce bir plan. Tutun ki, Tapınakçılar’ın dünyayı ele geçirmek için bir planları vardı; sınırsız bir güç kaynağının gizini biliyorlardı. Öyle bir giz ki, onu korumak için, Paris’teki Tapınak karargâhını, krallığın dört bir yanına yayılmış komutanlıkları, İspanya, Portekiz, İngiltere ve İtalya’daki tüm komutanlıkları, Kutsal Diyar’daki kaleleri, servetlerini, her şeyi feda etmeye değerdi... Güzel Filip bundan kuşkulandı, yoksa neden onlara karşı korkunç bir kovuşturmaya girişsin, Fransız Şövalyelerinin en seçmelerini gözden düşürsün? Tapınak, kralın, durumu anladığını, kuşkuya kapıldığını, onları yakmaya kalkacağını anlar. Apaçık karşı çıkmak bir şeye yaramazdı; planın gerçekleşmesi zaman alırdı; ya hazinenin (bu hazine neyse) yeri kesin olarak belirlenecek, ya da yavaş yavaş yararlanılacaktı ondan... Tapınak’ın gizli yönetimi, artık herkesin varlığını bildiği...”</p>

  <p class="block1">“Herkesin mi?”</p>

  <p class="block1">“Elbette. Böylesine güçlü bir tarikatın, gizli bir yönetimi olmadan varlığını uzun zaman sürdürebileceği düşünülemez.”</p>

  <p class="block1">“Kusursuz bir mantığınız var,” dedi Belbo, gözucuyla bana bakarak.</p>

  <p class="block1">“Bütün bunlardan açıkça şu sonuç çıkıyor,” dedi Albay: “Kuşkusuz, Büyük Üstat, gizli yönetimin bir parçasını oluşturmaktadır, ama yalnızca dışarıya karşı bir paravana olarak. La Chevalerie et les aspects secrets de histoire’da, Gauthier Walther, Tapınakçılar’ın erki ele geçirme planının 2000 yılında gerçekleştirilmesinin öngörüldüğünü söylüyor! Tapınak, etkinliklerini yeraltında sürdürmeyi kararlaştırıyor; bunun için de, herkesin gözünde tarikatın ortadan kalkması gerekmektedir. Onlar ne yapıyorlar, kendilerini kurban ediyorlar. Büyük Üstat dahil. Bazıları ölüme razı oluyorlar, belki de kura çekilerek belirleniyor bunlar. Bazıları da boyun eğiyorlar, siviller arasında karışıyorlar. Daha alt kademedekiler ne oluyor, ruhban sınıfından olmayan biraderler, dülgerler, camcılar?.. İşte Farmasonlar böyle doğuyor, herkesin bildiği gibi bütün dünyaya yayılıyorlar. Peki, İngiltere’de olaylar nasıl gelişiyor? Kral, Papa’nın baskılarına direniyor, tümünü de emekliye ayırıp aylık bağlıyor. Tarikat’ın komutanlıklarında ömürlerini dinginlik içinde tüketsinler diye. Onlar da sus pus olup oturuyorlar. Kim yutar bunu? Kendi adıma, ben yutmam. İspanya’da ise, tarikat adını değiştirmeye karar veriyor, Montesa tarikatı oluyor. Beyler, bunlar bir kralı bile dize getirebilecek insanlardı; kasalarında öyle çok bonoları vardı ki, isteseler bir hafta içinde kralı iflas ettirebilirlerdi. Portekiz kralı da uzlaşıyor onlarla: sevgili dostlarım, gelin şöyle yapalım, diyor, bundan böyle kendinize Tapınak Şövalyeleri değil, İsa’nın Şövalyeleri deyin; bana göre hava hoş. Ya Almanya’da ne oluyor? Birkaç yargılama, tarikatın resmen ortadan kaldırılması. Ama orada kardeş tarikat Tötonikler vardı; o dönemde yalnızca devlet içinde devlet olmakla kalmıyorlardı, başlı başına bir devlettiler; bugün Rus çizmesi altında bulunan ülkeler gibi geniş topraklar ele geçirmişlerdi. On beşinci yüzyılın sonuna, Moğolların gelişine değin de yayılmayı sürdürdüler - ama bu işin başka bir yanı, çünkü Moğollar hâlâ kapımıza dayanmış durumdalar... neyse, konudan sapmayalım...”</p>

  <p class="block1">“Evet, lütfen,” dedi Belbo, “Anlatın.”</p>

  <p class="block1">“Ne diyordum? Herkesin bildiği gibi, Filip tutuklama buyruğunu çıkarmadan iki gün, buyruğun yerine getirilmesinden bir ay önce, saman yüklü bir öküz arabası, Tapınak surlarından çıkıp bilinmeyen bir yere doğru yola koyuluyor. Nostradamus da, Centruia’larından birinde bundan söz eder...” Metnin sayfalarını karıştırıp alıntıyı buldu:</p>

  <p class="block29">Souz la pasture d’animaux ruminant</p>

  <p class="block29">par eux conduits au ventre herbipolique</p>

  <p class="block30"><i class="calibre6">soldats caches, les armes bruit menant...</i><sup class="text6"><sup class="calibre4" id="back_note_73"><a class="calibre5" href="index_split_137.html#note_73" title="73">73</a></sup></sup></p>

  <p class="block2"> </p>

  <p class="block1">“Saman arabası bir söylenceden başka bir şey değil,” dedim. “Hem ben olsam Nostradamus’u tarihsel olgular konusunda yetkili saymazdım.”</p>

  <p class="block1">“Sizden daha yaşlı kimseler, bay Casaubon, Nostradamus’un kehanetlerinin birçoğuna inanmışlardır. Hem ben bu araba masalına inanacak kadar saf değilim. Bir simgedir bu yalnızca. Apaçık, doğrulanmış bir olgunun simgesi: Jacques de Molay, tutuklanacağını gözönüne alarak, tarikatın yönetimiyle gizli yönergeyi yeğeni Beaujeu kontuna devreder. Böylece kont artık gizli bir tarikat olan Tapınak’ın gizli başkanı olur.”</p>

  <p class="block1">“Buna ilişkin tarihsel belgeler var mı?”</p>

  <p class="block1">“Resmi tarih,” diye acı acı gülümsedi Albay, “yenenlerin yazdıkları tarihtir. Resmi tarihe göre benim gibi insanlar yoktur. Öküz arabası olayının ardında başka bir şey yatıyor. Tarikatın gizli çekirdeği dingin bir yere aktarılıyor, orada gizli ağını örmeye başlıyor. Bu kanıttan yola çıktım ben. Yıllarca, savaştan bile önce, bu yiğit biraderlerin sonlarının ne olduğunu sorup durdum kendi kendime. Emekli olunca, bir ipucu aramaya karar verdim. Araba olayı Fransa’da geçtiğine göre, gizli çekirdeğin ilk toplandığı yeri Fransa’da aramalıydım. Ama Fransa’nın neresinde?”</p>

  <p class="block1">Bir tiyatro duygusu vardı albayın. Belbo’yla ben kulak kesilmiştik. “Evet, neresinde?” diye sormaktan başka yapacak bir şey bulamadık.</p>

  <p class="block1">“Söyleyeyim. Tapınakçılar nerede ortaya çıktılar? Hugues de Payns nereden geldi? Troyes yakınlarındaki Champagne’dan. O sırada Champagne, Hugues de Payns tarafından yönetiliyordu. Birkaç yıl sonra, 1125’te, o da Kudüs’te Tapınakçılar’a katıldı. Sonra ülkesine döndü. Anlaşıldığına göre, Cîteaux başrahibiyle bağlantı kurup onun manastırda bazı İbranca metinlerin incelenip çevrilmesi girişimine yardımcı oldu. Düşününüz: Beyaz Benediktenler -Ermiş Bernard’ın Benediktenleri- tarafından yukarı Bourgogne’lı rabbiler, Hugues’ün Filistin’de bulduğu kimbilir hangi metinleri incelemek üzere Cîteaux’ya çağrılıyorlar. Hugues, Ermiş Bernard’ in rahiplerine Bar-sur-Aube’de bir orman bağışlıyor; burada daha sonra Clairvaux Manastırı kurulacaktır. Ermiş Bernard ne yapıyor peki?”</p>

  <p class="block1">“Tapınakçılar’ın koruyucusu oluyor,” dedim.</p>

  <p class="block1">“Peki niçin? Onun, Tapınakçılar’ı Benediktenler’den daha güçlü kıldığını biliyor musunuz? Benediktenler’in kendilerine armağan edilen topraklarla evleri kabul etmelerini yasakladığını, onları Tapınakçılar’a verdirdiğini biliyor musunuz? Troyes yakınlarındaki Föret d’Orient’ı gördünüz mü hiç? Uçsuz bucaksız bir alan, birbiri ardısıra komutanlıklar. Üstelik o sıralarda Filistin’deki şövalyeler savaşmıyorlardı, biliyorsunuz. Tapınak’a yerleşip Müslümanları öldürecek yerde, onlarla dost olmuşlar, Müslüman gizemcilerle bağ kurmuşlardı. Kısacası, Ermiş Bernard, Champagne’lı kontların ekonomik desteğiyle, Kutsal Diyar’da gizli Arap ve İbrani mezhepleriyle bağlantıya geçen bir tarikat kurdu. Bilinmeyen bir yönetim, tarikatı yaşatmak için haçlı seferleri düzenledi; kralın yargı yetkisinin dışında kalan bir güç ağı oluşturdu... Ben bilim adamı değilim, eylem adamıyım. Uzun uzun kestirimlerde bulunmaya kalkışmaktansa, ağzı kalabalık onca araştırmacının hiçbir zaman yapmadıkları şeyi yaptım. Tapınakçılar’ın geldikleri yere, iki yüz yıldır üslendikleri, suda balık gibi kolayca yaşadıkları yere gittim...”</p>

  <p class="block1">“Başkan Mao, bir devrimcinin suda balık gibi halkın arasında yaşaması gerektiğini söyler” dedim.</p>

  <p class="block1">“Aferin Başkan Mao’ya. Tapınakçılar, şu sizin saçları örülü Komünistlerinizden çok daha büyük bir devrim hazırlıyorlardı...”</p>

  <p class="block1">“Onların artık saçları örülü değil.”</p>

  <p class="block1">“Değil mi? Yazık. Ne diyordum, Tapınakçılar, Champagne’da sığınacak yer aramış olmalılar. Payns’da mı? Troyes’da mı? Doğu Ormanı’nda mı? Payns o zaman -şimdi olduğu gibi- küçücük bir kasabaydı; olsa olsa bir kale olabilirdi orada. Troyes bir kentti, çevrede kralın birçok adamı vardı. Tapınakçılar’ın sahibi oldukları orman, kralın muhafızlarının ilk arayacakları yerdi; öyle de yaptılar. Orası da olamaz, dedim kendi kendime. Tapınakçılar’ın sığındıkları yer olsa olsa Provins olabilirdi!”</p>

  <p class="block3" id="calibre_pb_23"> </p>
</body>
</html>