<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">104</h2>

  <p class="block34">Bu metinler ‘sıradan ölümlüler’e yönelmez... Gnostik algılama, seçkinlere ayrılmış bir yoldur... Çünkü, İncil’in sözcükleriyle: İncilerinizi domuzlara atmayın.</p>

  <p class="block34">(Kemal Canbolat, Le Jour’la Söyleşi, 31.3.1967)</p>

  <p class="block19"> </p>

  <p class="block1">Arcana publicata vilescunt; et gratim prophanata amittunt. Ergo: ne margaritas obijce porcis, seu asinus substerne rosas.<sup class="calibre4"><sup class="noteref" id="back_note_270"><a class="calibre5" href="index_split_137.html#note_270" title="270">270</a></sup></sup></p>

  <p class="block1">(Johann Valentin Andreae, Die Chymische Hochzeit des Christian Rosencreutz, Strassbourg, Zetzner, 1616, başlık sayfası)</p>

  <p class="block1">Hem sonra, altı yüzyıl bir taş üstünde bekleyebilecek ya da gerçekten beklemiş olan biri başka nerede bulunabilir? Doğru, Alamut Kalesi, sonunda, Moğol baskısı altına girmişti, ama İsmail’i mezhebi Doğu’nun her yanında varlığını sürdürmüştü; bir yandan Şii olmayan Sufilik’le karışmış, bir yandan o korkunç Dürzi mezhebini doğurmuş, en sonunda da Agarttha’ya çok yakın bir yerde, Ağa Han’ın izinden giden Hintli hocalar arasında varlığını sürdürmüştü.</p>

  <p class="block1">Ama başka bir şey daha keşfetmiştim. Fatımî sülâlesinin saltanatı sırasında, eski Mısırlıların Hermetik kavramları, Heliopolis Akademisi aracılığıyla, Bilimler Evi’nin kurulduğu Kahire’de yeniden keşfedilmişti. Bilimler Evi! Bacon’a, Süleyman’ın Evi’ni esinleyen bu muydu? Conservatoire da Süleyman’ın Evi örnek alınarak yapılmamış mıydı?</p>

  <p class="block1">“Tamam, tamam, artık hiçbir kuşku kalmadı,” dedi Belbo, kendinden geçmiş. Sonra, “Peki, ama Kabalacılar ne olacak?” diye sordu.</p>

  <p class="block1">“Bunun yanı sıra gelişen bir olay o. Kudüs hahamları, Tapınakçılar’la Haşhaşînler arasında bir şeyler olduğunu sezinliyorlar. İspanya’da, hahamlar, Avrupa’daki komutanlıklara faizle borç veriyormuş gibi ortalıkta dolaşırken, bir koku alıyorlar. Gizin dışında bırakılmışlardır; ulusal onurlarını korumak için gizi kendi başlarına ortaya çıkarmaya karar veriyorlar. Nasıl olur da biz, Seçilmiş Kavim, Gizlerin Gizi konusunda karanlıkta bırakılırız? Ve şıp diye Kabalacı gelenek başlıyor: yerlerinden edilmiş, dışlanmış insanların, her şeyi biliyormuş gibi davranan erk sahiplerine nisbet olsun diye giriştikleri yiğitçe bir çaba.”</p>

  <p class="block1">“Ama böyle davranarak, Hıristiyanlara gerçekten de her şeyi biliyormuş izlenimini veriyorlar.”</p>

  <p class="block1">“Sonra bir an geliyor, biri çok büyük bir gaf yapıyor. İsmail’le İsrail’i birbirine karıştırıyor.”</p>

  <p class="block1">“Demek Barruel de, Protokoller de, Yahudi Kırımı da, tek bir sessiz harf değişikliğinin sonucu.”</p>

  <p class="block1">“Altı milyon Yahudi, Pico della Mirandola’nın bir yanlışı yüzünden öldürüldü.”</p>

  <p class="block1">“Belki de başka bir neden vardır. Seçilmiş Kavim, Kitap’ı yorumlama görevini üstlenmişti. Bir saplantı haline getirmişlerdi bunu. Ötekiler ise, Kitap’ta hiçbir şey bulamadıkları için, onlardan Öç alıyorlar. İnsanlar kendilerini Yasa ile yüz yüze getirenlerden korkarlar. Peki, ya Haşhaşînler, neden daha önce ortaya çıkmadılar?”</p>

  <p class="block1">“Yapmayın, Belbo! İnebahtı Savaşından sonra o bölgenin nasıl yıkık olduğunu düşünsenize. Sebottendorff, Türk dervişlerden öğrenilecek bir şey olduğunu biliyordu. Ama Alamut Kalesi yoktu artık; kaledekiler kimbilir hangi deliğe girmişlerdi. Bekliyorlardı. Sonunda bekledikleri an geldi. İslâm irredantizminin kanatları altından yeniden başlarını dışarı çıkardılar. Hitler’i Plan’ın içine karıştırmakla, İkinci Dünya Savaşı için iyi bir neden bulmuştuk. Şimdi de, Alamut Kalesindeki Haşhaşînler’i işin içine karıştırarak, Akdeniz’le İran Körfezi arasındaki bölgede yıllardır olup biten her şeyi açıklıyoruz. Burada, Tres’e, Templi Resurgentes Equites Synarchici’ye de yer var. Bu dernek, değişik inançların tinsel şövalyeleri arasındaki ilişkileri yeniden kurmak, kopukluğu gidermek amacını gütmektedir.”</p>

  <p class="block1">“Ya da çatışmaları körüklemek, bundan yararlanarak bulanık suda balık avlamak. Açık bu. Böylece görevimizi yerine getirdik: Tarihi yerli yerine oturttuk. En yüce anda, Sarkaç, Umbilicus Mundi’nin Alamut’ta bulunduğunu açıklayamaz mı?”</p>

  <p class="block1">“Abartmayalım. Ben olsam bunu askıda bırakırdım.”</p>

  <p class="block1">“Tıpkı Sarkaç gibi.”</p>

  <p class="block1">“Elbette. Her şeyden önce bilimsel olmalıyız.”</p>

  <p class="block1">O akşam, yalnızca, güzel bir öykü kurduğum için kendimle övünüyordum. Güzellik yaratmak için dünyanın iliğini sömüren bir estettim ben. Belbo ise çoktan mürit olmuştu. Tüm müritler gibi aydınlanma yoluyla değil, faute de mieux<sup class="calibre4"><sup class="noteref" id="back_note_271"><a class="calibre5" href="index_split_137.html#note_271" title="271">271</a></sup></sup> olduğundan.”</p>

  <p class="block3" id="calibre_pb_113"> </p>
</body>
</html>