<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block8">80</h2>

  <p class="block34">Beyazlık, Büyük Yapıt’ın maddesine ulaşınca, Yaşam Ölüm’ü yenmiştir. Kral diriltilmiş, Toprak ile Su, Hava’ ya dönüşmüştür; Ay ülkesidir burası, Çocuk’ları doğmuştur... Madde öylesine bir kımıldamazlık kazanmıştır ki, Ateş onu yok edemez artık... Zanaatçı kusursuz beyazlığı gördüğü zaman, Filozoflar kitapların yırtılması gerektiğini söylerler, çünkü artık işe yaramaz olmuşlardır.</p>

  <p class="block34">(Dom J. Pernety, Dictionnaire mytho-herınetiquc, Paris Bauche, 1758, “Blancheur”)&nbsp;</p>

  <p class="block19">&nbsp;</p>

  <p class="block1">Çabuk çabuk bir bahane geveledim ağzımın içinde: “Yarın kız arkadaşım doğuracak,” dedim, sanırım. Salon, babanın kim olduğunu anlamamış gibi bocalayarak kutladı beni. Biraz temiz hava almak için eve koştum.</p>

  <p class="block1">Lia evde yoktu. Mutfakta, masanın üstünde bir kâğıt buldum: “Sevgilim, su gelmeye başladı. Seni işyerinde bulamadım. Hemen bir taksiye atlayıp hastaneye gidiyorum: Oraya gel, kendimi yalnız duyumsuyorum.”</p>

  <p class="block1">Bir an yılgınlığa kapıldım, orada olup Lia ile birlikte saymalıydım; işyerimde, onun ulaşabileceği bir yerde olmalıydım. Suç benimdi, Şey ölü doğacaktı, Lia da onunla birlikte ölecek, Salon ikisini de dolduracaktı.</p>

  <p class="block1">Ayaklarım birbirine dolanarak hastaneye girdim, hiçbir şey bilmeyen kimselere yol sordum, iki kez yanlış koğuşta buldum kendimi. Önüme gelene, Lia’nın nerede doğum yaptığını bilmeleri gerektiğini söylüyordum; herkes bana sakin olmamı, orada herkesin doğum yaptığını söylüyordu.</p>

  <p class="block1">Sonunda, nasıl oldu bilmiyorum, bir odada buldum kendimi. Lia solgundu, ama incimsi bir solgunluktu bu; gülümsüyordu. Saçlarını toplayıp beyaz bir başlık giydirmişlerdi ona. Lia’nın alnını ilk kez tüm görkemiyle görüyordum. Yanında Şey vardı.</p>

  <p class="block1">“Giulio,” dedi.</p>

  <p class="block1">Rebis’im. Onu yapanlardan biri de bendim, üstelik ölü beden parçaları ya da arsenikli sabun kullanmaksızın. Her şeyi tamdı; bütün parmakları yerli yerindeydi.</p>

  <p class="block1">Onu bütünüyle görmek istiyordum. “Ah, ne güzel bir çük, taşakları da ne kocaman!” Sonra, Lia’nın açık alnından öptüm: “Senin eserin, sevgilim,” dedim.</p>

  <p class="block1">“Elbette benim eserim, aptal. Tekbaşıma saydım.”</p>

  <p class="block1">“Ben en çok seni sayıyorum,” dedim.</p>

  <p class="block3" id="calibre_pb_88">&nbsp;</p>
</body>
</html>
