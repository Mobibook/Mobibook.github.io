<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">52</h2>

  <p class="block34">Himalayalar’ın bazı bölgelerinde, Hermes’in yirmi iki Arcan’ı ile bazı kutsal alfabelerin yirmi iki harfini temsil eden yirmi iki Tapınak arasında, Agarttha, Gizemli Sıfır’ı, bulunamazı oluşturur... Yeraltında uzanan, Yerküre’nin hemen hemen tüm bölgelerini kapsayan kocaman bir satranç tahtası.</p>

  <p class="block34">(Saint-Yves d’Alveydre, Mission de l’Inde en Europe, Paris, Calmann Levy, 1886, s.54 ve 65)</p>

  <p class="block19"> </p>

  <p class="block1">Milano’ya dönünce, olanları Belbo ile Diotallevi’ye anlattım. Çeşitli varsayımlar yaptık. Salon, gizemciliğe Özenen, garip, dedikoducu bir adamdı; bir rastlantı sonucu Ardenti’yle tanışmıştı. Hepsi bundan ibaretti. Ya da, Salon, Ardenti’nin sırra kadem basmasıyla ilgili bazı şeyler biliyor, onun ortadan kaybolmasına yol açan kimseler için çalışıyordu. Bir başka varsayım: Salon, bir muhbirdi.</p>

  <p class="block1">Sonra, yayınevine başka Şeytancılar gelip gittikçe, Salon’un anısı benzerleri arasına karışıp silindi gitti.</p>

  <p class="block1">Birkaç gün sonra, Agliè, Belbo’nun kendisine gönderdiği bazı metinler hakkında bilgi vermek için büroya geldi. Görüşleri kesin, ciddi, hoşgörülüydü. Agliè kurnaz bir adamdı; Garamond-Manuzio Yayınevlerinin ikili oyununu anlaması uzun sürmedi. Biz de artık gerçeği saklamadık ondan. Anladı; yerinde buldu. Bir metni, birkaç keskin gözlemle yerin dibine batırıyor, sonra ince bir alaycılıkla, metnin tam Manuzio’ya göre olduğunu ileri sürüyordu.</p>

  <p class="block1">Agarttha ile Saint-Yves d’Alveydre hakkında bana bilgi vermesini rica ettim.</p>

  <p class="block1">“Saint-Yves d’Alveydre...” dedi. “Hiç kuşkusuz tuhaf bir adam. Gençliğinden beri, Fabre d’Olivet’nin izinden giden kimselerle sık sık görüşüyordu. İçişleri Bakanlığında küçük bir memurdu, ama gözü yükseklerdeydi... Kuşkusuz, Marie-Victoire’la evliliğini hoş karşılamadık...”</p>

  <p class="block1">Agliè, anıları canlandıkça, birinci kişinin ağzından anlatma isteğine karşı koyamamıştı. “Marie-Victoire kimdi? Dedikoduya bayılırım,” dedi Belbo.</p>

  <p class="block1">“Marie-Victoire de Risnitch, İmparatoriçe Eugenie’nin yakın arkadaşıydı; o sıralarda çok güzel bir kadındı. Ama Saint-Yves’e rastladığında ellisini aşmıştı. O da, otuzlarındaydı. Doğal olarak, Marie-Victoire için bir mesalliance’tı<sup class="calibre4"><sup class="noteref" id="back_note_163"><a class="calibre5" href="index_split_137.html#note_163" title="163">163</a></sup></sup> bu. Dahası, ona bir unvan sağlayabilmek için, Alveydre markisi diye birine ait -nerede olduğunu anımsamıyorum- bir arazi satın almıştı. Böylece bizim gamsız kahramanımız, unvanıyla böbürlenip dururken, Paris’te jigolo şarkıları söyleniyordu. Artık akarıyla geçinebildiği için kurduğu düşü gerçekleştirmeye adamıştı kendini. Daha uyumlu bir toplum yaratmak için siyasal bir formül bulmayı kafasına koymuştu: Anarşinin karşıtı olan Sinarşi. Ekonomik gücü, yargı gücünü ve tinsel gücü temsil eden üç kurul, başka bir deyişle, kilise ve bilimadamları tarafından yönetilen bir Avrupa toplumu. Sınıf savaşımını ortadan kaldıracak bir aydınlanmışlar oligarşisi. Daha kötüsünü de duyduk.”</p>

  <p class="block1">“Peki, ya Agarttha?”</p>

  <p class="block1">“Saint-Yves, bir gün esrarengiz bir Afganlının kendisini ziyaret ettiğini öne sürmüştü; Hacı Şerif diye birinin. Afganlı olamazdı; çünkü bu açıkça bir Arnavut adı... Bu adam, ona Dünya Kralı’nın bulunduğu yerin gizini açıklamıştı -Saint-Yves bu deyimi hiç kullanmamış olsa bile, başkaları kullanmışlardı- Agarttha diyordu buna, Bulunmaz Yer.”</p>

  <p class="block1">“Peki, nerede anlatılıyor bütün bunlar?”</p>

  <p class="block1">“Mission de l’Inde en Europe’da. Birçok çağdaş siyasal düşünceyi etkilemiş bir yapıt. Agarttha’da yeraltı kentleri, bunların altında, merkeze daha yakın bir yerde, bu kentleri yöneten beş bin pandit bulunmaktadır. Açıkça görüldüğü gibi, beş bin  sayısı, sizlerin de bildiğiniz gibi, Veda dilinin hermetik köklerini anımsatmaktadır. Bu köklerin her biri, göksel bir güce bağlı, cehennemi bir gücün onayladığı, büyüsel, kutsal bir simgedir. Agarttha’nın merkezindeki kubbe, yukarıdan aydınlatılır; gezegenin yüzeyinden gelen ışığın yalnızca, müzikteki gibi, anarmonik bir renk gamı aracılığıyla ulaşmasını sağlayan bir tür aynalarla. Bizim fizik kitaplarında okuduğumuz güneş tayfı, bunun diyatoniğinden başka bir şey değildir. Agarttha’nın bilgeleri, evrensel dile, Vattan’a ulaşabilmek için, bütün kutsal dilleri incelemektedirler. Çok derin gizlere erdiklerinde ayakları yerden kesilir, havalanırlar, kardeşleri tutmasa, kubbenin tonozuna çarpıp kafalarını kırmaları işten bile değildir. Bunlar, yıldırımlar yağdırır, kutuplarası ve dönencelerarası akışkan maddelerin dönümsel akımlarını, yeryüzünün çeşitli enlem ve boylam bölgelerinde birbirine karışmış sapmaları yönlendirirler. Türleri bunlar seçerler; kaplumbağa sırtını andıran sırtlarında sarı bir haç bulunan, tek gözlü, iki ağızlı, küçük, ama tinsel gücü olağanüstü hayvanlar yaratmışlardır. Sonra, her yönde devinebilen çok-ayaklılar. Olasılıkla, Tapınakçılar’ın dağıldıktan sonra sığındıkları, gözetim görevlerini sürdürdükleri yer Agarttha’dır. Başka?”</p>

  <p class="block1">“Şey... bütün bunları ciddi olarak mı söylüyordu Saint-Yves d’Alveydre?” diye sordum.</p>

  <p class="block1">“Sanırım ciddiydi. Önce bağnazın biri sandık onu, ama sonra, belki de bir öngörüyle, tarihin gizli bir yönünü üstü örtülü biçimde gösterdiğini anladık. Tarihin kanlı, anlamsız bir bilmece olduğu söylenmez mi? Böyle bir şey olanaksızdır. Bir Zihin vardır mutlaka. Bu yüzden de, bilgisizlikten çok uzak olan bu insanlar yüzyıllar boyunca, Dünya’nın Efendileri’ni, ya da Kralı’nı<sup class="calibre4"><sup class="noteref" id="back_note_164"><a class="calibre5" href="index_split_137.html#note_164" title="164">164</a></sup></sup> düşünmüşlerdir: fiziksel varlıklar olarak değil, toplumsal bir simge, değişmez bir Amaç’ın geçici bir süre art arda ete kemiğe bürünmesi olarak. Yitip gitmiş büyük rahip ve şövalye tarikatlarının kesinlikle iletişim kurdukları bir Amaç.”</p>

  <p class="block1">“Siz inanıyor musunuz buna?” diye sordu Belbo.</p>

  <p class="block1">“d’Alveydre’den çok daha dengeli kimseler, Bilinmeyen Üstünler arıyorlar.”</p>

  <p class="block1">“Buluyorlar mı, peki?”</p>

  <p class="block1">Agliè, kendi kendine gülermişçesine güldü. “Bunlar nasıl Bilinmeyen Üstünlerdir ki, karşılarına ilk çıkanın kendilerini tanımasına izin veriyorlar? Beyler, şimdi çalışmalıyız. Elimde bir metin daha var, ne rastlantı, tam da gizli derneklerle ilgili bir inceleme.”</p>

  <p class="block1">“İşe yarar bir şey mi?”</p>

  <p class="block1">“Tahmin edebilirsiniz. Ama Manuzio için uygun olabilir.”</p>

  <p class="block3" id="calibre_pb_60"> </p>
</body>
</html>