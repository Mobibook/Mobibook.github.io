<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">105</h2>

  <p class="block35"><i class="calibre6">Claudicat ingenium, delirat lingua, labat mens.</i><sup class="text4"><sup class="noteref" id="back_note_272"><a class="calibre5" href="index_split_137.html#note_272" title="272">272</a></sup></sup></p>

  <p class="block34">Lucretius, De rerum natura, III, 453)</p>

  <p class="block19"> </p>

  <p class="block1">Belbo’nun kendisine neler olduğunu kavramaya çalışması o günlerde oldu sanırım. Ama kendini çözümleme yeteneği, yavaş yavaş alıştığı hastalıktan kurtaramıyordu onu artık.</p>

  <p class="block23">Dosya adı: Ya doğruysa?</p>

  <p class="block14">Bir Plan kurmak: Plan sizi öyle bir noktaya dek haklı çıkarır ki, Plan’ın kendisinden sorumlu değilsinizdir artık. Taşı attıktan sonra elinizi gizlemeniz yeter. Gerçekten bir Plan olsaydı, yanılgı söz konusu olmazdı.</p>

  <p class="block14">Cecilia’yı hiçbir zaman elde edemedin, çünkü Arkontlar, Annibale Cantalamessa ile Pio Bo’yu, en kolay üflemeli çalgıları bile çalamayacak denli yeteneksiz kılmışlardı. Kanal çetesinden kaçtın; çünkü Dekanlar seni bir başka kırım için saklamak istemişlerdi. Yüzünde yara izi olan adamın seninkinden daha güçlü bir tılsımı var.</p>

  <p class="block13"><i class="calibre6">Bir Plan var, ondan sorumlu olan bir suçlu da. Bizim türümüzün düşü. An Deus sit?</i><sup class="text4"><sup class="noteref" id="back_note_273"><a class="calibre5" href="index_split_137.html#note_273" title="273">273</a></sup></sup> <i class="calibre6">Eğer varsa, suç O’nundur.</i></p>

  <p class="block14">Adresini yitirdiğim şey Son değil, Başlangıç. Sahip olmam gereken şey, nesne değil, bana sahip olan özne. Bölüşülen acı azalır.</p>

  <p class="block14">Kimdi bu düşünceyi yazan? Bugüne dek düşünülmüş en yatıştırıcı düşünce. Şu fikri hiçbir şey çıkaramaz aklımdan: bu dünyayı karanlık bir tanrı yaratmıştır; ben onun gölgesinin uzantısıyım. İnanç, Mutlak İyimserlik’e götürür insanı.</p>

  <p class="block14">Zina işledim, doğru (ya da işlemedim): ama Kötülük sorununu çözemeyen, Tanrı’nın kendisi. Hadi gelin, dölütü balla, biberle karıştırıp havanda dövelim. Tanrı bunu istiyor.</p>

  <p class="block14">İlle de inanmak gerekiyorsa, insana suçluluk duygusu vermeyen bir din olmalı. Çığırından çıkmış, dumanı tüten, yeraltıyla bağıntılı, sonu gelmez bir din. Bir roman gibi, tanrıbilim gibi değil.</p>

  <p class="block14">Tek bir hedefe giden beş ayrı yol. Ne israf. En iyisi bir labirent; insanı hem her yere götürür, hem hiçbir yere. Biçeme uygun bir ölümle ölmek için Barok’ta yaşamak.</p>

  <p class="block14">Ancak kötü bir Demiurgos kendimizi iyi duyumsatır bize.</p>

  <p class="block14">Ama ya kozmik bir Plan yoksa?</p>

  <p class="block14">Ne gülünç, kimse seni sürgüne göndermeden, sürgünde yaşamak. Üstelik var olmayan bir yerden sürülmüş gibi.</p>

  <p class="block14">Ama ya Plan varsa, ya sonsuza dek gözünden kaçıyorsa?</p>

  <p class="block14">Dinin yetersiz kaldığı yerde sanat başlar. Plan’ı sen icat ediyorsun, bilinemezin eğretilemesi olarak. İnsanın kurduğu bir gizdüzen de boşluğu doldurabilir. Tutkulu Yürek adlı yapıtımı yayımlamadılar; çünkü Tapınakçı klikten değilim ben.</p>

  <p class="block13"><i class="calibre6">Bir Plan varmış gibi yaşamak: felsefe taşı. If you cannot beat them, join them.</i><sup class="text4"><sup class="noteref" id="back_note_274"><a class="calibre5" href="index_split_137.html#note_274" title="274">274</a></sup></sup> <i class="calibre6">Plan varsa, kendini ona uydur.</i></p>

  <p class="block14">Lorenza sınıyor beni. Alçakgönüllülük, inanmasam bile Melekler’e başvurma, doğru çemberi çizme alçakgönüllülüğünü gösterebilseydim, erinç içinde olurdum. Belki.</p>

  <p class="block14">Bir giz olduğuna inan; kendini erginlenmiş biri gibi duyarsın. Karşılığında bir bedel ödemen de gerekmez.</p>

  <p class="block14">Bir umut yaratmak; kökü olmadığı için hiçbir zaman kökünden koparılamayacak uçsuz bucaksız bir umut. Var olmayan ataların hiçbir zaman ortaya çıkıp ihanet ettiğini söyleyemezler sana. insanın sonsuza dek ihanet ederek bağlı kalabileceği bir din.</p>

  <p class="block14">Andreae gibi: oyun olsun diye tarihin en büyük açıklamasını yapmak; başkaları bu uğurda yok olup giderken, geri kalan ömrünü bu işle hiçbir ilgin olmadığına and içerek geçirmek.</p>

  <p class="block13"><i class="calibre6">Hayal meyal seçilebilen bir gerçek yaratmak; biri onu betimleye kalkışır kalkışmaz da onu aforoz etmek. Yalnızca kendinden daha belirsiz olanları kabul etmek. Jamais d’ennemis â droite.</i><sup class="text4"><sup class="noteref" id="back_note_275"><a class="calibre5" href="index_split_137.html#note_275" title="275">275</a></sup></sup></p>

  <p class="block14">İnsan niçin roman yazar? Tarihi yeniden yazmak için. Sonradan gerçekleşen tarihi.</p>

  <p class="block13"><i class="calibre6">Olayı niçin Danimarka’da geçirtmiyorsunuz, Bay William S.? Yedi Denizler Jim’i Johann Valentin Andreae Luke-Mattew, Patmos’la Avalon arasında, Beyaz Dağ’dan Mindanao’ya, Atlantis’ten Tesalya’ya dek, Sunda Takımadalarında dolaşıp duruyor, İznik Konsili’nde, Origen, taşaklarını kesip kanlı kanlı Güneş Kenti’nin din ulularına gösteriyor, Constantinus yırtıcı tırnaklarını Robert Fludd’ın oyulmuş gözyuvalarına batırırken, Hiram filioque filioque</i><sup class="text4"><sup class="noteref" id="back_note_276"><a class="calibre5" href="index_split_137.html#note_276" title="276">276</a></sup></sup> <i class="calibre6">diş gıcırdatıyor, Antiokya gettosundaki Yahudilere Ölüm, Yahudilere ölüm, Dieu et mon droit, Tapınakçılar’ın sancağı dalgalansın, kahrolsun Ofitler yılanlar. Trompetler çalıyor, Chevaliers Bienfaisants de la Cite Sainte geliyor, mızraklarının ucunda Mağribî’nin kellesi, Rebis, Rebis! Manyetik bir kasırga, Kule yerle bir oluyor. Rakovski, Jacques de Molay’ın kavrulmuş cesedine bakıp sırıtıyor.</i></p>

  <p class="block14">Sana sahip olamadım, ama istersem tarihi havaya uçurabilirim.</p>

  <p class="block13"><i class="calibre6">Sorun varlığın olmayışı ise, varoluş da çeşitli biçimlerde söylenense, ne denli çok konuşursak, o denli çok varoluş olur.</i><sup class="text4"><sup class="noteref" id="back_note_277"><a class="calibre5" href="index_split_137.html#note_277" title="277">277</a></sup></sup></p>

  <p class="block13"><i class="calibre6">Bilimin düşü, varlığın az olması, yoğunlaştırılabilir, söylenebilir olmasıdır. E=mc</i><sup class="text4">2</sup><i class="calibre6">.</i><sup class="text4"><sup class="noteref" id="back_note_278"><a class="calibre5" href="index_split_137.html#note_278" title="278">278</a></sup></sup> <i class="calibre6">Yanlış. Daha en başından, sonsuza dek kurtulabilmek için varlığın dolaşık olması gerekir. Tıpkı sarhoş bir denizcinin düğüm düğüm, çözülmez bir duruma getirdiği bir yılan gibi.</i></p>

  <p class="block14">İcat etmek, bağıntılara aldırmaksızın, özetlenmesi olanaksız duruma gelinceye dek çılgınca icat etmek. Simgeler arasında basit bir oyun, tıpkı bayrak yarışı gibi, ardsız aralıksız her oyuncunun kendinden sonra gelenin adını söylediği bir oyun. Dünyayı zincirleme bir evirmeceler sara-bandında parçalara ayırmak. Sonra da dile getirilemeyene inanmak.</p>

  <p class="block13"><i class="calibre6">Tevrat’ın gerçek okunuşu değil mi bu? Bir anagramın anagramıdır gerçek. Anagrams=ars magna.</i><sup class="text4"><sup class="noteref" id="back_note_279"><a class="calibre5" href="index_split_137.html#note_279" title="279">279</a></sup></sup></p>

  <p class="block2"> </p>

  <p class="block1">O günlerde böyle olmuş olmalıydı. Belbo Şeytancılar’ın evrenini ciddiye almaya karar vermişti; aşırı inançtan değil, inançsızlıktan ötürü.</p>

  <p class="block1">Yaratıcı yetenekten yoksun olduğu için kendini aşağılanmış duyumsayan Belbo</p>

  <p class="block1">(Ömrü boşa çıkmış istekler, hiçbir zaman yazılmamış sayfalarla geçmişti. Bunlar birbirlerinin eğretilemesiydi; ikisi birlikte, Belbo’nun varsaydığı gizli korkusunun simgesini oluşturuyordu), Plan’ı oluştururken, gerçekte, yarattığının bilincine varıyordu. Kendi Golem’ine gönül vermişti; bir avuntu kaynağı gibi görüyordu onu. Sanat olarak yaşam -kendi yaşamı da, insanlığın yaşamı da- sanat yoksa, yalan olarak sanat. Le monde est fait pour aboutir a un livre (faux).<sup class="calibre4"><sup class="noteref" id="back_note_280"><a class="calibre5" href="index_split_137.html#note_280" title="280">280</a></sup></sup> Ama şimdi bu düzmece kitaba inanmaya çalışıyordu Belbo; çünkü kendisinin de yazdığı gibi, gerçekten bir Plan varsa, korkak, yenik, çekingen olmayacaktı artık.</p>

  <p class="block1">Sonunda şu oldu: Gerçek olmadığını bildiği Plan’ı, gerçek sandığı bir rakibi yenilgiye uğratmak için kullandı. Sonra da -Plan gerçekten varmış, ya da kendisi, Belbo, Plan’la aynı hamurdan yapılmış gibi- onun kendisini sarmaladığının bilincine varınca, kalkıp Paris’e gitti; bir açıklamaya, bir kurtuluşa örebilmek için.</p>

  <p class="block1">Yıllar yılı yalnızca kendi yarattığı hortlaklarla birlikte yaşamaktan her gün duyduğu pişmanlığın acısıyla, şimdi nesnelleşen, Düşman bile olsa, başkalarının da bildiği hortlaklarda avuntu buluyordu. Kendini aslanın ağzına atmak için mi gitmişti Paris’e? Hiç kuşkusuz, çünkü biçimlenmekte olan aslan, Yedi Denizler Jim’inden, hatta Cecilia’dan, belki Lorenza Pellegrini’den bile daha gerçekti.</p>

  <p class="block1">Onca kaçırılmış buluşmalardan bıkmış olan Belbo, şimdi gerçek bir buluşma sözü vermiş gibi duyumsuyordu kendini. Korkaklığından ötürü kaçamadığı bir buluşma: köşeye sıkıştırılmıştı çünkü. Korku, yürekli olmaya zorluyordu onu. İcat ederek, gerçeklik ilkesini yaratmıştı Belbo.<sup class="calibre4"><sup class="noteref" id="back_note_281"><a class="calibre5" href="index_split_137.html#note_281" title="281">281</a></sup></sup></p>

  <p class="block3" id="calibre_pb_114"> </p>
</body>
</html>