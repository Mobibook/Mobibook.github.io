<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">26</h2>

  <p class="block34">Yeryüzünün tüm geleneklerine, tek bir gelenekten kaynaklanan gelenekler olarak bakılmalıdır: başlangıçtan beri, insanoğluna ve onun ilk dölüne emanet edilen temel bir ana-gelenekten.</p>

  <p class="block34">(Louis-Claude de Saint Martin, De l’esprit des choses, Paris, Laran, 1800, II, “De l’esprit des traditions en general”)</p>

  <p class="block19"> </p>

  <p class="block1">Böylece Salvador’u gördüm: Salvador da Bahia de Todos os Santos’u, ‘kara Roma’yı,’ tepelerin sırtlarında beliren ya da koy boyunca uzanan, Afrika tanrılarının kutsandığı üç yüz altmış kiliseyi.</p>

  <p class="block1">Amparo, bir naif ressam tanıyordu; kocaman tahta panolar üstüne, İncil, Vahiy görüntüleriyle dolu, Kıptî ve Bizans öğeleri taşıyan, bir Ortaçağ minyatürü gibi göz  kamaştırıcı resimler yapıyordu. Kuşkusuz Marksistti; yakında patlak verecek devrimden söz ediyor, günlerini Nosso Senhor do Bomfim Tapınağında ayin eşyalarının saklandığı bölümlerde düş kurarak geçiriyordu: horror vacui’nin<sup class="calibre4"><sup class="noteref" id="back_note_81"><a class="calibre5" href="index_split_137.html#note_81" title="81">81</a></sup></sup> yengisi, tavandan sarkan, duvarları kabuk gibi kaplayan ex voto’Iarla pul pul; gümüş yürekler, tahtadan takma bacaklarla kollar, göz kamaştırıcı, fırtınalardan, hortumlardan, Maelstromlardan şaşılası kurtuluşları betimleyen imgelerin gizemsel bir biçimde bir araya gelişi. Ressam, bizi, bir kilisenin, jakaranda kokulu, koca koca eşyalarla dolu ayin eşyaları bölümüne götürdü. “Bu resimdeki kim?” diye sordu Amparo, bekçiye, “Ermiş George mu?”</p>

  <p class="block1">Bekçi bilmiş bilmiş baktı bize: “Ermiş George, diyorlar; böyle demezseniz papaz kızar, ama aslında Oxossi o.”</p>

  <p class="block1">Ressam, iki gün boyunca, artık çoktan kararmış, aşınmış gümüş levhalar gibi süslenmiş, yüzeylerin ardına gizlenmiş neflerde, dehlizlerde dolaştırdı bizi. Yüzleri kırış kırış, aksak yürüyüşlü uşaklar eşlik etti bize. Kutsal eşyaların bulunduğu yerler ağzına dek, altınla, kurşun-kalay alaşımıyla, ağır sandıklar, değerli çerçevelerle doluydu. Duvarlar boyunca, camekânlar içinde, açık yaralarından koyu kırmızı kan damlacıkları sızan, doğal büyüklükte ermiş tasvirleri tepeden bakıyordu. İsa’lar, bacakları kandan kıpkırmızı, acıyla kıvranıyorlardı. Bir geç-Barok altın parıltısında, Etrüsk yüzlü melekler, Romanesk grifonlar, sütun başlıkları üstünde daha küçük başlıklar oluşturan Doğu’lu sirenler gördüm.</p>

  <p class="block1">Eski sokaklarda, kulağa şarkı gibi gelen adlarla büyülenmiş, dolaşıyordum: Rua da Agonia, Avenida dos Amores, Travessa de Chico Diabo... Salvador’a gidişim, hükümetin ya da onun adına davranan kimsenin, binlerce genelevi kapatarak eski kenti yenileme çabasına giriştiği bir döneme rastlamıştı. Ama tasarının daha ancak yarısı gerçekleştirilmişti. Bırakılmış, cüzamlı, kendi pis kokularından rahatsız olan kiliselerin eteklerinde uzanan pis kokulu dar sokaklar; on beş yaşlarında Zenci fahişeler, kaldırımlar boyunca, kaynayan tencerelerinin başına çömelmiş, Afrika tatlıları satan yaşlı kadınlar, lağım sızıntıları arasında, yakındaki bardan sokağa taşan transistorlu radyonun sesine uyarak dans eden bir sürü sömürgenle kaynıyordu. Portekizlilerin, armaları artık okunmaz olmuş eski sarayları, kötü şöhretli evlere dönüşmüşlerdi.</p>

  <p class="block1">Üçüncü gün, rehberimiz bizi, yukarı kentin yenilenmiş kesiminde, lüks antikacı dükkânlarıyla dolu bir sokaktaki bir otelin barına götürdü. Resimlerinden birini -üstelik hiç pazarlıksız- satın almak isteyen bir İtalyanla buluşacağını söylemişti: öteki lejyonlara karşı son bir savaş vermekte olan bölük bölük melekleri betimleyen, ikiye üç metre büyüklüğünde bir resimdi bu.</p>

  <p class="block1">Bay Agliè ile tanışmamız böyle oldu. Üstünde, sıcağa karşın kalıp gibi, kusursuz bir takım elbise, gözünde altın çerçeveli bir gözlük, pembe bir yüz, kırlaşmış saçlar. Bin hanımefendimi selamlamanın başka yolunu bilmiyormuş gibi Amparo’nun elini öptü, şampanya ısmarladı. Ressam gitmek zorundaydı; Agliè, resmi otele göndermesini söyleyerek, bir deste yolculuk çeki uzattı ona. Biz, Agliè ile konuşmak için kaldık.</p>

  <p class="block1">Agliè, Portekizceyi doğru, ama Lizbon’da öğrenmiş gibi konuşuyordu. Bu vurgu, onun eski zaman soylusu havasını daha da belirgin kılıyordu. Kim olduğumuzu sordu bize. Adımın Cenevre kökenli olabileceğini söyledi: Amparo’nun ailesinin tarihçesiyle ilgilendi, ama nedense ailenin başlıca kolunun Recife’li olduğunu sanmıştı. Kendisine gelince, kökenleri hakkında belirsiz şeyler söyledi. “Buradaki birçok insan gibiyim ben de,” dedi, “genlerimde sayısız ırklar birbirine karışmış... Adım İtalyanca; atalarımdan birinin eski malikânesinden geliyor. Evet, belki de soyluyum, ama şu günlerde kimin umurunda bu? Brezilya’ya, merak ettiğim için geldim. Gelenek’in bütün biçimleri büyüler beni.”</p>

  <p class="block1">Milano’da, din bilimlerine ilişkin kitaplardan oluşan zengin bir kitaplığı olduğunu söyledi, birkaç yıldır orada oturuyormuş. “Dönünce beni arayın,” dedi, “çok ilginç şeylerim var; Afro-Brezilya ayinlerinden, geç-Roma İmparatorluğu’nda Isis tapınaklarına varıncaya dek.”</p>

  <p class="block1">“Isis tapınçlarına bayılıyorum,” dedi Amparo; gururundan ötürü sık sık aptallık taslamaktan hoşlanıyordu. “Isis tapınçları hakkında her şeyi biliyorsunuzdur.”</p>

  <p class="block1">Agliè alçakgönüllülükle yanıtladı. “Ancak gördüğüm kadarını.”</p>

  <p class="block1">Amparo bir kez daha denedi: “Ama nasıl olur, iki bin yıl önce değil miydi?”</p>

  <p class="block1">“Sizin kadar genç değilim ben,” diye gülümsedi Agliè.</p>

  <p class="block1">“Cagliostro gibi,” diye şaka yaptım. “Hani şu, bir haçın önünden geçerken, uşağına, ‘Şu Yahudi’ye o akşam dikkatli olmasını söylemiştim, ama sözlerime kulak vermedi,’ diye fısıldadığı işitilen o değil miydi?”</p>

  <p class="block1">Agliè kasıldı, yaptığım şakanın ağır kaçmasından korktum. Özür dilemeye çalıştım, ama ev sahibimiz, uzlaşımcı bir gülümsemeyle sözümü kesti. “Cagliostro dalaverecinin biriydi, çünkü ne zaman, nerede doğduğu çok iyi biliniyor; üstelik uzun yaşamayı bile başaramadı. Palavra atıyordu.”</p>

  <p class="block1">“Hiç kuşkum yok.”</p>

  <p class="block1">“Cagliostro dalaverecinin biriydi,” diye yineledi Agliè, “ama bu, geçmişte olsun, günümüzde olsun, birçok yaşamlar yaşayan ayrıcalıklı kişilerin var olmadıkları anlamına gelmez. Modern bilim yaşlanma süreçleri hakkında öyle az şey biliyor ki, ölümlülüğün kötü öğretimin basit bir sonucu olduğu pekâlâ düşünülebilir. Cagliostro dalaverecinin biriydi, ama Saint-Germain Kontu öyle değildi. Simyasal gizlerinin bazılarını eski Mısırlılardan öğrendiğini söylerken övünmüyordu belki de. Ama anlattıklarına kimse inanmıyordu. O da dinleyicilerine nazik davranmak için şaka yapıyormuş gibi görünüyordu.”</p>

  <p class="block1">“Şimdi siz de, bize doğru söylediğinizi kanıtlamak için şaka yapıyormuş gibi davranıyorsunuz,” dedi Amparo.</p>

  <p class="block1">“Yalnız güzel değil, olağanüstü zekisiniz,” dedi Agliè. “Ama yalvarırım, bana inanmayınız. Yaşadığım yüzyılların tozlu görkemi içinde size görünseydim, güzelliğiniz bir anda soluverirdi; bu yüzden kendimi hiç bağışlamazdım.”</p>

  <p class="block1">Amparo fethedilmişti, içimde bir kıskançlık sızısı duydum. Sözü kiliselere, görmüş olduğumuz Ermiş George-Oxossi Kilisesi’ ne getirdim. Agliè mutlaka bir candomble’ye gitmemiz gerektiğini söyledi. “Paralı olanlara gitmeyin. En iyilerine hiçbir şey ödemeden gidebilirsiniz; inançlı olmanız bile gerekmez. Saygılı davranmalısınız, kuşkusuz. Onlar nasıl sizin inançsızlığınızı hoşgörüyle karşılıyorlarsa, siz de bütün inançlara aynı hoşgörüyü göstermelisiniz. Bazı pai ya da mae-de-santo’lar ilk bakışta Tom Amcanın Kulübesinden çıkmış gibidirler, ama bir Gregoryen tanrıbilimcisi kadar kültürlüdürler.”</p>

  <p class="block1">Amparo elini onun elinin üstüne koydu. “Bizi götürsenize!” dedi. “Bir kez gitmiştim. Bir tenda de umbanda’daydı, yıllar önce, ama anılarım açık seçik değil. Tek anımsadığım, büyük bir kargaşa...”</p>

  <p class="block1">Agliè, Amparo’nun dokunuşundan tedirgin olmuştu, ama elini çekmedi. Yalnızca, daha sonra derin düşünceye daldığı anlarda gördüğüm gibi, öteki eliyle yeleğinin cebinden altın-gümüş kakmalı, kapağında bir akik taşı bulunan küçük bir kutu çıkardı. Enfiye ya da ilaç kutusuna benziyordu. Masanın üstünde küçük bir mum yanıyordu. Agliè rastlantıymış gibi, kutuyu muma yaklaştırdı. Mum ısısında akik seçilmiyordu, onun yerinde çok ince, yeşil, mavi, altın sarısı bir minyatür belirdi. Elinde bir sepet çiçek tutan bir çoban kızını betimliyordu. Agliè teşbih çekiyormuş gibi, huşu içinde, dalgın dalgın parmaklarının arasında çeviriyordu kutuyu. İlgimi çektiğinin ayrımına vardı, gülümsedi, kutuyu yerine koydu.</p>

  <p class="block1">“Kargaşa mı? Umarım, güzel bayan, sezgileri güçlü biri olmanıza karşın, aşırı duyarlı değilsinizdir. Güzelliğin zekâyla birleşmesi olağanüstü bir niteliktir, ama ne aradığını, ne bulacağını bilmeden belli yerlere giden birisi için tehlikeli olabilir... Hem sonra, umbanda ile candomble’yi birbirine karıştırmamalı. Candomble tümüyle yerlidir, denegeldiği gibi Afro-Brezilyalı. Oysa Umbanda, yerli törenleriyle Avrupa içrek kültürünün kaynaşmasından oluşmuş, Tapınakçı diyebileceğim bir gizemliliği olan bir kuttören...”</p>

  <p class="block1">Tapınakçılar bir kez daha karşıma çıkmışlardı. Agliè’ye, Tapınakçılar üstünde çalıştığımı söyledim. İlgiyle baktı bana: “Tuhaf bir rastlantı, genç dostum. Burada, Güneyhaçı’nın altında genç bir Tapınakçı’yla karşılaşmak...”</p>

  <p class="block1">“Beni bu konuda uzman saymanızı istemem...”</p>

  <p class="block1">“Rica ederim, Bay Casaubon. Bu alanda ne saçmalıklar olduğunu bilseniz.”</p>

  <p class="block1">“Biliyorum, biliyorum.”</p>

  <p class="block1">“Güzel. Ülkenize dönmeden mutlaka görüşelim.”</p>

  <p class="block1">Ertesi gün buluşmayı kararlaştırdık. Hepimiz de liman boyundaki küçük kapalı çarşıyı görmek istiyorduk.</p>

  <p class="block1">Gerçekten de, ertesi gün orada buluştuk. Bir balık pazarı, bir Arap suk’u, öldürücü bir kanser gibi üremiş bir ermiş günü panayırıydı burası. Kötü güçlerin baskınına uğramış bir Lourdes gibi. Astarlarına dualar dikilmiş torbacıklar, yarı-değerli taşlardan yapılmış, ortaparmakları ileriye doğru uzanan küçük eller, mercan boynuzlar, haçlar, David yıldızları,<sup class="calibre4"><sup class="noteref" id="back_note_82"><a class="calibre5" href="index_split_137.html#note_82" title="82">82</a></sup></sup> Yahudilik-öncesi dinlerin cinsel simgeleri, hamaklar, halılar, çantalar, sfenskler, sacre coeur’ler, Bororo oklukları, deniz kabuklarından yapılmış gerdanlıklar arasında, yağmur yağdıran büyücüler, İsa’nın kutsal yaralarını taşıyan kendinden geçmiş Kapüsen rahipleriyle yan yana yaşıyorlardı. Avrupalı fatihlerin yozlaşmış gizemciliği, kölelerin gizli bilimiyle kaynaşıyordu; tıpkı oradaki insanların her birinin derisinin renginin yitik bir soyağacı öyküsü anlatması gibi.</p>

  <p class="block1">“İşte,” dedi Agliè, “etnoloji kitaplarında Brezilya senkretizmi denen şeyin bir imgesini görüyorsunuz burada. Resmi görüşe göre çirkin bir sözcük. Ama daha yüce anlamda, senkretizm, bütün dinlerin, bütün bilgilerin, bütün felsefelerin içinden geçen, onları besleyen biricik Gelenek’in tanınmasıdır. Bilge insan ayrım gözetmeyen insandır; nereden gelirse gelsin, ışık zerreciklerini bir araya getiren insandır... Bu yüzden de, bu köleler ya da kölelerin soyundan gelenler, Sorbon’daki etnologlardan daha bilgedirler. Hiç olmazsa siz beni anlıyorsunuz, değil mi, güzel bayan?”</p>

  <p class="block1">“Anlıyorum, ama usumla değil,” dedi Amparo, “döl yatağımla. Özür dilerim, sanırım Saint-Germain Kontu düşüncelerini böyle dile getirmezdi. Demek istediğim, bu ülkede doğdum ben; anlamadığım şeyler bile bir yerden sesleniyorlar bana, sanırım buramdan...” Göğsüne dokundu.</p>

  <p class="block1">“Bir akşam, Kardinal Lambertini, gerdanına göz kamaştırıcı elmas bir haç takmış bir bayana ne demişti? ‘Bu haçın üstünde ölmek ne güzel olurdu!’ Ah, o sesleri işitmeyi nasıl isterdim. Şimdi sizden özür dilemeliyim, ikinizden de. İnsanın güzelliği yüceltmek uğruna lânetlenmeyi göze aldığı bir çağdan geliyorum ben. Baş başa kalmak istersiniz. Görüşürüz.”</p>

  <p class="block1">“Baban yaşında adam,” dedim Amparo’ya, onu sergilerin arasında sürüklerken.</p>

  <p class="block1">“Dedemin dedesinin dedesi bile olabilir. En azından bin yaşında olduğunu üstü kapalı söylemedi mi? Firavunun mumyasını kıskanacak değilsin herhalde.”</p>

  <p class="block1">“Kafanda küçücük bir ışık yakan herkesi kıskanıyorum.”</p>

  <p class="block1">“Ne güzel. Aşk buna derler.”</p>

  <p class="block3" id="calibre_pb_32"> </p>
</body>
</html>