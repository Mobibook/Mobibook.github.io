<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block8">98</h2>

  <p class="block34">Nasyonal Sosyalist parti gizli derneklere hoşgörü göstermiyordu; çünkü kendisi de bir gizli dernekti: büyük üstadı, ırkçı gnos’u, kuttörenleri, erginlemeleriyle.</p>

  <p class="block34">(Rene Alleau, Les sources occultes du nazisme, Paris Grasset, 1969, s. 214)</p>

  <p class="block19">&nbsp;</p>

  <p class="block1">Sanırım, Agliè’yi elimizden kaçırışımız bu sıralarda oldu. Bu deyimi Belbo kullanmıştı, aşırı bir umarsamazlıkla. Bir kez daha onun kıskançlığına vermiştim bu umursamazlığı. Agliè’nin Lorenza’nın üstündeki etkisi, sessiz sessiz bir saplantı haline gelmişti Belbo’da; Agliè’nin Garamond üstünde yaratmakta olduğu etkiyle yüksek sesle, ince ince alay ediyordu.</p>

  <p class="block1">Belki bizim de suçumuz vardı bunda. Agliè, neredeyse bir yıl önce, Piemonte’deki simya toplantısından beri başlamıştı Garamond’u baştan çıkarmaya. Bu toplantıdan kısa bir süre sonra, Garamond ona BGKY dosyasını vermişti. Açığa Vurulan İsis katalogunu kabartmak için yeni kurbanlar bulsun diye. Daha şimdiden Garamond bütün kararlarında ona danışıyor, kuşkusuz aydan aya bir çek yazıyordu ona. Koridorun sonuna, Manuzio’nun astarlanmış dünyasına açılan camlı kapının ardına düzenli seferler yapan Gudrun, sık sık kaygılı bir sesle, onun iyiden iyiye Bayan Grazia’nın odasına yerleştiğini, kendisine mektuplar yazdırdığını, Garamond’un odasına yeni ziyaretçiler götürdüğünü, kısacası -Gudrun’un öfkesi sesli harfleri büsbütün yutmasına yol açıyordu- patronluk tasladığını söylüyordu bize. Agliè’nin, Manuzio’nun adres dosyasıyla neden saatlerce uğraştığını sormalıydık kendi kendimize. Açığa Vurulan İsis dizisine katılmaya çağrılacak BGKY’lerin seçilmesi bunca zaman almazdı. Ama Agliè durmadan yazıyor, ilişkiler kuruyor, buluşmalar düzenliyordu. Bizse düpedüz onun özerkliğini pekiştiriyorduk.</p>

  <p class="block1">Belbo durumdan hoşnuttu. Agliè, Via Marchese Gualdi’ye ne denli çok giderse, Via Sincero’ya o denli az gidiyor demekti. Böylece, Lorenza Pellegrini’nin arasıra ansızın içeri dalışının -onu görünce Belbo gittikçe daha acınası bir biçimde kızarıyor, artık heyecanını gizlemeye kalkışmıyordu- ‘Simon’un beklenmedik bir anda içeri girişiyle çakışma olasılığı da azalıyordu.</p>

  <p class="block1">Ben de hoşnuttum durumdan. Açığa Vurulan İsis’e duyduğum ilgiyi yitirmiş, büyü tarihine gittikçe daha çok kaptırmıştım kendimi. Şeytancılar’dan öğrenebileceğim her şeyi öğrendiğimi düşünerek, yeni yazarlarla görüşmeleri (sözleşmeleri de) Agliè’ye bırakmıştım.</p>

  <p class="block1">Diotallevi de durumdan hoşnuttu. Dünya daha az ilgilendiriyordu onu. Şimdi, geriye bakınca düşünüyorum da, kaygı verici bir biçimde zayıflıyordu. Kimi zaman odasında, bir metnin üstüne eğilmiş buluyordum onu; gözleri boşluğa dikilmiş, elindeki kalem düştü düşecek. Diotallevi uyuklamıyordu; güçten düşmüştü.</p>

  <p class="block1">Ama Agliè’nin, yayınevine gittikçe daha seyrek uğramasını -uygun bulmadığı metinleri geri verdikten sonra koridorda yitip gidiyordu- hoş karşılamamızın başka bir nedeni daha vardı. Konuşmalarımızı dinlemesini istemiyorduk. Biri çıkıp da bunun nedenini sorsaydı, utanç ya da incelik olduğunu söylerdik; Agliè’nin bir biçimde inandığı fizikötesinin parodisini yapıyorduk çünkü. Ama gerçekte güvensizlikten kaynaklanıyordu bu; yavaş yavaş, bir gize sahip olduğuna inanan bir kimsenin doğal suskunluğuna bürünüyorduk. Agliè’yi aklı ermez birinin rolünü oynamaya itiyorduk; bu arada kendi buluşumuzu yavaş yavaş daha ciddiye alıyor, ona inanmaya başlıyorduk. Öte yandan, Diotallevi’nin neşeli bir ânında dediği gibi, elimizin altında gerçek bir Saint-Germain varken, düzmece bir Saint-Germain’e gereksinimimiz yoktu.</p>

  <p class="block1">Agliè bizim bu suskunluklarımızdan alınmış görünmüyordu. Kibirliliğin sınırına varan bir incelikle bizi selâmlıyor, sonra yokoluyordu.</p>

  <p class="block1">Bir pazartesi sabahı işe geç gelmiştim; Belbo sabırsızlıkla odasına çağırdı beni; Diotallevi’yi de çağırmıştı. “Yeni haberlerim var,” dedi. Tam anlatmaya başlayacağı sırada Lorenza geldi. Belbo onun gelişinden duyduğu sevinçle, bulgularını bize anlatma sabırsızlığı arasında bocalıyordu. Az sonra kapının tıklatıldığını işittik; Agliè başını uzattı: “Sizi rahatsız etmek istemem, lütfen rahatınızı bozmayın. Böylesine önemli bir toplantıyı bozmaya hakkım yok. Ben yalnızca sevgili Lorenza’ya, Bay Garamond’un odasında olduğumu söylemek istemiştim. En azından, onu öğle saatinde büromda bir Sherry içmeye çağırma hakkım vardır, sanırım.”</p>

  <p class="block1">Bürosunda demek. Bu kez Belbo soğukkanlılığını yitirdi. Soğukkanlılığını ne denli yitirebilirse. Agliè’nin dışarı çıkmasını bekledi, sonra sıkılı dişlerinin arasından, “Ma gavte la nata,” dedi.</p>

  <p class="block1">Lorenza hâlâ çağrıdan duyduğu sevinci el-kol devinimleriyle belirtirken, bunun ne anlama geldiğini sordu.</p>

  <p class="block1">“Torino lehçesinde bir deyim. Tıpanı çıkar ya da tıpanızı çıkarır mıydınız lütfen, anlamına gelir. Kendini bir şey sanan, burnu havada kimseler için kullanılır. Bu gibi kimselerin, boş bir gururun şişirdiği gövdelerini kuyruksokumlarına tıkılmış bir tıpa sayesinde ayakta tutabildikleri düşünülür; tıpayı çıkarınca havası kaçmış bir balon gibi sönerler. Çoğu&nbsp; kez tiz bir ıslıkla eski görkemli varlıkları kendi kendilerinin etsiz kansız bir imgesine dönüşür.”</p>

  <p class="block1">“Senin böyle kaba olabileceğini bilmiyordum,” dedi Lorenza.</p>

  <p class="block1">“Şimdi öğrendin.”</p>

  <p class="block1">Lorenza yapmacık bir öfkeyle dışarı çıktı. Bunun Belbo’ya daha çok acı verdiğini biliyordum: gerçek bir öfke yatıştırılabilirdi onu, ama yapmacık bir öfke, Lorenza’nın duygularını açığa vuruşunda hep sahneye konmuş, tiyatrolaşmış bir şey olduğunu düşündürüyordu Belbo’ya.</p>

  <p class="block1">Sanırım bu yüzden, kararlı bir sesle, “İşimize bakalım,” dedi hemen. Plan üstünde ciddi ciddi çalışalım, demek istiyordu.</p>

  <p class="block1">“Benim canım çalışmak istemiyor,” dedi Diotallevi, “Kendimi iyi hissetmiyorum.”</p>

  <p class="block1">Midesine dokunarak, “Şuram ağrıyor, gastrit olmalı,” dedi.</p>

  <p class="block1">“Saçma,” dedi Belbo, “gastrit olsa bende olurdu... Sende neden oldu, madensuyundan mı?”</p>

  <p class="block1">“Belki de ondandır,” dedi Diotallevi, solgun bir gülümsemeyle. “Dün akşam biraz fazla kaçırmışım. Fiuggi’ye alışkınım ben; dün gece San Pellegrino içtim.”</p>

  <p class="block1">“Dikkat et, bu aşırılıklar öldürebilir seni. Neyse, işimize bakalım, beyler. İki gündür size anlatmak için ölüyorum. Otuzaltı Görünmez’in haritayı niçin yüzlerce yıldır oluşturamadıklarını öğrendim sonunda. John Dee yanılmıştı; coğrafyayı yeniden gözden geçirmek gerekiyor. Toprak bir yüzeyle kaplanmış, içi boş bir yeryüzünde yaşıyoruz biz. Hitler anlamıştı bunu.”</p>

  <p class="block3" id="calibre_pb_107">&nbsp;</p>
</body>
</html>
