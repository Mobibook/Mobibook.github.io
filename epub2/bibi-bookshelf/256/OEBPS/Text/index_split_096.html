<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">88</h2>

  <p class="block34">Baron von Hund, Şövalye Ramsay ... bu törenlerin derecelerini kuran başka birçokları, Cizvitler’in başının buyruğu altında çalışıyorlardı... Tapınakçılık, Cizvitliktir.</p>

  <p class="block34">(Charles Sotheran’dan Mme Blawatsky’ye mektup, 32:. A ve PR. 94:. Memphis, K.R. @, K. Kadosh, M.M. 104, Eng. vb., İngiliz Gül-Haç Derneği ve başka gizli dernekler erginlenmişi, 11.1.1877; Isis Unveiled’den 1877, s. 390)</p>

  <p class="block19"> </p>

  <p class="block1">İlk Gül-Haç manifestolarından beri, pek çok kez karşımıza çıkmışlardı. Daha 1620’de, Almanya’da ortaya çıkan Rosa Jesuitica’da, gülün, Gül-Haç’tan önce, Katoliklik ve Meryem’le ilgili bir simge olduğu anımsatılmaktadır. İki tarikatın birbirine sıkı sıkıya bağlı oldukları, Gül-Haçlar’ın, Reformasyon Almanya’sında, Cizvit gizeminin, halkın yararlanması için yeniden biçimlendirilmesinden başka bir şey olmadığı üstü örtülü bir biçimde belirtilmektedir.</p>

  <p class="block1">Salon’un, Peder Kircher’in Gül-Haçlar’a hınçla saldırışını anlatırken -üstelik tam, karadan sudan oluşmuş yerkürenin derinliklerinden söz ederken- kullandığı sözcükleri anımsıyordum.</p>

  <p class="block1">“Peder Kircher, bu öykünün başlıca kişilerinden biri,” dedim. “Birçok kez, gözlem ve deneyim yeteneğini kanıtlamış olan bu adam, niçin sonra inanılmaz varsayımlarla tıkabasa dolu binlerce sayfada, bu birkaç iyi düşüncesinin boğulmasına yol açtı? En iyi İngiliz bilimadamlarıyla yazışıyordu. Kitaplarının her biri, tipik Gül-Haç konularını ele alıyordu; görünürde onlara karşı çıkmak, ama gerçekte onları benimsemek, kendi Reformasyon karşıtı yorumunu öne sürmek için. Fama’nın birinci baskısında reformcu düşünceleri yüzünden Cizvitler’ce küreğe mahkûm edilen Herr Haselmayer, asıl gerçek Cizvitler’in Gül-Haçlar olduklarını anlatmak için soluk tüketiyor. Güzel, Kircher otuzu aşkın kitabını asıl Gül-Haçlar’ın Cizvit olduklarını öne sürmek için yazıyor. Cizvitler Plan’ı ele geçirmeye çalışıyorlar. Peder Kircher isterse sarkaçları incelesin, varsın. Gerçekten de, kendi usulünce de olsa, yapıyor bunu: İsa Derneği’nin dünyanın dört bir yanına dağılmış tüm merkezlerinde doğru saati gösteren gezegensel bir saat icat ederek.”</p>

  <p class="block1">“Peki, ama Cizvitler, Plan’ın varlığını nasıl öğrendiler? Tapınakçılar itiraf etmektense ölümü göze almışlardı,” dedi Diotallevi. Bu soruyu, Cizvitler’in Şeytan’ın yattığı yeri bildiklerini söyleyerek yanıtlamanın yararı yoktu. Daha kandırıcı bir açıklama bulmalıydık.</p>

  <p class="block1">Çabucak bir açıklama bulduk. Bir kez daha Guillaume Postel çıktı karşımıza. Cretineau-Joly’nin<sup class="calibre4"><sup class="noteref" id="back_note_247"><a class="calibre5" href="index_split_137.html#note_247" title="247">247</a></sup></sup> (bu şanssız ada ne çok gülmüştük) Cizvitler’in Tarihi’ni karıştırırken. Postel’in 1544’te, gizemsel bir taşkınlığa, tinsel yeniden-doğuş susuzluğuna kapılarak, Roma’da Ermiş Ignatius Loyola’ya katıldığını öğrendik. Ignatius onu coşkuyla karşılamıştı, ama Postel saplantılarından, Kabalacılıktan, Hıristiyan kiliselerinin evrensel birliği görüşünden vazgeçmemişti. Bunlar Cizvitler’in kabul edemeyecekleri şeylerdi; hele Postel’in vazgeçemeyeceği en büyük saplantısı: Dünya’nın Kralı’ nın, Fransa kralı olduğu. Ignatius ermişti, ama ne de olsa İspanyol-du.</p>

  <p class="block1">Sonunda kopma noktasına geldiler. Postel, Cizvitlerden ayrıldı; ya da Cizvitler kapıyı gösterdiler ona. Ama Postel, kısa bir süre için de olsa, Cizvit olduğuna göre, Ermiş Ignazio’ya -perinde ac cadaver<sup class="calibre4"><sup class="noteref" id="back_note_248"><a class="calibre5" href="index_split_137.html#note_248" title="248">248</a></sup></sup> ona boyuneğeceğine ant içmişti- üstlendiği görevi açıklamış olmalıydı. ‘Sevgili Ignazio,’ demiş olmalıydı, ‘bil ki, beni kabul ederken, haddim olmayarak Fransa’daki temsilcisi olduğum Tapınakçı Planı’nın gizini de kabul etmiş oluyorsun. Gerçekten de, hepimiz 1584’teki üçüncü yüzyıllık buluşmayı bekliyoruz. Ad majorem Dei gloriam<sup class="calibre4"><sup class="noteref" id="back_note_249"><a class="calibre5" href="index_split_137.html#note_249" title="249">249</a></sup></sup> da beklememize değer.’</p>

  <p class="block1">Böylece, Cizvitler, Postel’in bir anlık zaafından yararlanarak, Tapınakçılar’ın gizini öğreniyorlar. Böylesine bir gizden yararlanmak gerekir. Ermiş Ignazio sonsuz mutluluğa eriyor, ama ardılları Postel’i gözetim altında tutmayı sürdürüyorlar. O yazgı belirleyici 1584 yılında onun kiminle buluşacağını öğrenmek istiyorlar. Ama ne yazık, Postel bu tarihten önce ölüyor -kaynaklarımızın birinin doğruladığına göre-bilinmeyen bir Cizvit ölüm döşeğinin başucundadır. Cizvitler onun ardılının kim olduğunu bilmiyorlar.</p>

  <p class="block1">“Özür dilerim, Casaubon,” dedi Diotallevi, “aklıma takılan bir şey var. Dediğiniz gibi olsaydı, Cizvitler 1584’te buluşmanın gerçekleştirilemediğini bilemezlerdi.”</p>

  <p class="block1">“Ama şunu unutmamalı,” dedi Diotallevi, “dediklerine bakılırsa, Cizvitler demir gibi adamlardı, öyle kolay kolay tongaya basmazlardı.”</p>

  <p class="block1">“Ona bakılırsa,” dedi Belbo, “bir Cizvit, iki Tapınakçı’ya bedeldir. Onlar da dağılmışlardı, hem de birkaç kez; tüm Avrupa hükümetleri elbirliği ettiler, ama Cizvitler hâlâ ortada.”</p>

  <p class="block1">Kendimizi Cizvitler’in yerine koymalıydık. Postel elden kaçınca bir Cizvit ne yapar? Hemen bir fikir geldi aklıma; ama öyle şeytanca bir fikir ki, bizim Şeytancılar’ımız bile yutmazlar, diye düşündüm: Gül-Haçlar, Cizvitler’in buluşuydu!</p>

  <p class="block1">“Postel ölünce,” diye öne sürdüm, “Cizvitler -kurnaz olduklarından-takvim karışıklığını matematik olarak önceden görüyorlar girişimi ele almaya karar veriyorlar. Gül-Haç yutturmacasını ortaya atıp olacakları tam tamına hesaplıyorlar. Zokayı yutan onca bağnaz arasından hazırlıksız yakalanan gerçek gruplardan birinin bir üyesi öne çıkıyor. Bacon’ın öfkesini düşünün: ‘Fludd, budala, çeneni tutamaz miydin?’ ‘Ama, kont hazretleri, bizdenmiş gibi görünüyorlardı...’ ‘Salak, Papacılar’a güvenmemek gerektiğini öğretmediler mi sana? O Nola’lı zavallıyı yakacak yerde seni yakmalılardı!”‘</p>

  <p class="block1">“Peki, ama,” dedi Belbo, “Gül-Haçlar Fransa’ya geçtikleri zaman, Cizvitler ya da onların hesabına çalışan Katolik polemikçiler, niçin Şeytan çarpmış sapkınlar diye saldırdılar onlara?”</p>

  <p class="block1">“Cizvitler’in içtenlikle davranmalarını beklemiyorsunuzdur, umarım; yoksa nasıl Cizvit olurlardı?”</p>

  <p class="block1">Önerim üstünde uzun uzun tartıştık, sonunda ilk varsayımın daha iyi olduğuna oy birliğiyle karar verdik: Gül-Haçlar, Baconcılarla Almanlar tarafından yem olarak Fransızlar’a atılmışlardı. Ama Cizvitler, manifestolar çıkar çıkmaz durumu anladılar. Suları bulandırmak için oyuna balıklama daldılar. Cizvitler’in amacı, açıkça, İngiliz grubuyla Alman grubunun Fransız grubuyla buluşmalarını önlemekti. Bu uğurda, ne denli aşağılık olursa olsun, her türlü hileye başvurabilirlerdi.</p>

  <p class="block1">Bu arada olayları kaydediyorlar, bilgi topluyorlar, sonra bunları ... nerede saklıyorlardı? “Abulafia’da,” diye şaka yaptı Belbo. Ama bu arada bilgi toplamış olan Diotallevi, şakanın sırası olmadığını söyledi. Hiç kuşkusuz, Cizvitler, bu yüzyıllar boyunca sabırla toplanmış, birbirine karışmış yalan ve gerçek parçalarından bir sonuç çıkarabilecek kocaman, alabildiğine güçlü bir bilgisayar kuruyorlardı.</p>

  <p class="block1">“Cizvitler,” dedi Diotallevi, “Ne, zavallı eski Provins Tapınakçıları’nın, ne de Baconcı kanadın sezemedikleri şeyi anlamışlardı. Haritanın oluşturulmasının katışım yoluyla, yani çağdaş elektronik beyinlere öncülük eden bir yöntemle gerçekleştirilebileceğini. Abulafia’yı icat edenler Cizvitler’di! Peder Kircher, Lullus’tan bu yana, katışım sanatıyla ilgili bütün incelemeleri okuyor. Ars Magna Sciendi adlı yapıtında ne yayımladığını görüyorsunuz...”</p>

  <p class="block1">“Bana tığ işi bir motif gibi görünüyor,” dedi Belbo.</p>

  <p class="block1">“Hayır bayım, n sayıda öge arasındaki tüm olası katışımlar bunlar. Faktoriyel hesap, tıpkı Sefer Yesirah’daki gibi. Katışımlarla devşirimlerin hesabı. Temurah’ın özü!”</p>

  <p class="block1">Böyleydi hiç kuşkusuz. Fludd’ın kutuptaki bir izdüşümününden yola çıkarak haritayı belirlemek için öne sürdüğü belirsiz tasarısını kavramak başka şeydi, doğru çözüme ulaşmak için kaç deneme gerektiğini hesaplamak başka şey. Bunun gibi, olası katışımların soyut örneğini yaratmak başka bir şeydi, bunların olası katışmalarını gerçekleştirecek bir makine tasarlamak başka şey. İşte bu yüzden, Kircher olsun, tilmizi Schott olsun, mekanik aygıtlar, delikli kartlarla düzenekler yapmışlardı: ante litteram<sup class="calibre4"><sup class="noteref" id="back_note_250"><a class="calibre5" href="index_split_137.html#note_250" title="250">250</a></sup></sup> bilgisayarlar. İkili hesap; Kabala’nın çağdaş teknolojiye uygulanışı.</p>

  <p class="block1">IBM: Iesus Babbage Mundi, Iesum Binarium Magnificamur. AMDG: Ad Maiorem Dei Gloriam? Olacak şey değil: Ars Magna, Digitale Gaudium! IHS: Iesus Hardware &amp; Software.</p>

  <p class="block3" id="calibre_pb_96"> </p>
</body>
</html>