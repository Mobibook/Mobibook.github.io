<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">84</h2>

  <p class="block34">Bu Kurul’un başlıca -kanımca en yararlı- uğraşı, Verulamius’un taslaklarını izleyerek doğa tarihi üstünde çalışmak olmalıdır.</p>

  <p class="block34">(Christian Huygens, Colbert’e mektup, Oeuvres Completes, La Haye, 1888-1950, VI, s.95-96)</p>

  <p class="block19"> </p>

  <p class="block1">Altı grubun serüvenleri, haritanın aranmasıyla sınırlı değildi. Belki de, Tapınakçılar mesajın ilk iki bölümünde, Portekizliler’le İngilizler’in ellerindeki bölümlerde, üstü örtülü biçimde bir Sarkaç’tan söz ediyorlardı, ama o sıralarda sarkaçlara ilişkin düşünceler hâlâ açıklığa kavuşmamıştı. Bir ipliğin ucuna bir kurşun bağlayıp sallandırmak başka, bir güneş ışınının tam ânında, tam yerine düşmesini sağlayacak şaşmaz bir düzenek kurmak başka. Bu nedenle, Tapınakçılar hesaplarını altı yüz yıla  göre yapmışlardı. Bacon kolu, bu yönde çalışmaya koyuldu; umutsuzca bağ kurmaya çabaladığı bütün enginlenmişleri kendi yanına çekmeye çalıştı.</p>

  <p class="block1">Gül-Haçlar’ın adamı, Salomon de Caus’un, Richelieu için güneş saatleri üstüne bir inceleme yazması rastlantı değildir. Daha sonra, Galileo’dan başlayarak, sarkaçla ilgili çılgınca araştırmalar yapıldı. Sözde neden, boylamları belirlemek için onlardan nasıl yararlanılabileceğiydi, ama 1681’de, Huygens, Paris’te hiç şaşmayan bir sarkacın Cayenne’de geri kaldığını ortaya çıkarınca, bunun Yer’in dönmesinden ileri gelen merkezkaç gücün değişimine bağlı olduğunu hemen anlıyor. Peki, Galileo, sezgilerini geliştirdiği Horologium’u yayımladığı zaman, onu Paris’e çağıran kimdi? Colbert. Kentin altındaki yeraltı geçitleriyle uğraşması için Salomon de Caus’u Paris’e çağıran adam! 1661’de, Accademia del Cimento, Foucault’nun vardığı sonuçları önceden sezinliyor; Toscana’lı Leopoldo bunları beş yıl içinde çözüyor, bunun hemen ardından da Roma’dan gizli bir ödül olarak bir kardinal başlığı alıyor.</p>

  <p class="block1">Ama dahası var. Daha sonraki yüzyıllarda da sarkaç avı sürüyor. 1742’de (Saint-Germain kontunun ortaya çıkışının ilk kez belirlenişinden bir yıl önce!), De Mairan adında biri, Academie Royal des Sciences’a sarkaçlarla ilgili bir bildiri sunuyor; 1756’da (Almanya’da Tapınakçı Geleneğe Bağlılık’ın ortaya çıktığı yıl!) Bouguer diye biri, ‘sur la direction qu’affectent tous les fils â plombe’u<sup class="calibre4"><sup class="noteref" id="back_note_242"><a class="calibre5" href="index_split_137.html#note_242" title="242">242</a></sup></sup> yazıyor.</p>

  <p class="block1">Usa sığmaz başlıklar buldum, 1821’de Jean Baptiste’in kullandığı başlık gibi: Recueil d’observations geodesiques, astronomiques et physiques, executees par ordre du Bureau des Longitudes de France, en Espagne, en France, en Angleterre et en Ecosse, pour determiner la variations de la pesanteur et des degres terrestres sur le prolongement du meridien de Paris.<sup class="calibre4"><sup class="noteref" id="back_note_243"><a class="calibre5" href="index_split_137.html#note_243" title="243">243</a></sup></sup> Fransa’da, İspanya’da, İngiltere’de, İskoçya’da! Üstelik Saint-Martin meridyeniyle bağıntılı olarak! Ya, 1823’te, An Account of Experiments to Determine the Figure of the Earth bu Means of the Pendulum Vibrating Seconds in Different Latitudes’u<sup class="calibre4"><sup class="noteref" id="back_note_244"><a class="calibre5" href="index_split_137.html#note_244" title="244">244</a></sup></sup> yayımlayan Sir Edward Sabine’e ne demeli? Ya o, 1836’da, dünyanın çevresinde çıktığı deniz yolculuğu sırasında sarkacın devinimi üstüne yaptığı araştırma sonuçlarını yayımlayan gizemli Graf Feodor Petroviç Litke? Üstelik, Petersburg İmparatorluk Bilimler akademisi hesabına. Ruslar da mı işin içindeydi yoksa?</p>

  <p class="block1">Ya, bu arada, bir grup -hiç kuşkusuz Bacon’ın kalıtçılarından-haritasız, sarkaçsız, en başından başlayıp yılanın solumasını inceleyerek akımların gizini ortaya çıkarmaya karar vermişse? Salon’ un sezgileri doğru çıkıyordu: Aşağı yukarı Foucault zamanında, Bacon kanadının yarattığı sanayi dünyası, metro ağları örmek için Avrupa başkentlerinin yüreğini kazmaya başlamıştı.</p>

  <p class="block1">“Doğru,” dedi Belbo, “On dokuzuncu yüzyıl, yeraltını saplantı haline getirmişti: Jean Valjean, Fantomas, Javert, Rocambole, yeraltı geçitleri, lağım boruları arasında gidip gelmeler. Aman Yarabbi! Şimdi düşünüyorum da, Verne’in tüm yapıtları yeraltı  gizlerinin gizemsel açınlamasından başka bir şey değil! Arzın merkezine yolculuk, denizaltında yirmi bin fersah, gizemli adanın mağaraları, Kara Hint Adaları’ndaki<sup class="calibre4"><sup class="noteref" id="back_note_245"><a class="calibre5" href="index_split_137.html#note_245" title="245">245</a></sup></sup> uçsuz bucaksız yeraltı krallığı! Onun olağanüstü yolculuklarının bir planını çizecek olursak, hiç kuşkusuz Yılan’ın halkalarının kabataslak bir şemasını elde ederiz: her anakara için oluşturulmuş bir leyler haritası. Verne, yersel akımlar ağını hem yukarıdan, hem de aşağıdan inceliyor.”</p>

  <p class="block1">Belbo’ya yardımcı oldum: “Kara Hint Adaları’nın kahramanının adı neydi? John Garral. Graal’e çok benziyor.”</p>

  <p class="block1">“Aklımız havada değil bizim, ayağımız yerde. Verne çok daha açık işaretler veriyor. Robur le Conquerant, R.C., Rose-Croix, Gul-Haç. Robur tersinden okununca Rubor olur: gül-kırmızısı.”</p>

  <p class="block2"> </p>

  <p class="block3" id="calibre_pb_92"> </p>
</body>
</html>