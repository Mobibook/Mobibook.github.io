<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block8">64</h2>

  <p class="block34">Düşünde yeni, bilinmedik bir kentte oturduğunu görmek, insanın yakında öleceği anlamına gelir. Gerçekten de, ölüler başka bir yerde otururlar; neresi olduğu bilinmez.</p>

  <p class="block34">(Gerolamo Cardano, Somniorum Synesiorum, Basel, 1562, 1, 58)</p>

  <p class="block19">&nbsp;</p>

  <p class="block1">Geburah, kötülük, korku sefirah’ıysa, Tiferet de güzellik, uyum sefirah’ıdır. Diotallevi şöyle diyordu: Tiferet anlayış ışığı, yaşam ağacı, zevk, sağlıklı görünüştür; Kural ile Özgürlük’ün uyumudur.</p>

  <p class="block1">Gerçekten de, o yıl bizim için bir sevinç yılı, evrenin yüce metnini şakacıktan altüst ettiğimiz, Gelenek’le Elektronik Makine’nin düğününü kutladığımız bir yıl oldu. Yaratıyorduk; yarattığımızdan haz duyuyorduk. Plan’ı tasarladığımız yıldı, o yıl.</p>

  <p class="block1">En azından benim için, hiç kuşkusuz mutlu bir yıl oldu. Lia’ nın gebeliği dinginlik içinde ilerliyordu; Garamond Yayınevi’yle bürom arasında rahat bir yaşam sürmeye başlamıştım. Eski fabrika binasındaki işyerimi bırakmamıştım, ama Lia’nın apartmanını yeniden düzenlemiştik.</p>

  <p class="block1">Madenlerin olağanüstü serüveni, basımcıların, düzeltmenlerin elindeydi şimdi. Tam bu sırada Bay Garamond’un aklına dâhice bir fikir geldi: “Büyüsel bilimlerle hermetik bilimlerin renkli bir tarihi. Şeytancılar’dan gelen malzemeyle, kazandığınız uzmanlıkla, o inanılmaz adamın, Agliè’nin danışmanlığıyla, bir yıla kalmaz, büyük bir kitap hazırlayabilirsiniz. Baştan başa resimli, soluk kesici renkli levhalarla dolu bir kitap. Madenlerin tarihindeki grafiklerin bazılarını burada da kullanabilirsiniz.”</p>

  <p class="block1">“Ama,” diye karşı çıktım, “bambaşka bir konu bu. Bir siklotron resmi ne işime yarar?”</p>

  <p class="block1">“Ne işinize mi yarar? Düş gücünüzü kullanın, Casaubon, düş gücünüzü! Bu atomik makinelerde, bu megatronik pozitron mu, ne diyorsunuz, ne oluyor onların içinde? Madde parçalanır; bir ucundan gravyar peynirini atarsın, öteki ucundan kuarklar, kara delikler, merkezkaç güçle ayrışan uranyum, daha bilmem neler çıkar! Nesneye dönüştürülmüş büyü; Hermes ile Alchermes gibi. Yanıtı siz vermelisiniz. Bakın, burada, solda, Paracelsus’un bir gravürü var, altın yaldızlı bir art-alanda Abracadabra ile imbikler görülüyor; sağda yıldızımsılar, kuasarlar, bir ağır su çevireceği, su arıtma makinesi, çekimsel-gökadasal karşıt-madde vb. Gerisini siz bulun artık! Gerçek&nbsp; büyücü, hiçbir şey anlamadan işleri yüzüne gözüne bulaştıran, gözleri korkulu adam değildir; maddenin gizlerini bulup ortaya çıkaran bilimadamıdır. Çevremizdeki olağanüstü şeyleri ortaya çıkarın. Palomar Dağı’ndakilerin söylediklerinden daha çok şey bildiklerini sezdirin okuyuculara...”</p>

  <p class="block1">Garamond beni yüreklendirmek için ücretime oldukça makul sayılabilecek bir zam yaptı. Trismosin’in Liber Solis’indeki, Pseudo-Lullus’un Liber Mutus’undaki minyatürleri aramaya koyuldum. Dosyalar dolusu beş köşeli yıldızlar, sefirot ağaçları, dekanlar, tılsımlar topladım. Kitaplıkların kimselerin uğramadığı salonlarını aşındırdım; bir zamanlar kültür devrimiyle ilgili kitaplar satan kitapçılardan onlarca kitap satın aldım.</p>

  <p class="block1">Şeytancılar arasında, tıpkı hastalarına gönül vermiş, özel kliniğinin yüzyıllık korusundan gelen hoş kokulu esintileri içine çeken bir ruh hekiminin rahatlığıyla dolaşıyordum. Bir süre sonra sayıklama üstüne sayfalar yazmaya başlar, derken sayıklamalarla dolu sayfalar. Hastalarının onu baştan çıkardıklarının ayrımına varmaz: sanatçı olduğunu sanır. Plan düşüncesi de böyle doğdu işte.</p>

  <p class="block1">Diotallevi oyuna katıldı; çünkü bir çeşit yakarıydı bu, onun için. Jacopo Belbo’ya gelince, onun da benim kadar eğlendiğini sanıyordum. Bundan gerçek bir tat almadığını ancak şimdi anlıyorum. Sinirli sinirli tırnaklarını yiyen biri gibi katılıyordu oyuna.</p>

  <p class="block1">Yahut, bilinmeyen adreslerin en azından birini, ya da Düş adlı file’da sözünü ettiği, sahne ışıkları olmayan bir sahneyi bulma umuduyla oynuyordu oyunu Belbo.</p>

  <p class="block23">Dosya adı: Düş</p>

  <p class="block14">Düş içinde düş mü gördüm, yoksa aynı gece art arda düşler mi gördüm, yoksa yalnızca bir gece birini, bir gece ötekini mi gördüm, anımsamıyorum.</p>

  <p class="block14">Bir kadını arıyordum, tanıdığım bir kadını; yoğun bir ilişkimiz olmuştu onunla, arasını neden soğuttuğumu bir türlü anlayamıyordum; suç be-nimdi, onu artık aramaz olmuştum. Bunca zamanın geçip gitmesine nasıl izin verdiğimi aklım almıyordu.</p>

  <p class="block14">Onu arıyordum, daha doğrusu onları, çünkü bir kadın değil, birçok kadın vardı, tümünü de aynı nedenle yitirmiştim; ihmalim yüzünden. Kararsızlığa kapılıyordum, aslında yalnızca biri yeterdi bana, biliyorum çünkü: onlarla birlikte birçok şey yitirmiştim. Düşümde, her zaman olduğu gibi, bulamıyorum onu, artık yok, telefon numarasının yazılı olduğu adres defterini açmaya karar veremiyorum bir türlü, açsam bile yakını göremiyormuşum gibi, adları okuyamıyorum.</p>

  <p class="block14">Onun nerede olduğunu biliyorum, daha doğrusu yerin neresi olduğunu bilmiyorum, ama nasıl bir yer olduğunu biliyorum. Bir merdiveni, bir lobiyi, bir sahanlığı açık seçik anımsıyorum. Yeri bulmak için kentte dolaşmıyorum; bir tür kaygıya kapılmışım, elim kolum bağlı, ilişkimizin soğumasına neden izin verdiğimi, daha doğrusu bunu neden istediğimi, son buluşmamıza neden gitmediğimi anlamak için kafa patlatıp duruyorum. Benden telefon beklediğinden eminim. Bir adını bilsem. Kim olduğunu çok iyi biliyorum, ama onu gözümün önüne getiremiyorum.</p>

  <p class="block14">Bazen, düşün ardından gelen uyku ile uyanıklık arasında düşüme karşı çıkıyorum.</p>

  <p class="block14">Anımsamaya çalış, her şeyi biliyorsun, her şeyi anımsıyorsun, diyorum, her şeyle&nbsp; hesabını kestin, belki de hiç açmadın. Yerini bilmediğin hiçbir şey yok. Hiç, ama hiçbir şey.</p>

  <p class="block14">Gene de bir şey unuttuğum kuşkusu var içimde; aceleciliğimin kıvrımları arasında unuttuğum bir şey. Hani insan pantolonunun ya da eski bir ceketinin gizli bir cebinde bir kâğıt para ya da üstüne önemli bir şey yazılmış bir kâğıt unutur da, bunun her şeyden önemli, belirleyici biricik şey olduğunu neden sonra anlar ya, tıpkı bunun gibi.</p>

  <p class="block14">Kenti daha açık seçik anımsıyorum. Paris burası. Sen’in sol yakasındayım, ırmağın öte yakasına geçince kendimi bir alanda buluyorum, Place des Vosges olabilir bu alan... hayır, daha açık bir alan, çünkü ucunda bir çeşit Madeleine yükseliyor. Alanı geçip, tapınağın arkasına dönünce bir sokağa geliyorum (köşede bir antik kitapçı dükkânı var), sokak sağa doğru kıvrılıyor, bir dizi ara sokağa açılıyor; hiç kuşkum yok, Barcelona’daki Barrio Gotico burası; alabildiğine geniş, bol ışıklı bir caddeye çıkılabiliyor buradan, bu caddenin üstünde de -bir fotoğraf gibi açık seçik anımsıyorum bunu- sağda, bir çıkmaz sokağın bitiminde Tiyatro.</p>

  <p class="block14">Bu eğlence yerinde ne olup bittiğini kesin olarak bilmiyorum, bildiğim bir şey varsa, o da eğlenceli, biraz karanlık bir şeyler olduğu; striptiz gibi (bu yüzden soru sormayı göze alamıyorum), ama heyecan içinde oraya geri dönmek isteyecek kadar yeterli şey biliyorum. Ama boşuna: Chatham Road’a yürüyünce yollar birbirine karışıyor.</p>

  <p class="block14">Buluşamamanın buruk tadıyla uyanıyorum. Yitirdiğim şeyin ne olduğunu bilmemeyi yediremiyorum kendime.</p>

  <p class="block14">Bazen büyük bir köy evinde oluyorum. Ev boş, bir başka kanadı daha olduğunu biliyorum, ama oraya nasıl ulaşabileceğimi unutmuşum; geçitler duvarlarla örülmüş gibi sanki. Öteki kanatta bir sürü oda vardı, eskiden görmüştüm onları, tüm ayrıntılarıyla -kesinlikle bir başka şey düşlemiş olamam- eski eşyaları, solmuş gravürleri, desteklerle tutturulmuş, zımbalanmış kartondan yapılma on dokuzuncu yüzyıl oyuncak tiyatrolarını, üstlerine işlemeli örtüler örtülmüş kocaman divanları, kitaplarla dolu rafları, tam takım Resimli Yolculuklar Jurnali ile Kara ve Deniz Serüvenlerini. Okuna okuna sayfaları çözülüp dağıldığı için annemin onları eskiciye verdiği doğru değilmiş. Koridorlarla merdivenleri birbirine karıştıranın kim olabileceğini soruyordum kendi kendime, çünkü ileride buraya çekilip, bu değerli kırık dökük eşyaların kokusu içinde yaşamak istiyordum.</p>

  <p class="block14">Niçin ben de herkes gibi sınava girdiğimi göremiyordum düşümde?</p>

  <p class="block5" id="calibre_pb_72">&nbsp;</p>
</body>
</html>
