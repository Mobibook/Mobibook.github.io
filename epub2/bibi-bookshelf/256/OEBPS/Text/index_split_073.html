<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">65</h2>

  <p class="block34">Odanın ortasına konmuş ... bir kenarı altı metre olan bir çerçeveydi bu. Yüzeyi, zar büyüklüğünde, küçük küçük tahta küplerden oluşuyordu; küplerin bazıları ötekilerden daha büyük olup tümü de ince tellerle birbirlerine bağlanmıştı. Küplerin her yüzeyine dört köşe kâğıtlar yapıştırılmış, üstlerine dillerindeki tüm sözcükler, kipler, çekimler yazılmıştı, ama rastgele, düzensizce... Öğrencilerin her biri, onun buyruğu üzerine, çerçevenin kenarlarına çepeçevre tutturulmuş kırk demir saptan birini yakalayıp hızla döndürdüler; sözcüklerin konumu baştan başa değişti. Sonra otuz altı öğrenciye çerçevenin üstünde beliren değişik satırları okumalarını söyledi; bir tümcenin bir parçasını oluşturabilecek, birbirini izleyen üç ya da dört sözcüğe rastlayınca, geri kalan dört öğrenciye yazdırdı onları.</p>

  <p class="block34">(J. Swift, Gulliver’s Travels, III, 5)</p>

  <p class="block19"> </p>

  <p class="block1">Sanırım Belbo düşünü süslerken, yitirilmiş fırsat düşüncesine, vazgeçme andına, ânı -varolmuşsa- yakalayamayışına bir kez daha dönmüştü. Plan’ın başlamasının nedeni kendisi için kurmaca anlar yaratmayı kabullenmesiydi.</p>

  <p class="block1">Ondan bir metin -hangisi olduğunu anımsamıyorum- istemiştim; masanın altını üstüne getirdi; ağırlıklarına ya da büyüklüklerine bakılmaksızın üst üste konmuş, düştü düşecek bir metin yığını arasında aradığı metni buldu, çekip çıkarmaya çalışırken, tüm öteki kâğıtlar yere saçıldı. Dosyalar açıldı; sayfalar iğreti kaplarından kurtuldular,</p>

  <p class="block1">“Önce üsttekileri kaldıramaz mıydınız?” diye sordum. Boşuna soluk tüketmiştim; hep böyle yapardı.</p>

  <p class="block1">Her zamanki şaşmaz yanıtını verdi: “Gudrun bu akşam toplar onları. Yaşamda onun da bir görevi olmalı, yoksa kimliğini yitirir.”</p>

  <p class="block1">Ama bu kez, metinlerin güvenliği kişisel olarak ilgilendiriyordu beni; çünkü yayınevinin bir parçası olmuştum artık: “Gudrun onları sıraya koyamaz,” dedim. “Yanlış sayfaları, yanlış dosyalara koyar.”</p>

  <p class="block1">“Bu dediğinizi Diotallevi işitseydi, sevinçten uçardı. Böylece başka kitaplar çıkardı ortaya; oradan buradan derlenmiş rastgele kitaplar. Şeytancılar’ın mantığına uyar bu.”</p>

  <p class="block1">“Ama Kabalacıların durumuna düşerdik o zaman. Doğru katışımı bulabilmek için bin yıl gerekirdi. Daktilonun başında sonsuza dek tuşlara basan bir maymun yerine koyuyorsunuz Gudrun’u. Biricik fark sürede. Evrim bakımından hiçbir gelişme kaydetmedik, Bu işi Abulafia’nın yapmasını sağlayacak bir program varsa o başka.”</p>

  <p class="block1">“Elbette var,” dedi Belbo, “kuramsal olarak iki bin giriş yapılabilir. Yeter ki elinde veriler olsun. Örneğin, şiiri alalım. Program size şiirin kaç dizelik olmasını istediğinizi sorar; siz de karar verirsiniz: on, yirmi, yüz. Sonra program, dizeleri rastgele sıralar. Başka sözcüklerle söyleyecek olursak, her seferinde yeni bir katışım formülü çıkarır. On dizeyle binlerce rastgele şiir elde edebilirsiniz. Dün bilgisayara şöyle dizeler girdim: ‘ıhlamur ağaçları ürperiyor,’ ‘gözkapaklarım inik,’ ‘engerek yılanı isteseydi,’ ‘al, işte yaşamım senin.’ Şöyle sonuçlar çıktı:</p>

  <p class="block2"> </p>

  <p class="block14">Geceleri sayıyorum, sistrum çalıyor..</p>

  <p class="block14">Ölüm, senin zaferin Ölüm, senin zaferin...</p>

  <p class="block14">Engerek yılanı isteseydi...</p>

  <p class="block25"> </p>

  <p class="block14">Tanyerinin yüreğinden (ah yüreğinden)</p>

  <p class="block14">Sen ey uğursuz albatros</p>

  <p class="block14">(Engerek yılanı isteseydi...)</p>

  <p class="block14">ölüm, senin zaferin.</p>

  <p class="block25"> </p>

  <p class="block14">Ihlamur yaprakları ürperiyor,</p>

  <p class="block14">Geceleri sayıyorum, sistrum çalıyor...</p>

  <p class="block14">İbibik kuşu ürkek ürkek bakıyor bana.</p>

  <p class="block14">Ihlamur yaprakları ürperiyor.</p>

  <p class="block2"> </p>

  <p class="block2"> </p>

  <p class="block1">“Bazı yinelemeler var, onlardan kaçınamadım; programı fazlaca karıştırdım gibi geliyor bana. Ama yinelemelerin de şiirsel bir etkisi var.”</p>

  <p class="block1">“İlginç,” dedi Diotallevi. “Şu senin makinenle anlaşacağa benziyoruz. Peki, bilgisayara Tevrat’ın tümünü girsem, sonra da bunu -neydi o sözcük?- rastgele sıralamasını istesem, gerçek bir Temurah, Kitap’ın âyetlerinin katışımlarını yapabilir mi?”</p>

  <p class="block1">“Elbette, ama bir zaman sorunudur bu. Yüzyıllar alır.”</p>

  <p class="block1">“Ama,” dedim, “bunun yerine Şeytancılar’ın yapıtlarından alınmış yirmi otuz kısa tümce -örneğin, Tapınakçılar İskoçya’ya kaçtılar, ya da Corpus Hermeticum Floransa’ya 1460’da getirildi, gibi- birkaç tane de bağlaç öbeği -açıktır ki, ya da bu da gösteriyor ki gibi- verirsek bize ipucu veren dizeler elde edebiliriz. Sonra boşlukları doldurur, yinelemeleri de öngörüler, anıştırmalar, uyarılar olarak alırsak, en kötü olasılıkla, büyü tarihinin bugüne dek basılmamış bir bölümünü ortaya çıkarabiliriz.”</p>

  <p class="block1">“Dâhice bir fikir,” dedi Belbo. “Hemen başlayalım.”</p>

  <p class="block1">“Hayır, saat yedi oldu. Artık yarın.”</p>

  <p class="block1">“Ben bu akşam başlıyorum. Bir dakika yardım edebilir misiniz bana; şu yerdeki sayfalardan yirmi kadarını toplayın, ilk gözünüze çarpan tümceyi okuyun; bunu veri olarak alacağım.”</p>

  <p class="block1">Yere eğilip kâğıtları topladım, rastgele bir tümceyi okudum: “Arimatea’lı Joseph, Graal’i Fransa’ya götürdü.”</p>

  <p class="block1">“Çok güzel, yazdım. Devam edin.”</p>

  <p class="block1">“Tapınakçı geleneğe göre, Godefroy de Bouillon Kudüs’teki ilk Siyon Başpapazlığını kurmuştur. Debussy bir Gül-Haç’tı.”</p>

  <p class="block1">“Özür dilerim, ama,” dedi Diotallevi, “bazı yansız veriler de kullanmalısınız; örneğin, keseliayılar Avustralya’da yaşar, ya da düdüklü tencereyi Papin icat etmiştir gibi.”</p>

  <p class="block1">“Minnie, Mickey Mouse’un nişanlısıdır,” diye önerdim.</p>

  <p class="block1">“Abartmayalım.”</p>

  <p class="block1">“Tam tersine, abartalım. Evrende hiçbir gizemi açıklamayan bir verinin bulunabileceği olasılığını daha en başında kabul edersek, Hermetik düşünceye aykırı davranmış oluruz.”</p>

  <p class="block1">“Doğru. Minnie’yi de alalım. İzin verirseniz, temel bir veri eklemek istiyorum: Her işin içinde Tapınakçılar vardır.”</p>

  <p class="block1">“Bunu söylemeye gerek yok,” diye doğruladı Diotallevi.</p>

  <p class="block1">On dakika kadar çalışmamızı sürdürdük. Ama gerçekten de geç olmuştu. Belbo tasalanmamamızı söyledi. Tek başına sürdürecekti. Tam o sırada Gudrun içeri girip büroyu kapatacağını söyledi; Belbo büroda kalıp çalışacağını söyleyerek, yerdeki kâğıtları toplamasını rica etti. Gudrun, Latino sine flexione’yi<sup class="calibre4"><sup class="noteref" id="back_note_183"><a class="calibre5" href="index_split_137.html#note_183" title="183">183</a></sup></sup> ya da Keremis dilini<sup class="calibre4"><sup class="noteref" id="back_note_184"><a class="calibre5" href="index_split_137.html#note_184" title="184">184</a></sup></sup> anımsatan sesler çıkardı; ama her iki dilde de öfke, düş kırıklığı belirtiyordu bu sesler; bu da bütün dillerin evrensel akrabalığının, tek bir kökten, Ademceden türeyen diller olduklarının göstergesiydi. Gudrun, Belbo’nun dediğini yaptı; kâğıtları rastgele topladı; üstelik herhangi bir bilgisayardan daha iyi yaptı bunu.</p>

  <p class="block1">Ertesi sabah, Belbo’nun yüzü ışıl ısıldı. “Oluyor,” dedi. “Oluyor, üstelik umduğumuzdan çok daha iyi sonuçlar üretiyor.” Bilgi’ sayar çıktısını uzattı bize.</p>

  <p class="block2"> </p>

  <p class="block14">Her işin içinde Tapınakçılar vardır</p>

  <p class="block14">Bundan sonrakiler doğru değildir</p>

  <p class="block14">İsa, Pontius Pilatus’un buyruğuyla çarmıha gerildi</p>

  <p class="block14">Bilge Ahura Mazda Mısır’da Gül-Haçlar’ı kurdu</p>

  <p class="block14">Provins’de Kabalacılar vardır</p>

  <p class="block14">Kana’daki düğünde evlenen kimdi?</p>

  <p class="block14">Minnie, Mickey Mouse’un nişanlısıdır</p>

  <p class="block14">Bundan şu sonuç çıkar:</p>

  <p class="block14">Druidler kara bakirelere tapıyorduysalar</p>

  <p class="block14">Simon Magus, Sophia’yı Tyre’li bir fahişeyle özdeşleştirir</p>

  <p class="block14">Kana’daki düğünde evlenen kimdi?</p>

  <p class="block14">Merovenjier krallığın kendilerinin kutsal hakkı olduğunu söylerler</p>

  <p class="block14">Her işin içinde Tapınakçılar vardır</p>

  <p class="block2"> </p>

  <p class="block2"> </p>

  <p class="block1">“Biraz karışık,” dedi Diotallevi.</p>

  <p class="block1">“Bağlantıları göremiyorsun da ondan. İki kez yinelenen şu soruya da gerekli önemi vermiyorsun: ‘Kana’daki düğünde evlenen kimdi?’ Yinelemeler büyülü anahtarlardır. Elbette ben derledim bunları, ama gerçeği derlemek erginlenmiş kişinin hakkıdır. Benim yorumum şu: İsa çarmıha gerilmemişti; Tapınakçılar haçı bu nedenle yadsıyorlardı. Arimatea’lı Joseph söylencesi daha derin bir gerçeği kapsar: Fransa’ya, Provins’li Kabalacıların yanına giden İsa’dır, Graal değil. İsa, Dünya Kralı’nın eğretilemesidir Gül-Haç’ın gerçek kurucusudur. Peki, İsa kiminle birlikte çıkar, Fransa’da karaya? Karısıyla. İncil’de, Kana’da evlenenin kim olduğu niçin açıklanmıyor? Çünkü, İsa’nın düğünüydü bu; bu düğünün sözü edilemezdi, çünkü gelin bir günahkârdı; Maria Magdalena’ydı. O zamandan beri, Simon Magus’tan Postel’e dek, bütün Aydınlanmışlar, dişinin sonsuz çekiciliği ilkesini genelevlerde aramaktadırlar. Bu arada, İsa da, Fransa krallık soyunun kurucusudur.”</p>

  <p class="block3" id="calibre_pb_73"> </p>
</body>
</html>