<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Foucault Sarkacı</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="block8">76</h2>

  <p class="block34">XVIII. yüzyıl Fransız Masonluğunun belli başlı niteliğini tek bir sözcükle betimlemek gerekirse, tek uygun sözcük şudur: özengenlik.</p>

  <p class="block34">(Rene Le Forestier, La Franc-Maçonnerie Templiere et Occultiste, Paris, Aubier, 1970, 2)</p>

  <p class="block19"> </p>

  <p class="block1">Ertesi akşam, Agliè’yi Pilade’ye çağırdık. Her ne kadar barın yeni müşterileri, ceket-kravata dönmüşlerse de, konuğumuz, tebeşir mavisi takımı, kar beyazı gömleği, altın bir iğneyle tutturulmuş boyunbağıyla ilgi uyandırdı. Neyse ki, akşam saat altıda Pilade oldukça tenhaydı.</p>

  <p class="block1">Agliè’nin markasını söyleyerek konyak ısmarlaması Pilade’yi şaşırttı. Konyak vardı kuşkusuz, ama çinko tezgâhın arkasındaki rafta belki de yıllardır dokunulmadan kurum satıyordu.</p>

  <p class="block1">Agliè konyağı ışığa tutmuş incelerken, bir yandan da konuşuyordu. Sonra, belli belirsiz Mısır biçemindeki kol düğmelerini açıkta bırakarak, kadehi ellerinin arasında ısıttı.</p>

  <p class="block1">Ona listeyi gösterdik, Şeytancılar’ın metinlerinden derlediğimizi söyledik.</p>

  <p class="block1">“Tapınakçılar’ın, Süleyman’ın Tapınağı’nın yapımı sırasında duvarcı ustalarının kurdukları eski localarla bağıntısı olduğuna hiç kuşku yok,” dedi. “Bu locaların üyelerinin, gizemli bir cinayete kurban giden Tapınak’ın mimarı Hiram’ı anarak, onun öcünü almaya ant içtiklerine de kuşku yok. Kovuşturmanın ardından, Tapınak Şövalyeleri’nin birçoğu, Hiram’ın öcü söylencesini, Jacques de Molay’ın öcü söylencesiyle kaynaştırarak, bu zanaatçı derneklerine katılmış olsalar gerek. On sekizinci yüzyılda, Londra’da operatif localar denen gerçek duvarcı locaları vardı. Sonra yavaş yavaş, çok saygın, ama canları sıkılan bazı soylu kişiler, geleneksel törenlerinin çekiciliğine kapılıp, bu localara katılmak için birbirleriyle yarışa girdiler. Böylece, gerçek duvarcıların etkin Masonluğu, simgesel duvarcıların Masonluğuna dönüştü. Bu ortamda, Newton’un düşüncelerini yayan Desaguliers diye birisi, bir Protestan papazı olan Anderson’u etkileyerek, Tanrıcılık’tan esinlenmiş bir Duvarcı Kardeşler locasının yasasını hazırlamasını sağlıyor. Anderson, Mason derneklerinden, dört bin yıl öncesine, Süleyman’ın Tapınağının kurucularına dek geri giden loncalar olarak söz etmeye başlıyor. Maskeli Masonluğun, önlüğün, gönyenin, çekicin nedeni bunlar işte. Belki de bu yüzden Masonluk moda oluyor, anıştırdığı soyağaçları dolayısıyla soyluları çekiyor, ama kentsoyluların daha da çok hoşuna gidiyor; yalnızca soylularla denk olabildikleri için değil, aynı zamanda kısa bir kılıç taşımalarına da izin verildiği için. Doğmakta olan acınası modern dünyada, soyluların, yeni sermaye üreticileriyle bağ kurabilecekleri bir çevreye gereksinimleri vardır, sermaye üreticileri de -düşünebileceğimiz gibi- soylulaşmak istiyorlar.”</p>

  <p class="block1">“Tapınakçılar daha sonra ortaya çıkmış gibi görünüyor bana.”</p>

  <p class="block1">“Tapınakçılar’la ilk kez doğrudan doğruya bağ kuran kişi, Ramsay’dir, ama ondan söz etmemeyi yeğlerim. Cizvitler’den esinlendiğini sanıyorum onun. Masonluğun İskoç kanadı onun etkisiyle doğmuştur.”</p>

  <p class="block1">“Hangi anlamda İskoç?”</p>

  <p class="block1">“İskoç riti, bir Fransız-Alman buluşudur. Londra Masonluğu üç derece kurmuştu: çıraklık, kalfalık, ustalık. İskoç Masonluğu dereceleri çoğalttı; çünkü dereceleri çoğaltmak, erginleme ve gizlilik düzeylerini çoğaltmak anlamına gelir... Doğuştan aptal olan Fransızlar gizliliğe bayılırlar...”</p>

  <p class="block1">“Hangi giz?”</p>

  <p class="block1">“Giz diye bir şey yoktu; açık bu. Bir giz olsaydı -daha doğrusu, bu adamlar gize sahip olsalardı- bu gizin karmaşıklığı, erginleme derecelerinin karmaşıklığını haklı çıkarabilirdi. Ramsay, başkalarını bir gize sahip olduğuna inandırmak için çoğaltıyor dereceleri. O, ayağı yerde tüccarların, sonunda öç prenslerine dönüşebildiklerini görünce nasıl ürperdiklerini tasarlayabilirsiniz...”</p>

  <p class="block1">Agliè’de bol bol Mason dedikodusu vardı. Anlattıkça, her zaman yaptığı gibi, anımsadıklarını birinci kişinin ağzından anlatmaya başlıyordu. “Daha o günlerde, Fransa’da, yeni Farmason modasına uyarak, couplet’ler<sup class="calibre4"><sup class="noteref" id="back_note_229"><a class="calibre5" href="index_split_137.html#note_229" title="229">229</a></sup></sup> yazılmaya başlanmıştı bile. Localar çoğalıyor, monsenyörler, papazlar, markiler, dükkân sahipleri Masonluğun çekimine kapılıyorlar, kral ailesi üyeleri büyük üstadlar oluyorlardı. Von Hund denen adamın Tapınakçı Geleneğe Bağlılık locasına, Goethe, Lessing, Mozart, Voltaire giriyorlar, askerler arasında localar ortaya çıkıyor, alaylarda gizli, Hiram’ın öcünü alma planları kuruluyor, yakında patlak verecek devrim üstüne tartışıl’’ yordu. Kimileri için ise, Masonluk, bir societe de plaisir,<sup class="calibre4"><sup class="noteref" id="back_note_230"><a class="calibre5" href="index_split_137.html#note_230" title="230">230</a></sup></sup> bir kulüp, bir toplumsal konum simgesiydi. Kimler yoktu ki: Cagliostro, Mesmer, Kazanova, Baron d’Holbach, d’Alembert... Ansiklopedistler, simyacılar, inançsızlar, Hermetistler. Devrim patlak verdiği zaman, aynı locanın üyeleri karşıt cephelerde yer alıyorlardı; büyü kardeşlik, bunalımı kolay kolay atlatacağa benzemiyordu...”</p>

  <p class="block1">“Grand Orient ile İskoç Locası arasında çatışma yok muydu?”</p>

  <p class="block1">“Sözde kalıyordu bu. Örneğin: Neuf Soeurs locasına Franklin girmişti, doğal olarak amacı locayı lâikleştirmekti; onu yalnızca Amerikan devrimini ayakta tutmak ilgilendiriyordu... Ama aynı zamanda, büyük üstadlardan biri de, uzun yaşam iksirini arayan Milly kontuydu. Salağın biri olduğu için de, deneylerini yaparken, zehirlenip öldü. Cagliostro’yu alın ya da: bir yandan Mısır ritleri icat ediyordu, öte yandan, kraliçenin gerdanlığı olayına, yükselen kentsoylu sınıfının, Ancien Regime’i<sup class="calibre4"><sup class="noteref" id="back_note_231"><a class="calibre5" href="index_split_137.html#note_231" title="231">231</a></sup></sup> karalamak için düzenlediği skandala karışmıştı. Düşünebiliyor musunuz, Cagliostro da işin içindeydi. İnsanın ne biçim insanlarla bir arada yaşamak zorunda kaldığını tasarlamaya çalışın...”</p>

  <p class="block1">“Çetin olmalı,” dedi Belbo, anlayışla.</p>

  <p class="block1">“Peki, kim bu, Bilinmeyen Üstünler’i arayan Baron von Hundlar?” diye sordum.</p>

  <p class="block1">“Bu kentsoylu maskaralığı sırasında, bambaşka amaçlar güden gruplar ortaya çıkmıştı; bunlar yandaş kazanmak için kendilerini Masonik localarla özdeşleştiriyorlardı, ama aslında daha gizemci hedeflere yönelmişlerdi. Bilinmeyen Üstünler konusunda tartışma tam bu sırada başladı. Ama ne yazık ki, von Hund ciddi bir kişi değildi. Başlangıçta tilmizlerini Bilinmeyen Üstünler’in Startlar olduklarına inandırdı. Sonra da, tarikatın amacının Tapınakçılar’ın başlangıçtaki malvarlıklarını kurtarmak olduğunu söyleyerek dört bir yandan para sızdırdı. Yeterince para bulamayınca da, Petersburg’daki gerçek Bilinmeyen Üstünler’den altın yapmanın gizini öğrendiğini söyleyen Starck diye birinin eline düştü. Hund ile Starck’ın çevresini teozoflar, bini bir paraya simyacılar, son anda da Gül-Haçlar sardı. Hep birlikte, selvi gibi dosdoğru bir adamı, Brunswick dükünü büyük üstad seçtiler. Dük çok kötü insanların arasına düştüğünü anlamakta gecikmedi. Bağlılık locası üyelerinden biri, Hesse Landgraf’ı, Saint-Germain kontunu, bu soylunun kendisi için altın üretebileceğine inanarak, yanına çağırdı. Ne yaparsınız, o günlerde kodamanların akıllarına esenleri yerine getirmemek olmazdı. Üstelik, Landgraf, aynı zamanda kendisinin eriş Petrus olduğunu da sanıyordu. İnanınız beyler, bir kez, Landgraf’ın konuğu olan Lavater, kendisinin Maria Magdalena olduğuna inanan Devonshire Düşesi’yle kavga etmek zorunda kaldı.”</p>

  <p class="block1">“Peki, art arda mezhepler kuran şu Willermoz, şu Martines de Pasqually...”</p>

  <p class="block1">“Pasqually bir serüvenciydi. Gizli bir odada büyüler yapıyor, meleksi ruhlar, ışıklı yollar, hiyeroglifler biçiminde görünüyorlardı ona. Willermoz onu ciddiye almıştı, çünkü kendisi de bu işe merak sarmış, dürüst, ama saf biriydi. Simyanın büyüsüne kapılmıştı, seçkinlerin kendilerini adamaları gereken bir Büyük Yapıt düşlüyordu; Süleyman’ın seçilmişlerinin bilmelerine izin vermiş olduğu, Tanrı’nın birinci adının altı harfi içinde saklı ölçüleri inceleyerek altı soylu madenin bağlaşma noktasını ortaya çıkarmak için.”</p>

  <p class="block1">“Peki, sonra?”</p>

  <p class="block1">“Willermoz birçok tarikatlar kuruyor, o günlerin alışkanlığına uyarak, aynı anda birçok locaya giriyor, hep kesin bir açıklama arayarak, hep onun başka bir yerde saklı olmasından korkarak -gerçekten de böyle oluyor- belki de biricik gerçek budur... Böylece, Pasqually’nin Elus Cohen’ine katılıyor. Ama ‘72’de, Pasqually ortadan yitiyor, her şeyi havada bırakarak, Santo Domingo’ya doğru yola çıkıyor. Neden sıvışıyor? Sanırım, başkalarıyla bölüşmek istemediği bir gize erdiği için. Öyle ya da böyle, ruhu erinç içinde olsun, o karanlık kıtada, hak ettiği karanlığın içinde yitip gidiyor,..”</p>

  <p class="block1">“Ya Willermoz?”</p>

  <p class="block1">“O yıllarda herkes Swedenborg’un ölümüyle sarsılmıştı. Hasta Batı kendisine kulak verseydi, ona birçok şey Öğretebilecek bir adamdı. Ama yüzyıl artık Üçüncü Sınıf’ın<sup class="calibre4"><sup class="noteref" id="back_note_232"><a class="calibre5" href="index_split_137.html#note_232" title="232">232</a></sup></sup> tutkularına kapılmış, dolu dizgin devrim çılgınlığına doğru koşuyordu. Willermoz, Hund’un Tapınakçı Geleneğe Bağlılık’ından söz edildiğini o yıllarda işitiyor, büyüleniyor. Kendini -diyelim bir kamu derneği kurarak- açığa vuran bir Tapınakçı’nın gerçek bir Tapınakçı olmadığı söylenmişti ona, ama on sekizinci yüzyıl büyük bir kolay kanma çağıydı. Willermoz von Hund’la birlikte, listenizde adı geçen çeşitli bağlaşmalar kuruyor; von Hund’un maskesi düşünceye -demek istediğim, kasayı alıp kaçanlardan biri olduğu ortaya çıkıncaya-, Brunswick dükü onu örgütten atıncaya dek.”</p>

  <p class="block1">Agliè listeye bir kez daha göz attı: “A, evet, Weishaupt, neredeyse unutuyordum. Bavyeralı Aydınlanmışlar, adından ötürü, başlangıçta birçok açık fikirli insanları kendine çekmişti. Ama bu Weishaupt bir anarşistti, bugün olsa Komünist derdik ona. O ortamda neler neler zırvalanıyordu, bilirsiniz, hükümet darbeleri, hükümdarların tahttan indirilmesi, ortalığın kana bulanması… Dikkat ediniz, Weishaupt’a çok değer veriyordum, ama fikirlerinden ötürü değil, bir gizli derneğin nasıl işlemesi gerektiği konusundaki olağanüstü açıkgörüşlülüğünden ötürü. İnsanın üstün bir örgütleme yeteneği, ama karışık düşünceleri olabilir. Kısaca Brunswick dükü, kendisini von Hund’un ardında bıraktığı kargaşaya bir düzen verme zorunluluğu karşısında buluyor; Alman Masonluk dünyasında birbiriyle çatışan üç akımın var olduğunu görüyor: bazı Gül-Haçlar’ı da kapsayan bilgelikçi, gizlici akım, usçu akım, bir de Bavyera Aydınlanmışlarının anarşik-devrimci akımı. Çeşitli tarikatlarla ritlerin, o zaman dendiği gibi, bir ‘kurultay’, bir çeşit etats generaux<sup class="calibre4"><sup class="noteref" id="back_note_233"><a class="calibre5" href="index_split_137.html#note_233" title="233">233</a></sup></sup> için bir araya gelmelerini öneriyor. Aşağıdaki soruların yanıtlanması gerekiyordu: Tarikatın kökeninde gerçekten de bir antik dernek var mıdır? Varsa hangisidir? Bilinmeyen Üstünler, eski geleneğin koruyucuları, gerçekten var mıdır? Varsa kimlerdir? Tarikatın gerçek amacı nedir? Bu amaç, Tapınakçı tarikatın yeniden kurulması mıdır? Böylece sürüp gidiyor, tarikatın gizli bilimlerle uğraşması gerekip gerekmediği sorusunu da kapsayarak. Willermoz yaşam boyu kendi kendine sorageldiği sorulara sonunda yanıt bulacağını umarak, büyük bir istekle katıldı toplantıya... Burada da, Maistre olayı ortaya çıkıyor.”</p>

  <p class="block1">“Hangi de Maistre?” diye sordum, “Joseph de Maistre mi, Xavier de Maistre mi?”</p>

  <p class="block1">“Joseph de Maistre.”</p>

  <p class="block1">“Şu gerici?”</p>

  <p class="block1">“Belki gericiydi, ama yeterince değil. Garip bir adamdı. Düşününüz ki, Katolik kilisesini tutan bu adam, tam ilk papaların Masonluğa karşı buyruklar çıkarmaya başladıkları sırada, Josephus a Floribus adıyla bir locaya üye oluyor. Dahası, 1773’te, kısa bir papalık mektubu Cizvitleri mahkûm ettiği zaman yaklaşıyor Masonluğa. Doğal olarak, de Maistre, İskoç tipi localara yaklaşıyor. Anlaşılabilir bir şey bu; kentsoylu bir aydınlanmacı değil, bir aydınlıkçıdır o-bu ayrıma dikkat etmelisiniz, çünkü İtalyanlar Jakobenler’e aydınlanmacı derler, oysa başka ülkelerde bu ad geleneğin izleyicilerine verilir- ilginç bir karışıklık...”<sup class="calibre4"><sup class="noteref" id="back_note_234"><a class="calibre5" href="index_split_137.html#note_234" title="234">234</a></sup></sup></p>

  <p class="block1">Agliè konyağını yudumluyordu; beyazımsı bir madeni tabakadan alışılmamış biçimde purolar çıkardı. (“Londra’daki tütüncüm yapıyor bunları,” dedi. “Evimde içtiğiniz purolar gibi, buyurun, çok güzeldir...”) Gözleri anılara dalıp gitmiş, konuşmasını sürdürüyordu:</p>

  <p class="block1">“De Maistre... Davranışları olağanüstü zarif bir adamdı; onu imlemek tinsel bir haz veriyordu insana. Gizlici çevrelerde büyük bir yetke sayılıyordu. Gene de, Wilhelmsbad’da, herkesin beklentilerini boşa çıkardı. Düke bir mektup göndererek, Tapınakçılar’la bağıntısı olduğunu, Bilinmeyen Üstünler’i, içrek bilimlerin yararını kesin bir dille yadsıdı. Bütün bunları Katolik kilisesine bağlılığından ötürü yadsıyordu, ama kentsoylu Ansiklopodistler’in akıl yürütmeleriyle yapıyordu bunu. Dük mektubu yakınlarına okuduğunda, hiç kimse inanmak istemedi. De Maistre, şimdi, tarikatın amacının, yalnızca bir tinsel yeniden bütünleşme olduğunu, geleneksel törenlerle ritlerin yalnızca gizemsel ruhu uyanık tutmaya yaradığını vurguluyordu. Masonluğun bütün yeni simgelerini övüyor, ama birçok şeyi temsil eden bir imgenin, artık hiçbir şeyi temsil etmez olduğunu söylüyordu. Bu -bağışlayın beni- Hermetik geleneğe tümüyle aykırıdır, çünkü bir simge ne ölçüde çift anlamlı kaçıcı olursa, o ölçüde tamdır, açıklayıcı ve güçlüdür. Yoksa, binlerce yüzün Tanrısı olan Hermes’in ruhu ne olurdu? Tapınakçılar’a gelince, de Maistre Tapınak tarikatının açgözlülükten doğduğunu, yıkımına da açgözlülüğün yolaçtığını söylüyordu, hepsi bu. Görüyorsunuz ya, Savoylı, tarikatın Papa’nın onayıyla yıkıldığını unutamıyordu. Hermetik eğilimleri ne denli güçlü olursa olsun, kuralcı Katoliklere hiç güvenilmez. Bilinmeyen Üstünler’le ilgili yanıt da gülünçtü: bunlar yokturlar, bunun kanıtı da onları tanımayışımız. Elbette onları bilmiyoruz, yoksa nasıl bilinmez olurlardı diye karşı çıkıldı ona. Böyle akıl yürütme olur mu sizce? Ne tuhaf, bu yaratılışta bir inançlı, gizem duygusuna karşı nasıl böylesine geçirgen olmayabiliyor. Bunun ardından, de Maistre son bir çağrıda bulunuyor: İncil’e dönelim, Memphis çılgınlıklarını bırakalım. Kilisenin bin yıllık çizgisini yeniden öne sürmekten başka bir şey yapmıyordu de Maistre. Wilhelmsbad toplantısının nasıl bir ortamda yapıldığını anlayabilirsiniz. De Maistre gibi bir yetkenin ayrılmasıyla, Willermoz azınlıkta kaldı. Bu durumda, olsa olsa bir uzlaşma sağlanabilirdi. Tapınakçı rit korundu; tarikatın kökenlerine ilişkin sonuçların çıkarılması ertelendi; kısaca, toplantı tam bir başarısızlıkla sonuçlandı. İskoç kolunun fırsatı kaçırdığı andı, bu an; olaylar başka türlü gelişmiş olsaydı, belki de yüzyılın tarihi başka olurdu.”</p>

  <p class="block1">“Peki, sonra?” diye sordum. “Parçalar bir daha hiç yamanmadı mı?”</p>

  <p class="block1">“Sizin deyiminizle, yamanacak ne kalmıştı ki?.. Üç yıl sonra, Bavyera Aydınlanmışlarına katılmış olan Lanze adında bir Protestan vaiz bir ormanda yıldırım çarpmasıyla ölüyor. Üstünde tarikatın yönergeleri bulunuyor, Bavyera hükümeti işe karışıyor, Weishaupt’un hükümete karşı bir entrika çevirdiği ortaya çıkıyor, ertesi yıl tarikat kapatılıyor. Bu kadarla da kalmıyor, Weishaupt’un yazıları, Aydınlanmışlar’ca hazırlandığı varsayılan tasarılarla birlikte yayımlanıyor. Bu yazılar, tam bir yüzyıl boyunca Fransız ve Alman Yeni-tapınakçılığını gözden düşürüyor. Olasılıkla, Weishaupt’un Aydınlanmışlar’ı, Jakoben Masonluğundan yanaydılar; Yeni-Tapınakçı akıma onu yıkmak için sızmışlardı. Bu soysuz takımının devrimin ateşli savunucusu Mirabeau’yu kendi yanına çekmesi bir rastlantı olmasa gerek. Size bir giz vereyim mi?”</p>

  <p class="block1">“Lütfen.”</p>

  <p class="block1">“Benim gibi, yitik bir Gelenek’in kopmuş ipuçlarını birleştirmeye çalışan insanlar, Wilhelmsbad toplantısı gibi bir olgu karşısında şaşakalırlar. Kimileri kestiremiyorlardı, ama sustular; kimileriyse biliyorlardı, ama yalan söylediler. Sonra da artık çok geç olmuştu; önce devrim fırtınası, ardından on dokuzuncu yüzyıl gizlicilerinin şamatası... Listenize bakınız, bir aldatmaca, bir kolay inanırlık, çelmeleme, karşılıklı aforozlar, herkesin ağzında dolaşan gizler şenliği. Bir gizlicilik tiyatrosu.”</p>

  <p class="block1">“Gizliciler pek güvenilir kimseler değil, ne dersiniz?” diye sordu Belbo.</p>

  <p class="block1">“Gizlicilikle içreklik arasındaki ayrımı görmek gerekir. İçreklik, yalnızca simgeler aracılığıyla iletilen bir bilginin aranışıdır; bilisizlere kapalıdır. On dokuzuncu yüzyılda yayılan gizlicilik ise, bir buzdağının tepesi, içrek gizin yüzeyinde kalan küçük bir parçasıdır. Tapınakçılar erginlenmişlerdi; bunun kanıtı da, işkence altında gizlerini korumak için ölmeleridir. Bu gizi gizlemek için gösterdikleri güç, onların erginlenmiş olduklarına kuşku bırakmıyor, onların bildiklerini öğrenme özlemi uyandırıyor içimizde. Gizlici, göstermecidir. Peladan’ın dediği gibi, erginlenmeyle erişilen gizin açığa vurulması hiçbir şeye yaramaz. Ne yazık ki, Peladan bir erginlenmiş değil, bir gizliciydi. On dokuzuncu yüzyıl bir gammazlıklar yüzyılıydı. Herkes büyü, teurji, Kabala, Tarot gizlerini yaymak için çırpınıyordu. Belki de inanıyorlardı buna.”</p>

  <p class="block1">Agliè listemizi gözden geçirmeyi sürdürüyordu, bir tür acımayla, bıyık altından gülümseyerek. “Helena Petrovna. Aslında akıllı bir kadın, ama daha önce yazılmamış tek bir şey bile söylemedi. .. De Guaita, uyuşturucu bağımlısı bir kitap hastası. Papus: bu iyi işte.” Sonra birden durdu. “Tres... Bunu nerede buldunuz? Hangi metinde?”</p>

  <p class="block1">Aferin, diye düşündüm, metin üstünde kalem oynatıldığının ayrımına vardı. Belirsizce yanıtladım: “Şey, listeyi çeşitli metinlerin oluşturduk. Çoğunu geri verdik, saçmasapan şeylerdi. Bu Tres’in nereden çıktığını anımsıyor musunuz, Belbo?”</p>

  <p class="block1">“Hayır. Sen, Diotallevi?”</p>

  <p class="block1">Aradan günler geçti... Önemli mi?”</p>

  <p class="block1">Hiç önemli değil,” diye güvence verdi bize Agliè. “Hiç adını işitmedim de. Gerçekten, ondan kimin söz ettiğini söyleyemez misiniz bana?”</p>

  <p class="block1">Çok üzgündük, anımsamıyorduk.</p>

  <p class="block1">Agliè yelek cebinden saatini çıkardı. “Tanrım, birine daha sözüm vardı. Beni bağışlayınız.”</p>

  <p class="block1">Agliè gitti, biz kalıp konuştuk.</p>

  <p class="block1">“Şimdi her şey açıklığa kavuştu. İngilizler Avrupa’nın bütün erginlenmişlerini Bacon tasarısının çevresinde toplamak için Mason önerisini ortaya atıyorlar.”</p>

  <p class="block1">“Ama tasarının yalnızca yarısı gerçekleştiriliyor. Bacon’cıların geliştirdikleri fikir öylesine büyüleyicidir ki, beklentilerine aykırı sonuçlar doğuruyor. İskoç akımı denen akım, toplantıyı, sırayı yeniden oluşturmanın bir yolu olarak görüyor, Alman Tapınakçılar’la’ bağ kuruyor.”</p>

  <p class="block1">“Agliè’ye göre, olanlardan bir anlam çıkmıyor. Bu belli. Ne olduğunu şimdi ancak biz söyleyebiliriz, daha doğrusu ne olmuş olmasını istediğimizi. Bu noktada, çeşitli ulusal gruplar birbirleriyle yarışa giriyorlar. Martines de Pasqually, Tomar grubunun bir ajanıysa, hiç şaşmam. İngilizler İskoçları tanımıyorlar; sonra Fransızlar var. Fransızlar açıkça iki gruba ayrılmışlardı: İngiliz-yanlısı ve Alman-yanlısı olarak. Masonluk yalnızca bir perde, ardında bütün bu çeşitli grupların ajanlarının -Tanrı bilir Paulusçular’la Kudüslüler neredeydiler- birbirlerinden giz’in bir parçasını koparıp almak için buluşup çatışmaları için bir bahane.”</p>

  <p class="block1">“Masonluk, Kazablanka filmindeki Rick’s Bar’a benziyor,” dedi Belbo. “Yaygın görüşü altüst ediyor. Masonluk gizli bir dernek değildir.”</p>

  <p class="block1">“Hayır, yalnızca bir açık liman; Macao gibi. Bir dış görünüş. Giz başka bir yerde.”</p>

  <p class="block1">“Zavallı Masonlar.”</p>

  <p class="block1">“Gelişme kurban ister. Ama kabul edin ki, tarihin içkin bir usçuluğunu ortaya çıkarıyoruz.”</p>

  <p class="block1">“Tarihin usçuluğu, Tevrat’ın iyi bir biçimde yeniden yazılmasıdır,” dedi Diotallevi.</p>

  <p class="block1">“Biz de öyle yapıyoruz, en Yüce’nin adı kutlu olsun.”</p>

  <p class="block1">“Güzel,” dedi Belbo. “Şimdi Bacon’cıların elinde Saint-Martin-des-Champs vardır; Fransız-Alman yeni-Tapınakçılığı sayısız mezheplere bölünmektedir... Ama söz konusu gizin neyle ilgili olduğuna hâlâ karar vermedik.”</p>

  <p class="block1">“Bu sizlere bağlı,” dedi Diotallevi.</p>

  <p class="block1">“Bize mi? Üçümüz de işin içindeyiz. Alnımızın akıyla çıkmazsak aptal durumuna düşeriz.” “Kime karşı?” “Tarihe karşı. Gerçek’in mahkemesi karşısında.”</p>

  <p class="block1">“Quid est veritas?”<sup class="calibre4"><sup class="noteref" id="back_note_235"><a class="calibre5" href="index_split_137.html#note_235" title="235">235</a></sup></sup> diye sordu Belbo.</p>

  <p class="block1">“Biz,” dedim.</p>

  <p class="block3" id="calibre_pb_84"> </p>
</body>
</html>