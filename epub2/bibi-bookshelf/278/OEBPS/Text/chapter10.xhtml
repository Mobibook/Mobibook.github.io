<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" dir="ltr" style="page-break-before: always; margin-left: 0px; margin-right: 0px; text-indent: 37.795277px; text-align: center; font-weight: bold; font-size: 200%;">10</h3>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">II descend, reveille, l’autre cote du reve. -</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">Uyanmış iniyor rüyanın öte yakasından aşağı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">VICTOR HUGO, Les Contemplations</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Saat daha üçtü ve Parklar Departmanındaki ofisine gidip güneydoğu banliyö oyun alanları projesinin çizimlerini bitirmesi gerekiyordu; ama ofise gitmedi. Bir an gitmeyi düşündü, sonra bu düşünceyi aklından savdı. Hafızası bu işi beş yıldır yapıyor olduğuna dair her türlü güvenceyi kendisine veriyor da olsa, hafızasına inanmıyordu. Şu anda yapması gereken, iş değildi. Hem bu iş onun işi de değildi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Gerçeklik namına elinde kalmış şuncacık şeyin en büyük kısmını oluşturan işini, varoluşunun gerçek anlamda sahip olmayı sürdürdüğü bu yegâne öğesini böylece gerçekdışı saflarına süpürmekle, sağlığını kaybetmiş bir aklın karşı karşıya bulunduğu tehlikenin tıpatıp aynısına maruz kaldığının farkındaydı: Özgür irade duygusunun yitirilişiydi bu tehlike. Olanı inkâr ettikçe, olmayanın pençesine düşerdi insan, boşluğu doldurmak için hep birden üşüşen zorlantıların, fantazilerin ve dehşetlerin pençesine düşerdi - bunu biliyordu. Ama boşluk oradaydı. Bu hayat gerçeklikten yoksundu; yaratmaya hacet olmayan yerde yaratan rüyanın kumaşı epriyip gitmiş, delik deşik bir şeye dönüşmüştü. Eğer var olmak buyduysa, o boşluk belki çok daha yeğdi. Bu canavarlara ve aklın ötesindeki kaçınılmazlara boyun eğecekti. Eve gidecek, hiçbir ilaç almadan uyuyacak ve piyangodan ne çıkarsa onun rüyasını görecekti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Şehir merkezinde fünikülerden indi, ama tramvaya binmek yerine mahallesine doğru yürümeye koyuldu; yürümeyi oldum olası severdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Lovejoy Parkı’nın bittiği yerde, eski, köprülü otoyolun bir parçası halen sapasağlam uzayıp gidiyordu. Muhtemelen yetmişli yıllardaki otoyol yapma hastalığının son delilik nöbetlerinden artakalmış olan devasa bir yapıydı bu; bir zamanlar Marquam Köprüsü’ne kadar devam ediyor olsa gerekti, ama şimdi Front Caddesi’nin 9 metre yukarısında, göğün ortasında bıçak gibi kesiliyordu. Salgın Yıllarının ardından şehir baştan aşağı yerle bir edilip yeniden inşa edildiğinde, belki de Amerikalı gözlerce fark edilmeyecek denli büyük, işe yaramaz ve çirkin bir yapı olduğundan, yıkılmamıştı. Orada öylece duruyordu; şeritlerinin orasında burasında çalılıklar bitmiş, bu arada altında da uçurum eteklerindeki kırlangıç yuvalarını andıran bir yığın bina türemişti. Şehrin bu enikonu derbeder ve çekimser küçük bölgesinde, bir yanda Tüketim Mallarının Adaletli Paylaşımı mevzuatının müşterilere getirdiği katı sınırlamalara, diğer yanda Dünya Planlama Merkezi’ne ait dev hipermarketlerin ve satış mağazalarının -dünyadaki ticaret akışının yüzde doksanı bu marketler üzerinden gerçekleştiriliyordu artık- ezici rekabetine rağmen ayakta kalmaya çalışan küçük dükkânlar, bağımsız marketler, pek de iştah açıcı görünmeyen küçük lokantalar vardı halen.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Köprülü otoyolun altındaki bu dükkânlardan biri de ikinci el malların satıldığı bir mağazaydı; vitrinin tepesindeki tabelada "Antikalar" yazıyor, camekânda ise boyaları kalkmaya başlamış (ve yazım hatasına kurban gitmiş) "Ivır Zırıv" ibaresi okunuyordu. Vitrinin bir yanında el yapımı birkaç bodur çömlek, diğer yanında üzerine güvelere yem olmuş desenli bir şal serilmiş eski püskü bir sallanan sandalye vardı ve bu ana teşhir ürünlerinin etrafına her çeşit kültürel çerçöp darmadağın serpiştirilmişti: bir at nalı, kurmalı bir kol saati, bir mandıradan gelmiş olacak esrarengiz bir alet, Başkan Eisenhower’ın çerçeveli bir fotoğrafı, içinde üç adet Ekvador madeni parası bulunan, dışı hafifçe hasarlı bir cam küre, yavru yengeç ve yosun desenleriyle süslenmiş plastik bir klozet kapağı, fazla kullanılmaktan yıpranmış bir tespih ve üstlerinde "İyi Drmda" ibaresi bulunan, ama besbelli çizik içinde bir yığın eski 45’lik. Tam da Heather’ın annesinin bir süre çalışmış olabileceği türden bir yer, diye geçirdi içinden Orr. Ani bir dürtüye uyup içeri girdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">İçerisi serin ve oldukça karanlıktı. Köprülü otoyolun bir ayağı, içerideki duvarlardan birini oluşturuyordu; bir denizaltı mağarasının duvarı gibi yüksek, boş, koyu renkli, geniş mi geniş betonarme bir yüzeydi bu. Geri çekilen gölgelerin, hantal mobilyaların, onlarca dönümü kaplayabilecek eski püskü soyut resimlerin ve halen hiçbir işe yaramamakla birlikte artık gerçekten antikadan sayılmaya başlayan sözde-antika çıkrıkların arasından, sahipsiz nesnelerin bu kasvetli yurdundan devasa bir figür çıktı, yavaşça süzülürmüş gibi görünen sessiz ve sürüngenimsi bir figür. Dükkân sahibi bir Uzaylıydı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kıvrılmış sol dirseğini havaya kaldırdı ve "İyi günler. Bir nesne mi arzu ediyorsunuz?" dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Teşekkürler, yalnızca bakıyordum."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Lütfen bu faaliyete devam ediniz," dedi dükkân sahibi. Azıcık geri çekilip gölgelerin arasına girdi ve oldukça hareketsiz bir şekilde durdu. Orr bir köşedeki harap, eski püskü tavus kuşu tüylerinin üstündeki ışık oyununa baktı, 1950’den kalma bir amatör film projektörünü, mavi beyaz bir sake takımını ve oldukça yüksek fiyatlar biçilmiş Mad dergilerinden oluşan yığını inceledi. Som çelikten yapılmış bir çekici elinde şöyle bir tarttı ve aletin dengesine hayran kaldı; ustalıkla yapılmış bir aletti, güzel bir şeydi. Amerika’nın refah içinde yüzdüğü yıllardan kalma bunca ıvır zıvırda Uzaylıların ne bulduğunu merak ederek, "Bu sizin kendi seçiminiz mi?" diye sordu dükkân sahibine.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ne gelirse kabulümüzdür," diye yanıtladı Uzaylı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Akla yatkın bir bakış açısı. "Size bir şey sorabilir miyim acaba? Dilinizde <span style="font-style:italic">iahklu'</span> sözcüğünün anlamı nedir?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Dükkân sahibi o geniş, kabuğa benzer zırhı, kırılgan nesneler arasından yanlamasına dikkatle geçirerek yeniden yaklaştı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İfade edilemez. Tekil kişilerle iletişim kurmak için kullanılan dil başka ilişki biçimlerini ihtiva etmeyecektir Jor Jor." Paleti andıran kocaman, yeşilimsi bir uzuv olan sağ el, ağır, belki biraz da tereddütlü bir biçimde Orr’a doğru uzandı." ‘Tiua’k Ennbe Ennbe."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr onunla el sıkıştı. Hiç kımıldamadan durmuş, besbelli kendisine bakıyordu; gerçi o koyu renkli, buhar dolu başlığın içinde göz namına bir şey de görünmüyordu ya. Tabii başındaki şey başlık idiyse. O yeşil kabuğun, o muazzam zırhın altında sahiden elle tutulur, somut bir biçim var mıydı ki acaba? Hiç bilmiyordu. Buna rağmen ‘Tiua’k Ennbe Ennbe’nin yanında kendini son derece rahat hissediyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ezkaza Lelache diye biriyle tanışmış olamazsınız herhalde, değil mi?" dedi birden, dükkâna girmesine neden olan o ani dürtünün bir benzerine yenik düşerek.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Lelache. Hayır. Lelach’ı mı arıyorsunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Lelache’ı kaybettim."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Sisin içinde kesişmeler," dedi Uzaylı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Onun gibi bir şey," dedi Orr. Önündeki, üstü hayli kalabalık masadan Franz Schubert’in yaklaşık beş santim boyunda beyaz bir büstünü seçip aldı, bir piyano öğretmeninin öğrencisine verdiği bir ödül olsa gerekti bu. Öğrenci büstün kaidesine "Ben kim endişelenmek kim” yazmıştı. Schubert’in yüzü uysal ve ruhsuzdu, gözlüklü minik bir Buda gibi. "Bu ne kadar?" diye sordu Orr.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Beş Yeni Sent," diye yanıtladı ‘Tiua’k Ennbe Ennbe.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr cebinden beş sentlik Halk-Fed parası çıkarıp Uzaylıya uzattı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"<span style="font-style:italic">Iahklu''yu</span> kontrol etmenin, onu olması gereken... yani doğal seyrine sokmanın bir yolu yok mu?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Uzaylı beş senti aldı ve azametli bir biçimde yan yan süzülerek Orr’un satılık bir antika sanmış olduğu krom kaplı bir yazarkasanın başına geçti. Gerekli tuşlara basarak satış bedelini yazarkasaya kaydetti, sonra bir süre hiç kımıldamadan durdu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bir çiçekle bahar olmaz," dedi. "Bir elin nesi var, iki elin sesi var." Aralarındaki iletişim uçurumuna köprü çekmeye yönelik bu çabasından besbelli tatmin olmamış halde yeniden duraladı. Yarım dakika boyunca hiç kıpırdamadan durdu, derken ön taraftaki vitrine doğru gidip kendinden emin, gergin, dikkatli hareketlerle orada sergilenen antika plaklardan birini aldı ve Orr’a getirdi. Bir Beatles plağıydı bu: "<span style="font-style:italic">With a Little Help from My Friends</span>."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hediye," dedi. "Kabul edilebilir mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet," dedi Orr ve plağı aldı. "Teşekkürler - çok teşekkür ederim. Çok naziksiniz. Size nasıl teşekkür edeceğimi bilemiyorum."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"O memnuniyet bana ait," dedi Uzaylı. Mekanik olarak çıkan ses donuk, zırh ise buz gibi kayıtsız olsa da, ‘Tiua’k Ennbe Ennbe’nin sahiden memnun olduğundan emindi Orr; kendi de duygulanmıştı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bunu ev sahibimin aletinde çalabilirim, eski bir gramofonu var," dedi. "Çok teşekkür ederim." Yeniden el sıkıştılar ve dükkândan çıktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Corbett Caddesi’ne doğru yürümeye devam ederken, Uzaylıların benim tarafımda olmasına şaşmamalı, diye geçirdi içinden. Ne de olsa onları bir bakıma ben icat ettim. Ne diye icat ettiğim konusunda hiçbir fikrim yok elbette. Ama ben ortalıkta olduklarını rüyamda görene, onların var olmasına göz yumana dek ortalıkta olmadıkları da kesin. Bu da demek oluyor ki aramızda bir bağlantı var - her zaman da vardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Tabii şayet bu doğruysa (düşünceleri de yürüme hızında ilerliyordu), mevcut haliyle bütün dünya benim tarafımda olmalı, çünkü onun büyük bir kısmını da rüyamda görerek bizzat yarattım. Eh, aslına bakılırsa o da pekâlâ benim tarafımda. Yani ne de olsa ben onun bir parçasıyım. Ondan ayrı bir şey değilim ya. Yeri arşınladığımda yer benim tarafımdan arşınlanıyor, havayı soluduğumda onu değiştiriyorum, dünya nasıl benimle bağlantılıysa ben de her şeyimle sonuna kadar bağlantılıyım onunla.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yalnız Haber farklı, üstelik her rüyayla daha da farklı oluyor. O bana karşı: Onunla olan bağlantım olumsuz. Ve dünyanın onun başının altından çıkan yönleri, bana rüyamda görmemi emrettiği yönleri - kendimi yabancılaşmış hissettiğim, kendimi karşısında âciz hissettiğim şey bu yönler işte...</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kötü biri olduğundan değil. Dediklerinde haklı, insan başka insanlara yardım etmeye elbet çalışmalı. Ama yılan antitoksiniyle ilgili o örnek yanlıştı. Bir insanın acı çekmekte olan başka bir insanla karşılaşmasından söz ediyordu. Bu farklı bir durum. Belki de benim yaptığım şeyin, dört yıl önce nisan ayında yaptığım şeyin... haklı gerekçeleri vardı... (Ama düşünceleri her zaman olduğu üzere o yangın enkazından kaçındı.) Başka bir insana yardım etmek gerekir. Ama insan kitleleri söz konusu olduğunda, Tanrı rolüne soyunmak da doğru değil. Tanrı olabilmek için ne yaptığını biliyor olman lazım. Ve iyi bir şeyler yapabilmek için haklı olduğuna ve niyetinin iyi olduğuna inanıyor olman yetmez. Kendi dışındaki şeylerle... temas halinde olman lazım. Haber temas halinde değil. Hiç kimsenin, hatta hiçbir şeyin onun gözünde kendine ait bir varoluşu yok; dünyayı kendi amacı için bir araç olarak görüyor sadece. Amacının iyi olması da bir şeyi değiştirmiyor, çünkü sahip olduğumuz yegâne şey araçlar... O kabullenemiyor, şeyleri oluruna bırakamıyor, hiçbir işin ucunu bırakamıyor. Adeta çıldırmış... Benim gibi rüya görmeyi sahiden başarırsa, kendisiyle birlikte hepimizi o temassızlık haline sürükler. Şimdi ne yapacağım ben?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bu soruya vardığında Corbett’in üzerindeki eski eve de varmıştı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Apartman yöneticisi Mannie Ahrens’dan modası geçmiş gramofonu ödünç almak üzere giriş katındaki daireye uğradı. Bu komşu ziyareti, doğası gereği bir demlik esrarlı çayı paylaşmayı da kapsıyordu. Orr ağzına sigara sürmediğinden ve dumanı öksürmeksizin içine çekmeyi başaramadığından Mannie daima onun için özel olarak demlerdi otu. Biraz dünya meselelerinden konuştular. Mannie spor programlarından nefret ederdi; evinden dışarı çıkmaz, her öğleden sonra Çocuk Merkezlerine henüz alınmamış çocuklara yönelik eğitici DPM programlarını izlerdi. "O kukla timsah var ya, hani şu Dooby Doo, sahiden çok kral bir tip," dedi. Konuşmalarında uzun boşluklar olurdu, Mannie’nin zihninin yıllar yılı maruz kaldığı sayısız kimyasal yüzünden paçavraya dönmüş kumaşındaki kocaman deliklerin bir etkisiydi bu. Ama Mannie’nin o pis dairesinde huzur ve mahremiyet vardı; esrarlı çay da fazla sert olmadığı sürece Orr’da tatlı bir gevşeme etkisi yaratıyordu. Nihayet gramofonu kucakladığı gibi yukarı taşıdı ve fişini tamtakır salonun duvarındaki bir prize taktı. Plağı gramofona koydu, sonra iğne kolunu döner tablanın üzerine getirip duraladı. Ne istiyordu ki?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Emin değildi. Yardım herhalde, diye düşündü. Ya da ‘Tiua’k Ennbe Ennbe’nin dediği gibi, ne gelirse kabulü olacaktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">İğneyi dikkatle en dıştaki girintiye indirdi ve gramofonun yanına, toz içindeki yere uzandı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify;font-style:italic">Binlerine ihtiyacın var mı?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify;font-style:italic">Benim sevecek birine ihtiyacım var.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Makine otomatikti; plak bitince bir an usulca gurulduyor, iç organlarını tıkırdatıyor sonra iğneyi gerisin geri en baştaki girintiye döndürüyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify;font-style:italic">İdare ediyorum bir parça yardımla</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify;font-style:italic">Dostlarımdan gelen bir parça yardımla</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Plak on birinci kez çalmaya başladığında Orr derin bir uykuya daldı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yüksek tavanlı, tamtakır, loş odada uyanan Heather bir an neye uğradığını şaşırdı. Burası da neresiydi?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Uyumuştu. Bacakları iki yana açılmış, sırtı piyanoya yaslanmış halde yerde uyuyakalmıştı. Marihuana oldum olası uykusunu getirir, üstelik aptallaştırırdı onu, ama insan Mannie’nin, o zavallı ihtiyar otkafanın hatırını kırıp hayır diyemiyordu ki. George "<span style="font-style:italic">With a Little Help</span>" şarkısını kanırta kanırta, neredeyse döner tablayı kemirecekmişçesine çalmakta olan gramofonun yanı başında, derisi yüzülmüş bir kedi gibi yamyassı yatıyordu. Heather müziğin sesini yavaş yavaş kıstı, sonra gramofonu durdurdu. George kımıldamadı bile; dudakları hafifçe aralık, gözleri sımsıkı kapalıydı. İkisinin de bu müziği dinleyerek uyuyakalmış olması ne komikti. Dizlerinin üstünde doğrulup yerden kalktı ve akşam yemeği için ne olduğuna bakmak üzere mutfağa yollandı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Of ki ne of: domuz ciğeri. Kilo hesabına göre dağıtılan üç et puluyla alınabilecek en besleyici ve ekonomik yiyecekti domuz ciğeri. Dün hipermarketten almıştı onu. Aslında ince ince kesilip, tuzlanmış domuz eti ve soğanla kavrulsa belki... öğğğğ. Öğğğ möğğ, yapacak bir şey yoktu, domuz ciğeri bile yiyecek kadar açtı ve George da zor beğenen bir adam değildi. Doğru düzgün bir yemek bulduğunda seve seve yer, tadını çıkarırdı, ama önüne iğrenç domuz ciğeri konduğunda da yine gıkını çıkarmadan yerdi. İyi huylu erkekler de dahil bütün lütufların kaynağı olan Tanrı’ya övgüler olsun.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bir yandan sofrayı kurup bir yandan iki patatesle yarım lahanayı pişsin diye tencereye koyarken ara ara nedensizce durup kalıyordu: Kendini sahiden bir tuhaf hissediyordu. Yönünü yurdunu şaşırmış gibi. O allahın belası esrar yüzündendi mutlaka ve tabii sabaha kadar yerde uyumaktan.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George saçı başı darmadağın, gömleği tozlanmış halde girdi mutfağa. Uzun uzadıya baktı kadının yüzüne. "Kimler gelmiş. Günaydın!" dedi Heather.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George öylece durmuş, gülümseyerek bakıyordu ona; saf sevinç dolu, kocaman, ışıl ışıl bir gülümsemeydi bu. Hayatında hiç bu kadar büyük bir iltifata nail olmamıştı Heather; kendi sebep olduğu bu sevinç onu utandırmıştı. "Canım karıcığım," dedi George ellerini tutarak. Avuçlarına baktı kadının, ellerini ters çevirip dışlarına baktı, sonra onları yüzüne götürdü. "Kahverengi olmalıydın," dedi George ve Heather korktuğu başına gelmişçesine, gözlerinde yaşlar gördü adamın. Bir anlığına, yalnızca o an için, olup bitenin sırrına erer gibi oldu; kahverengi olduğunu anımsadı, geceleyin kulübedeki o sessizliğin, derenin çağıldayışının ve daha bir sürü şeyin anısı beyninde bir şimşek gibi çaktı. Ama George o anda her şeyden önce geliyordu, başka şeyleri düşünecek halde değildi. Kendisini kollarına alan George’a sarıldı. "Yorgunluktan perişan oldun," dedi, "keyifsizsin, yerlerde uyuyakaldın. O Haber domuzu yüzünden hep. Bir daha gitme ona. Ne olur gitme artık. İstediğini yapsın, umurumda değil, dava açarız ona, isterse mahkeme emriyle seni zorla Linnton’a kapatsın, temyize gideriz, başka bir psikiyatr bulur, seni yine çıkarırız oradan. Onunla çalışmaya devam edemezsin artık, canına okuyor senin."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kimse canıma okuyamaz," dedi George ve cılız bir kahkaha attı, göğsünden handiyse hıçkırık gibi yükselen bir kahkaha. "Hele de dostlarımdan bir parça yardım gördüğüm sürece. Tekrar gideceğim ona, ama bunlar son gidişlerim, kurtulmama bir şey kalmadı. Artık beni endişelendiren kendi durumum değil. Ama sen merak etme..." Ciğerle soğanlar tavada cızırdarken, bedenlerindeki bütün yüzeyler bitişmiş, tamamen bütünleşmiş halde birbirlerine sıkı sıkı sarıldılar. "Ben de uyuyakaldım," dedi Heather George’un boynuna, "İhtiyar Rutti’nin o aptal mektuplarını daktilo etmekten kafam kazan gibi olmuş. Ama güzel plak almışsın, hoşuma gitti. Çocukken Beatles’a bayılırdım, ama Hükümet’in radyo kanalları artık hiç çalmıyor onları."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Almadım, hediye edildi," dedi George, ama tavadaki ciğer yağda pat edince Heather kocasının kollarından kopup yemeğe bakmak zorunda kaldı. Yemek boyunca George onu seyretti; Heather da George’u seyretmekten geri durmadı. Yedi aydır evliydiler. Havadan sudan konuşmakla yetindiler, birbirlerine dişe dokunur bir şey söylemediler. Bulaşıkları yıkadılar ve yatağa girdiler. Yatakta aşk yaptılar. Aşk taş gibi durduğu yerde beklemez, tıpkı ekmek gibi yapılmalıdır; hep yeniden yapılmalı, taze tutulmalıdır. Yapılıp bittiğinde birbirlerinin kolları arasında, aşkı tutarak yatıp uyudular. Uykusunda Heather, bir derenin doğmamış çocukların şarkı söyleyen sesleriyle dolu gürlemesini işitti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George uykusunda açık denizin derinliklerini gördü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Heather ikisi de birbirinden yaşlı, artık kendilerine dahi faydaları kalmamış iki avukatın, Ponder ile Rutti’nin sekreterliğini yapıyordu. Ertesi gün -cuma günü- saat dört buçukta işten çıktığında, önce tekraylıya sonra da tramvaya binip eve gideceğine, Washington Parkı’na tırmanan fünikülere bindi. George’a iş çıkışında onunla İFAGE’de buluşabileceğini söylemişti, George’un terapi seansı ancak beşte başlıyordu nasıl olsa, terapiden çıkınca da birlikte şehir merkezine inip Uluslararası Alışveriş Merkezi’ndeki DPM lokantalarından birinde yemek yiyebilirlerdi. "Bir şey olmayacak, merak etme," demişti George, karısının İFAGE’ye gelmek istemesinin gerçek nedenini anlayarak ve kendisine bir şey olmayacağını kastederek. O da, "Biliyorum," diye yanıtlamıştı, "ama dışarıda yemek eğlenceli olur, hem yemek pulu artırmıştım. Daha Casa Boliviana’yı hiç denemedik."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Heather İFAGE Kulesi’ne erkenden vardı ve girişteki geniş mermer merdivenlerde beklemeye koyuldu. George bir sonraki tramvayla geldi. Kendi gözüne görünmez gelen başka insanlarla birlikte tramvaydan indiğini gördü kocasının. Yüzünde cana yakın bir ifade olan, kısa boylu, sağlam yapılı, kendine fazlasıyla hâkim bir adam. Masa başında çalışan çoğu insan gibi biraz kamburu çıkmış olsa da gerek yürüyüşü, gerek hareketleri göze hoş görünüyordu. Onu görünce, açık renkli duru gözlerinin rengi sanki daha da açılmış gibi oldu ve gülümsedi: yine o katıksız sevinçten doğan yürek parçalayıcı gülümseme. Onu ölesiye seviyordu Heather. Haber onu bir kez daha incitecek olursa, oraya dalıp Haber’ı paramparça edecekti. Şiddet duyguları aslında kendisine yabancıydı, ama söz konusu olan George olduğunda iş değişiyordu. Hem bugün nedense kendisini her zaman olduğundan farklı hissediyordu. Daha bir cesur, daha bir sert. İşyerinde iki kez yüksek sesle "kahretsin" demiş, ihtiyar Bay Rutti’nin irkilmesine yol açmıştı. Daha önce yüksek sesle "kahretsin" dediği vaki değildi ve aslında bugün de öyle bir niyeti yoktu, ama yine de söylemişti işte, malum kelime, sanki kolay kolay bırakamayacağı eski bir alışkanlıkmış gibi dökülüvermişti ağzından...</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Merhaba George," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Merhaba," dedi George ellerini tutarak. "Çok, ama çok güzelsin."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Nasıl olur da birileri bu adamın hasta olduğunu düşünebilirdi?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Tamam, belki tuhaf rüyalar görüyordu. Ama bugüne dek tanıştığı insanların neredeyse dörtte biri gibi düpedüz kötü ve nefret dolu olmasından bin kere daha iyiydi bu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neredeyse beş oldu," dedi Heather. "Ben burada beklerim. Yağmur yağarsa da giriş salonuna geçerim. Gerçi orası da Napolyon’un mozolesinden farksız, o siyah mermerler, o oymalı kakmalı eşyalar insanın üstüne üstüne geliyor. Burası güzel ama. Hayvanat Bahçesi’ndeki aslanların kükreyişleri bile duyuluyor buradan."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Benimle yukarı gelsene," dedi George. "Yağmur başladı bile." Gerçekten de başlamıştı: baharın arkası kesilmek bilmeyen ılık çisentisi. Antarktika’nın buzulları, erimesine asıl yol açanların çocuklarının başına usulca yağıyordu. "Haber’ın güzel bir bekleme odası var. Hem gelirsen, muhtemelen bir yığın Halk-Fed kodamanı ve üç-dört devlet başkanıyla paylaşıyor olacaksın o odayı. İFAGE Müdürü’nün huzuruna çıkıp el etek öpmek için bekleşiyor hepsi de. Ben de her seferinde onların arasından sürünerek geçip onlardan önce içeri buyur edilmek zorunda kalıyorum. Dr. Haber’ın evcil psikopatı. Onun ayaklı sergisi. Biricik göstermelik hastası..." Karısını tepesine Panteon kubbesi kondurulmuş kocaman giriş salonuna yöneltmiş, yürüyen bantların birinden ötekine geçirmiş ve sonsuza uzanıyor gibi görünen olağanüstü, sarmal bir yürüyen merdivenle yukarı çıkarmaya başlamıştı. "İFAGE şu haliyle bile düpedüz dünyayı yönetiyor," dedi. "Haber’ın ne diye daha başka bir iktidar biçimine ihtiyaç duyduğunu merak etmekten kendimi alamıyorum doğrusu. Neticede elinde yeterince iktidar var. Neden durmak bilmiyor? Sanırım Büyük İskender sendromu gibi bir şey bu, sürekli yeni dünyalar fethetme ihtiyacı. Hiçbir zaman anlayamamışımdır bunu. Günün nasıl geçti? İşyerinde bir terslik olmadı ya?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George gergindi, o yüzden bu kadar çok konuşuyordu; öte yandan haftalardır olduğu gibi bunalımda ya da endişeli de görünmüyordu. Bir şeyler onu yeniden doğal iç huzuruna kavuşturmuştu. Heather George’un o huzuru uzun boylu yitirebileceğine, yolunu hepten şaşıracağına, dünyayla teması kaybedeceğine hiç ihtimal vermemişti zaten; yine de perişan durumda olduğu ve perişanlığının giderek arttığı da bir gerçekti. Ama şimdi öyle değildi ve bu öylesine ani, öylesine topyekûn bir değişimdi ki, Heather buna neyin sebep olmuş olabileceğini merak ediyordu. Geriye dönüp değişimin ne zaman baş gösterdiğini düşündüğünde, halen dayanıp döşenmemiş durumdaki salonlarında oturup o çılgın ve derin Beatles şarkısını dinleyerek birlikte uyuyakaldıkları evvelsi akşamdan başka bir şey gelmiyordu aklına. O zamandan beri yeniden kendine dönmüş gibiydi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber’ın kocaman, gösterişli bekleme odasında kimse yoktu. George kapının yanındaki masaya benzeyen şeye adını söyledi ve hemen ardından, otoresepsiyonist, diye açıkladı karısına. Heather gergin bir komik olma çabasıyla acaba otoerotistleri de var mıdır diye alay etmekle meşgulken bir kapı açıldı ve kapının ağzında Haber belirdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Heather onunla yalnızca bir kere, Haber George’u ilk görmeye başladığında karşılaşmış, o seferinde de ancak bir-iki dakika görmüştü. Onun ne denli iriyarı bir adam olduğunu, ne kadar koca bir sakalı olduğunu, nasıl da etkileyici göründüğünü unutmuştu. "İçeri gelsene George!" diye gürledi Haber. Heather’ın dizlerinin bağı çözüldü. Korku içinde bir köşeye sindi. Haber onu fark etti. "Bayan Orr - sizi gördüğüme sevindim! Ne iyi ettiniz de geldiniz! Siz de içeri buyrun."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yok, gelmeyeyim. Ben yalnızca-"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yok yok, gelin. Bunun George’un buradaki muhtemelen son seansı olduğunu biliyor muydunuz? Size anlattı mı? Bu akşam bu işe son noktayı koyuyoruz. Mutlaka aramızda olmanız lazım. Buyrun. Çalışanlarımı erkenden evlerine yolladım. Aşağıya inen yürüyen merdivenlerdeki izdihamı görmüşsünüzdür herhalde. Bu akşam bütün bina bana kalsın istedim. Geçin şöyle, harika, şuraya oturun." Konuşmaya devam etti; cevaben anlamlı bir şey söylemeye hacet yoktu. Haber’ın hali tavrı, etrafa yaydığı gurur dolu mutluluk Heather’ı büyülemişti; onun insanı böylesine avucunun içine alan, bu denli hayat dolu, yalnız kişiliğiyle değil cüssesiyle de efsanevi bir şahsiyet olduğunu hepten unutmuştu. Koskoca bir dünya önderi, dev bir bilimadamı olan böyle bir adamın, bunca haftasını sıradan biri olan George’a kişisel terapi yapmakla harcamış olması sahiden inanılmaz bir şeydi. Ama tabii George’un vakası araştırma bakımından çok önemliydi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Son bir seans," diyordu Haber, kanepenin başucundaki duvarda bulunan bilgisayarımsı bir şeyde birtakım ayarlar yaparken. "Son bir denetimli rüya daha göreceksin ve sonra sorunumuzu çözmüş olacağız. Var mısın George?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kocasının adını sık sık kullanıyordu. "Sürekli adımı söyleyip duruyor; kendinden başka birinin de var olduğunu kendisine hatırlatmak için herhalde," diye anlattığını hatırlıyordu George’un birkaç hafta önce.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Elbette varım," dedi George ve kanepeye oturup yüzünü azıcık havaya kaldırdı; Heather’dan yana bir bakış atıp gülümsedi. Haber derhal birtakım kablolara bağlı o minik şeyleri George’un gür saçlarını ayırarak başına yerleştirmeye koyuldu. Heather her Halk-Fed vatandaşına yapılan bir dizi test ve yine her vatandaş hakkında tutulan zorunlu kayıtlar kapsamında kendi beyin izini aldıkları zamandan hatırlıyordu bu işlemi. Bunun kocasına yapıldığını görmek içini huzursuz etti. O elektrot denen şeyler küçük birer vantuz gibi düşünceleri George’un kafasının içinden çekip çıkarıverecek de bir kâğıt parçasına basılmış kargacık burgacık yazılara, delilerin o anlamsız karalamalarına dönüştürüverecekti sanki. George’un yüzü şimdi aşırı bir yoğunlaşma ifadesine bürünmüştü. Ne düşünüyordu acaba?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber onu boğmaya niyetlenmiş gibi elini birden George’un gırtlağına götürdü ve öbür eliyle kasetçalara uzanarak bilindik hipnoz teranelerini kendi sesiyle yineleyen bir kaseti çalmaya başladı: "Hipnoz haline geçiyorsun..." Birkaç saniye sonra durdu ve hipnozun gerçekleşip gerçekleşmediğini kontrol etti. George kendinden geçmişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tamam," dedi Haber ve belli ki şimdi yapacaklarını düşünüp taşınarak durakladı. O irikıyımlığıyla tıpkı bir bozayı gibi arka ayakları üzerinde yükseldi, Heather ile kanepenin üzerindeki narin, edilgen şekil arasında dikilip durdu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şimdi beni can kulağıyla dinle George, dediklerimi unutma. Derin bir hipnoz halindesin ve sana vereceğim bütün talimatları harfiyen yerine getireceksin. Ben sana söylediğimde uykuya dalıp rüya göreceksin. Etkili bir rüya göreceksin. Rüyanda tamamen normal olduğunu göreceksin - bütün diğer insanlar gibi olduğunu. Bir zamanlar etkili rüya görmek gibi bir yeteneğe sahip olduğunu ya da senin öyle zannettiğini, ama bunun artık doğru olmadığım göreceksin rüyanda. Bu andan itibaren rüyaların aynen başkalarının gördüğü rüyalar gibi olacak, yalnızca senin için bir anlam ifade edecek, fakat harici gerçeklik üzerinde herhangi bir etkileri olmayacak. İşte bütün bunları göreceksin rüyanda; bu söylediklerimi rüyaya dökerken ne tür bir simgeciliğe başvurursan başvur, rüyanın etkili nüvesini, artık etkili rüya göremediğin gerçeği oluşturacak. Güzel bir rüya olacak; adını üç kez söylediğimde, kendini dinç ve iyi hissederek uyanacaksın. Bu rüyadan sonra bir daha asla etkili rüya görmeyeceksin. Şimdi sırtüstü yat. Rahatça yerleş. Uykuya dalıyorsun. Uyuyorsun. Antwerp!"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber bu son sözcüğü söylerken George’un dudakları kıpırdadı ve uykusunda konuşanların o belli belirsiz, uzak sesiyle ağzının içinde bir şeyler geveledi. Kocasının ne dediğini tam duyamamakla birlikte, Heather’ın aklı hemen önceki geceye gitti; yanına kıvrılmış uykuya dalmak üzereyken George yüksek sesle bir şey demişti: Ürper hani, gibisinden bir şeydi sanki. "Ne dedin?" diye sormuş, ama George’dan cevap çıkmamıştı, çoktan uykuya dalmıştı çünkü. Tıpkı şimdi olduğu gibi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Onun oracıkta, elleri iki yanında cansız, savunmasız halde yatışını seyrederken kalbi göğsünün içinde sıkışır gibi oldu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber ayağa kalkmış, şimdi de kanepenin başucundaki makinenin yanında bulunan beyaz bir düğmeye basıyordu; elektrotlardan çıkan kabloların bir kısmı bu makineye, bir kısmı da ne olduğunu bildiği EEG cihazına gidiyordu. Duvardaki şey Artırıcı olsa gerekti, bütün bu araştırmanın asıl konusu olan şey.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber kadının iyiden iyiye gömüldüğü kocaman deri koltuğa doğru yaklaştı. Koltuk hakiki deridendi, hakiki deriye dokunmanın nasıl bir his olduğunu nicedir unutmuştu Heather. O suni, vinil derilere benziyordu, ama insanın parmaklarına çok daha ilginç gelen bir dokusu vardı. Korkuyordu. Neler olup bittiğini anlayamıyordu. Önünde dikilmiş duran irikıyım adama, o ayı-şaman-tanrı karışımına göz ucuyla baktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yüzdük yüzdük kuyruğuna geldik Bayan Orr," diyordu adam artık sesini alçaltmış olarak, "bunca zamandır telkin ettiğim o bir dizi rüyanın son noktası bu. Haftalardır bu seansın -bu rüyanın- yolunu yapıyorduk hep. Geldiğinize çok sevindim, sizi davet etmeyi düşünemedim, kusuruma bakmayın, ama burada olmanız benim açımdan bulunmaz bir nimet, varlığınız kendini tamamen güvende, emin ellerde hissetmesine ek bir katkı sağlıyor. Siz buradayken bir dolap çevirmeye cesaret edemeyeceğimi biliyor! Öyle değil mi? Aslına bakarsanız, başaracağımıza inancım tam. Bu işi bitireceğiz. Rüya görmeye yönelik o saplantılı korku silindiğinde, uyku ilaçlarına olan bağımlılığı da büyük ölçüde kırılmış olacak. Bu tamamen bir koşullama meselesi... İyisi mi şu EEG’den gözümü ayırmayayım ben, şimdi rüya görmeye başlayacak." O koca cüssesiyle seri bir şekilde odanın öbür yanına yürüdü. Heather hiç kıpırdamadan oturup George’un, deminki yoğunlaşma ifadesinden, aslına bakılırsa her türlü ifadeden sıyrılmış sakin yüzünü seyretti. Ölmüş olsa ancak bu kadar ifadesiz görünebilirdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Dr. Haber makineleriyle meşguldü, durmadan kıpır kıpır bir şeyler yapıyor, makinelerin üstüne eğiliyor, onları ayarlıyor, ekranları izliyordu. George’dan yana bakmıyordu bile.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İşte," dedi usulca - herhalde bana demiyor, diye düşündü Heather; kendi kendinin seyircisiydi adam. "İşte oldu. Şimdi. Şimdi kısa bir mola verelim, iki rüya arasında biraz ikinci safha uykusu uyusun bakalım." Duvardaki cihazda bir şey yaptı. "Sonra ufak bir test yaparız..." Yeniden yanına geldi; Heather, sohbet edermiş gibi yapacağına kendisini tam anlamıyla görmezden gelmesini diledi adamın. Sessizliğin faydalarından tümden habersiz gibiydi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Eşinizin burada yürüttüğümüz araştırmalara ne denli büyük bir katkıda bulunduğunu size anlatamam Bayan Orr. Benzersiz bir hasta o. Rüya görmenin doğası ve rüyalardan hem olumlu hem de olumsuz koşullama terapisinde ne şekilde yararlanılabileceği hususunda onun sayesinde öğrendiğimiz şeyler, hayatın her alanında tam manasıyla paha biçilmez kazanımlar sağlayacak. İFAGE’nin açılımını biliyorsunuzdur herhalde. İnsanlığa Faydalı Araştırma ve Geliştirme Enstitüsü. Size şu kadarını söyleyeyim, bu vakadan öğrendiklerimiz insanlığa muazzam, kelimenin tam anlamıyla muazzam ölçüde faydalı olacak. Başlangıçta sıradan bir ilaç suistimali olarak görünen bir vakadan böylesi bir sonuç çıkarabilmiş olmamız olağanüstü bir başarı! İşin en şaşırtıcı yanı da Tıp Fakültesi’ndeki o psikolog müsveddelerinin bu vakada sıradışı bir şeyler olduğunu fark edebilecek kadar kafalarını çalıştırıp onu bana havale etmiş olmaları. Akademisyen klinik psikologların bu kadar akıllıca teşhisler koymaları nadir rastlanan bir durumdur." Bütün bunları söylerken gözü hep saatindeydi; derken, "Her neyse, şimdi Yavru’nun başına döneyim,” deyip yeniden süratle odanın öbür yanına seğirtti. Yine Artırıcı denen şeyin orasını burasını kurcalamaya koyuldu ve yüksek sesle, "George. Hâlâ uyuyorsun, ama beni duyabiliyorsun," dedi. "Beni gayet iyi duyabiliyor ve anlayabiliyorsun. Eğer beni duyuyorsan başını hafifçe salla."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Sakin çehrede bir değişiklik olmadı, ama baş bir kez öne doğru eğildi. Tıpkı ipin ucunda oynayan bir kuklanın başı gibi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Güzel, şimdi beni can kulağıyla dinle. Bir canlı rüya daha göreceksin. Bu rüyada... duvarda bir duvar resmi olduğunu göreceksin, bu ofisin duvarında. Hood Dağı’nın baştan aşağı karlarla kaplı göründüğü kocaman bir resim. Rüyanda duvar resmini bu ofiste, masanın hemen arkasındaki duvarda göreceksin. Tamam. Şimdi uykuya dalacaksın ve rüya göreceksin... Antwerp."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber yine cihazları arasında mekik dokumaya, bir o ekrana bir bu ekrana bakmaya koyuldu. "İşte," diye fısıldadı güç duyulur bir sesle. ‘İşte... tamam... oldu.” Makineler sustu. George kıpırtısız yatıyordu. Haber bile mırıldanmayı, bir oraya bir buraya gitmeyi kesmişti. Boydan boya cam kaplı cephesinden dışarıda yağan yağmurun göründüğü, yumuşak bir ışıkla aydınlatılmış, kocaman odada çıt çıkmıyordu. Haber, başı masasının arkasındaki duvara çevrili vaziyette EEG’nin yanında durdu. Hiçbir şey olmadı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Heather sol elinin parmaklarıyla, koltuğun esnek, damarlı yüzeyinde, bir zamanlar canlı bir hayvanın derisi olan, bir inekle evren arasındaki o ara yüzeyde ufak bir daire çizdi. Dün çaldıkları o eski plağın ezgisi aklına geldi ve bir daha da aklından çıkmadı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify;font-style:italic">Işığı söndürdüğünde ne görüyorsun?</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify;font-style:italic">Sana söyleyemem, ama o benim biliyorum...</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber’ın bu kadar uzun bir süre boyunca hiç kıpırdamadan, ağzını açmadan durabileceğine gözleriyle görmese inanmazdı. Yalnızca bir kere parmakları uzanıp birtakım tuşları tıkırdattı. Sonra yeniden, gözü boş duvarda, hareketsiz beklemeyi sürdürdü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George iç çekti, uyku mahmurluğuyla bir elini havaya kaldırdı, yeniden gevşedi ve uyandı. Gözlerini kırpıştırarak doğruldu. Gözleri, orada olduğundan emin olmak istercesine derhal Heather’a çevrildi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber kaşlarını çattı, gergin, afallamış bir hareketle Artırıcı’nın alttaki düğmesine bastı. "Bu da ne demek şimdi!" dedi. Canlı minik çizgilerin halen dans etmekte olduğu EEG ekranına baktı. " Artırıcı sana r-hali örüntülerini veriyordu, ne halt ettin de uyandın?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bilmem." George esnedi. "Uyandım işte. Bana çabucak uyanmam yönünde talimat vermemiş miydiniz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Genelde veriyorum. İşaretimle birlikte uyanma talimatı. İyi de Artırıcı’dan gelen örüntü uyarımını nasıl hükümsüz kılabildin?.. Gücü artırmam gerekecek; demek biraz fazla temkinli gitmişiz bu sefer." Artık doğrudan doğruya Artırıcı ile konuşuyordu, hiç kuşku yoktu buna. Bu konuşma bittiğinde aniden George’dan yana dönüp, "Pekâlâ," dedi. "Anlat bakalım. Ne gördün rüyanda?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şurada, eşimin arkasındaki duvarda Hood Dağı’nın bir resmi olduğunu gördüm."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber’ın gözü bir an sekoya ağacından panellerle kaplı çıplak duvara gitti, sonra yeniden George’a döndü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Başka? Bundan önce bir rüya daha görmüş olabilir misin - ucundan kıyısından bir şeyler hatırlıyor musun?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, sanırım gördüm. Bir dakika... Rüya gördüğümün rüyasını gördüm galiba, ya da öyle bir şey. Karmakarışıktı. Bir mağazadaydım. Evet, şimdi hatırladım - Meier ve Frank mağazasından yeni bir takım elbise alıyordum, takımda mavi bir tunik olması gerekiyordu çünkü galiba yeni bir işe başlayacaktım, ya da öyle bir şey, tam hatırlayamıyorum. Neyse, mağazanın bir ölçü cetveli vardı, boyun şu kadarsa kilonun ne kadar olması gerektiğini söyleyen bir şey. Ben de orta yapılı erkekler için öngörülen boy ve kilo ölçülerinin tam ortasına denk geliyordum."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Başka bir deyişle, normaldin," dedi Haber ve birden kahkahayı bastı. Abartılı, böğürtüyü andıran bir gülüşü vardı. Hele de o gerilimden ve sessizlikten sonra, Heather’ın korkudan yerinden sıçramasına sebep olmuştu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu iyi haber George. Bu çok iyi bir haber." George’un omzuna dostça vurdu ve elektrotları başından sökmeye koyuldu. "Başardık. İstediğimiz noktaya geldik. Düze çıktın dostum! Farkında mısın acaba?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, sanırım farkındayım," diye yanıtladı George kibarca.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Büyük yük sırtından indi. Değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ve sizin sırtınıza bindi. Öyle değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, benim sırtıma bindi. Çok doğru!" Fırtına gibi esip gürleyen o okkalı kahkaha yine patlak verdi ve bu kez sanki her zamankinden biraz daha uzun sürdü. Haber acaba her zaman mı böyle, yoksa aşırı heyecanlı olduğundan mı böyle davranıyor, diye merak etti Heather.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Dr. Haber," dedi kocası, "acaba bir Uzaylıyla rüya görmek hakkında konuştunuz mu hiç?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bir Aldebaranlıyla mı diyorsun? Hayır. Washington’da Forde, içlerinden bazılarını bizim testlerimizden birkaçına tabi tutmayı denemiş, bir sürü de psikolojik test yapmış, ama elde edilen sonuçlar anlamlı değilmiş. Onlarla aramızdaki iletişim sorununu henüz çözebilmiş değiliz de ondan, bana sorarsan. Akıllı varlıklar kuşkusuz, ama İrçevski -en iyi zenobiyoloğumuz- onların rasyonellikten belki de tümden yoksun olduğu kanısında; ona göre insanlar arasında sergiledikleri toplumsal olarak katılımcı görünen davranışlar da adaptasyon amaçlı içgüdüsel bir taklitten öte bir şey değil. Tabii sahiden öyle olup olmadığını kesin olarak bilemiyoruz. EEG’lerini çekmek mümkün değil ve doğrusunu istersen, rüya görmek bir yana, uyuyup uyumadıklarını dahi öğrenebilmiş değiliz henüz!"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"<span style="font-style:italic">I</span><span style="font-style:italic">ahklu'</span> terimini biliyor musunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber bir an durakladı. "Duydum, evet. Çevrilemez bir sözcük. Sen de bunun ‘rüya’ anlamına geldiğine kanaat getirdin, ha?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George başını iki yana salladı. "Ne anlama geldiğini bilmiyorum. Ukalalık taslayıp sizin bilmediğiniz bir şeyi bildiğimi iddia edecek değilim, ama bu yeni tekniği uygulamaya başlamadan önce, rüya görmeden önce Uzaylılardan biriyle konuşsanız iyi olur bence Dr. Haber."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hangisiyle peki?" Sesindeki alay fark edilmeyecek gibi değildi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Herhangi biriyle. Fark etmez."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber güldü. "İyi de ne hakkında konuşayım George?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Heather, başını kaldırıp dev irisi adama bakan kocasının açık renkli gözlerinin çakmak çakmak olduğunu gördü. "Benim hakkımda. Rüya görmek hakkında. <span style="font-style:italic">I</span><span style="font-style:italic">ahklu'</span> hakkında. Fark etmez. Tabii dinlediğiniz sürece. Ne demek istediğinizi anlayacaklardır, onlar bu alanda bizlerden çok daha tecrübeliler."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hangi alanda?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Rüya görmekte - rüya görmenin neyin tezahürü olduğu konusunda. Bunu epeydir yapıyorlarmış. Hatta sanırım ezelden beri. Onlar rüya vaktinin varlıkları. Bunu anlamıyorum, sözcüklerle de ifade edemem. Her şey rüya görür. Şeklin, varlığın oyunları, maddenin rüya görmesidir. Kayalar kendi rüyalarını görür ve yeryüzü değişir... Ama zihin bilinçli hale geldiğinde, evrim ivme kazandığında, işte o zaman dikkatli olmanız gerekir. Dünyaya karşı özenli olmanız gerekir. Yolu yordamı öğrenmelisiniz. İşin püf noktalarını, sanatını, sınırlarını öğrenmelisiniz. Bilinçli bir zihin, bilerek ve özenle bütünün bir parçası olmalıdır - tıpkı kayanın bilinçsiz olarak bütünün bir parçası olması gibi. Anlıyor musunuz? Bu dediklerim size bir şey ifade ediyor mu?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Evet, ilk defa duymuyorum bunları, eğer kastettiğin buysa. Dünyanın ruhu, vesaire vesaire. Bilimöncesi bir sentez alt tarafı. Gizemcilik rüya görmenin veya gerçeğin doğasına ilişkin yaklaşımlardan biri, ama aklını kullanmayı tercih eden ve bunu yapabilecek beceriye sahip olanların nezdinde kabul edilemez bir yaklaşım."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu dediğinizin doğru olup olmadığından emin değilim," dedi George; sesinde en ufak bir içerleme yoktu ve son derece samimiydi. "O halde sadece bilimsel meraktan şu kadarını deneyin: Artırıcı’yı kendi üzerinizde denemeden, onu devreye sokmadan, öztelkininize başlarken bir kere olsun <span style="font-style:italic">Er</span><span style="font-style:italic">'</span> <span style="font-style:italic">perrehnne</span> deyin. İster yüksek sesle, ister içinizden. Tek bir kere. Ama açık seçik bir şekilde. Bunu deneyin."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neden?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Çünkü işe yarıyor."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ne anlamda ‘işe yarıyor’?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Dostlarınızdan bir parça yardım görüyorsunuz," dedi George. Ayağa kalktı. Heather dehşete düşmüş halde ona bakakaldı. Bu dedikleri kulağa deli saçması gibi geliyordu - Haber’ın tedavisi sonunda sahiden delirtmişti onu, böyle olacağını biliyordu. Ama Haber da ipe sapa gelmez bir konuşmaya veya psikotik bir saçmalamaya normalde vereceği tepkiyi vermiyordu - yoksa veriyordu da o mu bunu göremiyordu?</p>

  <p class="Standard" dir="ltr" style="text-align:justify">"<span style="font-style:italic">I</span><span style="font-style:italic">ahklu'</span> bir kişinin tek başına üstesinden gelemeyeceği kadar yoğun bir deneyim," diyordu George, "bu yüzden de kontrolden çıkıyor. Uzaylılar onu denetim altında tutmanın yollarını biliyorlar. Veya tam olarak denetim altında tutmanın demeyelim de onu ait olduğu yerde tutmanın, doğru yoldan gitmenin... Ben de anlamıyorum bunu. Ama belki siz anlarsınız. Onlardan yardım isteyin.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Düğmeye... Açma düğmesine basmadan önce <span style="font-style:italic">Er</span><span style="font-style:italic">'</span> <span style="font-style:italic">perrehnne</span> deyin."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Haklı olabilirsin," dedi Haber. "Belki sahiden araştırmaya değer bir husustur bu. Bu konuyla ilgileneceğim George. Kültür Merkezi’ndeki Aldebaranlılardan birini çağırıp bu dediklerinle ilgili bilgi almaya çalışacağım, bakalım bir şeyler öğrenebilecek miyim... Konuştuklarımız size hiçbir şey ifade etmiyor herhalde, değil mi Bayan Orr? Sizin bu kocanız ruh doktoru olmalıymış asıl, bu oyunun araştırma tarafında yer almalıymış; teknik ressam olarak harcanıyor." Neden böyle demişti ki Haber? George park ve oyun alanı tasarımcısıydı bir kere. "Bu alanda müthiş bir sezgiye sahip, doğuştan yetenekli. Aldebaranlıları bu işe dahil etmek aklımın ucundan geçmemişti doğrusu, ama parlak bir fikir olabilir bu. Öte yandan onun ruh doktoru olmadığına içten içe şükrediyorsunuzdur belki, ha? Eşinizin yemek masasında bilinçaltınızdaki arzuları analiz etmesi ne berbat bir şey olurdu, değil mi?" Onları kapıya geçirirken yine esip gürleyen o kahkahasını koyverdi. Heather şaşkına dönmüştü, neredeyse ağlayacaktı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ondan nefret ediyorum," diye patladı hışımla, aşağı inen sarmal yürüyen merdivende. "Korkunç bir adam. Düzmece. Koca bir sahtekâr."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George onun koluna girdi. Hiçbir şey demedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bu iş bitti mi? Sahiden bitti mi? Artık ilaç filan kullanman gerekmeyecek, bu iğrenç seanslara da bir daha gelmeyeceksin, öyle mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Öyle görünüyor. Haber evraklarımı hazırlayıp işleme koyacak, bir terslik olmazsa altı hafta içinde temiz kâğıdım elime geçmiş olur. Tabii uslu durursam." Biraz bezgince gülümsedi. "Sana işkence gibi geldi bu, farkındayım hayatım, ama inan bana öyle gelmedi. Bu kez öyle gelmedi. Yalnız karnım çok aç. Akşam yemeği için nereye gidiyoruz? Casa Boliviana’ya mı?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Çin mahallesine," dedi Heather ve daha bunu söylerken kendi yanlışını yakalayıp güldü. Eski Çin mahallesi, şehir merkezinin geri kalan kısmıyla birlikte en az on yıl önce yerle bir edilmiş, bambaşka bir yere dönüştürülmüştü. Bir an hepten unutmuştu bunu nedense. "Ruby Loo’ya demek istedim," dedi kafası karışık bir halde.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George karısının koluna iyice sarıldı. "Güzel," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Lokanta ulaşımı kolay bir yerdeydi; füniküler nehrin karşı yakasında, Çöküş’ten önce dünyanın en büyük alışveriş merkezi olan bir zamanların meşhur Lloyd Merkezi’nde duruyordu. Bugünlerde ise o kocaman çok katlı otoparklar dinozorlarla birlikte tarihe karışmıştı ve iki katlı alışveriş merkezini dolduran mağazalarla dükkânların büyük çoğunluğu kapılarına kilit vurulmuş, cephelerine tahtalar çakılmış halde bomboş duruyordu. Buz pateni pisti en az yirmi yıldır doldurulmamıştı. Bükülmüş metalden yapılmış o romantik, tuhaf çeşmelerden su akmıyordu artık. Küçük süs ağaçları dallanıp budaklanmış, koskocaman olmuştu; dikildikleri silindir biçimindeki havuzların dışına taşmış kökleri, yaya yollarında metrelerce uzanan çatlaklar oluşturmuştu. O uzun, yarı karanlık, yarı terk edilmiş, sıra kemerli pasajlarda insan hem önündekilerin hem de arkasındakilerin konuşmalarını ve ayak seslerini aşırı bir netlikle işitiyor, sesler dipsiz bir kuyudan gelirmiş gibi hafif bir yankıyla çınlıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ruby Loo üst kattaydı. Bir atkestanesinin dalları, lokantanın cam cephesini neredeyse bütünüyle kapatmış, görünmez hale getirmişti. Başlarının üstünde gökyüzü, yoğun, enfes bir yeşile kesmişti, hani bahar akşamlarında yağmurdan sonra bulutların dağılmasıyla bir anlığına görünen o renge. Heather başım kaldırıp o yeşim göğe baktı, nasıl uzak, nasıl inanılmaz, nasıl da dingindi; yüreği hafifledi, endişenin dökülen deri gibi üstünden sıyrılmaya başladığını hissetti. Ama bu his uzun sürmedi. Her şey aniden tuhaf bir biçimde tersine döner, değişir gibi oldu. Adını koyamadığı bir his onu kıskıvrak yakalamış, olduğu yere mıhlamış gibiydi. Yürümeyi sürdürecek gücü kendinde bulamadan neredeyse tamamen durdu ve bakışlarını o yeşim gökyüzünden önünde uzanan, karanlık gölgelerle dolu boş pasajlara indirdi. Tuhaf bir yerdi burası. "Burası insanın tüylerini diken diken ediyor," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George omuz silkti; ama yüzü gergin, enikonu ürkütücü görünüyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bir rüzgâr da çıkmıştı, eski nisanlardakine göre fazla ılık, nemli, sıcak bir rüzgârdı bu; atkestanesinin ince yeşil yapraklı, kocaman dallarını kımıldatıyor, döne döne uzayıp giden terk edilmiş uzun pasajların ta aşağılarındaki çeri çöpü havaya kaldırıyordu. Kımıldayan dalların ardındaki neon ışıklı tabela rüzgârla birlikte kararıp titreşir gibi oldu; biçimi de değişiyordu sanki. Ruby Loo yazmıyordu üstünde, artık hiçbir şey yazmıyordu. Hiçbir şey hiçbir şey ifade etmiyordu. Hiçbir şeyin anlamı yoktu. Rüzgâr boş avlularda boşuna esiyordu. Heather George’a sırtını dönüp en yakın duvara doğru seğirtti; gözyaşlarına boğulmuştu. Istırap çektiğinde içgüdüsel olarak saklanır, bulduğu ilk duvarın bir köşesine büzülüp sinerdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Ne oldu hayatım... Bir şey yok, bak. Dayan biraz, geçecek hepsi, her şey düzelecek."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Deliriyorum, diye düşündü; George değildi aklını oynatan, başından beri o değildi, bendim.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Her şey düzelecek," diye fısıldadı George bir kez daha, ama kocasının sesinden, bu dediğine kendisinin de inanmadığını anladı. Ellerinde hissetti inanmadığını.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neler oluyor?" diye haykırdı Heather çaresizce. "Neler oluyor söylesene?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bilmiyorum," dedi George neredeyse dalgın bir ifadeyle. Ağlama nöbetini durdurmak için onu hâlâ kollarında tutuyor, göğsüne bastırıyordu gerçi, ama şimdi başını kaldırmış, gövdesini Heather’dan biraz uzaklaştırmış, başka bir yana dönmüştü. Kulak kesilmiş, çevreyi gözetler gibiydi. Heather George’un kalbinin göğsünün içinde düzenli bir ritimle küt küt attığını hissetti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Heather, dinle. Benim geri dönmem gerekiyor."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Nereye geri dönmen gerekiyor? Ne olduğunu söylesene?" Sesi ince ve yüksekti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Haber’ın yanına. Gitmem lazım. Hemen şimdi. Beni bekle - lokantada. Bekle beni Heather. Peşimden gelme." Çekip gitti. Arkasından gitmek zorundaydı. George ardına dönüp bakmadan hızla uzaklaşmış, uzun merdivenlerden inmiş, pasajları gerisin geri yürüyerek kuru çeşmelerin önünden geçmiş, füniküler durağına çıkmıştı. Hattın ucunda bir vagon bekliyordu; hemen atlayıp bindi. Vagon tam hareket ederken güçbela yetişmeyi başaran Heather, koşmaktan göğsü daralmış bir halde kendini son anda içeri attı. "Ne halt yediğini sanıyorsun sen George!"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Özür dilerim." O da nefes nefeseydi. "Oraya ulaşmam lazım. Seni bu işe bulaştırmak istemedim."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hangi işe?" George’dan nefret ediyordu. Birbirlerinin yüzlerine karşı hızlı hızlı soluyarak karşılıklı koltuklara oturdular. "Bu deli oyunu da ne böyle? Neden oraya geri dönüyorsun ki?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Haber-" Bir an George’un ağzı dili bağlandı. "Haber rüya görüyor," dedi. Akıl mantık dinlemez, yoğun bir dehşet duygusu çöreklendi Heather’ın içine, ama bilmezlikten geldi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Neyin rüyasını görüyor? Görüyorsa ne olmuş?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Camdan dışarı bak."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Koştukları süre boyunca ve vagona bindikleri andan itibaren yalnızca George’a bakmıştı. Füniküler şimdi nehrin üzerinden, suyun metrelerce yukarısından geçiyordu. Oysa su yoktu. Nehir kurumuştu. Köprülerin ışığında, çatlak çatlak ve balçık içindeki yatağı seçiliyordu; leş gibiydi, gres yağı ve kemiklerle, kim bilir ne zaman nehrin dibini boylamış alet edevatla, can çekişen balıklarla dolu bir halde kurumuş kalmıştı. Koca koca gemiler yan yatmış, dağ gibi yükselen pis rıhtımların önüne birer leş gibi serilmişlerdi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Portland’ın, Dünya’nın Başkenti’nin merkezindeki binalar, aralarına ölçülü biçili yeşil alanlar serpiştirilmiş, taştan ve camdan olma o yüksek, görkemli, gıcır gıcır küp yapılar, Hükümet’in kaleleri -Araştırma ve Geliştirme, İletişim Araçları Merkezi, Sanayi, Ekonomik Planlama, Çevre Denetimi- topluca erimekteydi. Güneşte bırakılmış jöle gibi her an biraz daha vıcık vıcık, pelte pelte oluyorlardı. Köşeler çoktan kenarlardan akıp gitmiş, yerlerde kremayı andıran dev lekeler bırakmıştı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Füniküler duraklarda durmadan son sürat gidiyordu: Halatta bir sorun var herhalde diye düşündü Heather, sanki bu sorunun ucu kendisine dokunmazmış gibi. Çözünüp dağılmakta olan şehrin tepesinde, aşağıda kopan gürültüyü ve çığlıkları duyabilecek kadar alçaktan seyrederek süratle kaydılar.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Vagon daha yukarılara tırmanmaya başlayınca, gidiş yönünde oturan George’un başının ardında Hood Dağı görünür oldu. O yangın kızıllığının yansımasını Heather’ın yüzünde, belki de gözlerinde gören George, tepetaklak olmuş uçsuz bucaksız, alev alev çanağa bakmak, onu kendi gözleriyle görmek için hemen arkasına döndü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Dağılıp gitmekte olan şehirle şekilsiz gökyüzü arasındaki uçuruma çılgıncasına çekiliyordu vagon.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bugün de her şeyde bir aksilik çıkıyor sanki," diye bağırdı vagonun arkalarından bir kadın titreyen bir sesle.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yanardağdan püsküren lavların ışığı korkunç olduğu kadar muhteşemdi de. Hattın yukarı ucunda, vagonun önünde uzanan meçhul boşlukla karşılaştırıldığında, yanardağın topraktan gelen o muazzam maddi dirimi insana güven telkin ediyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yeşim gökyüzünden başını çevirip etrafına baktığında Heather’ı kıskıvrak yakalamış olan o önsezi, artık bir mevcudiyetti. Ete kemiğe bürünmüştü. Bir çeşit boşluğun hüküm sürdüğü bir alan ya da bir zaman aralığıydı belki. Yokluğun mevcudiyetiydi: Her şeyin içine düştüğü ve içinden hiçbir şeyin çıkmadığı, nitelikten yoksun, niceliği ölçülüp biçilmez bir kendilikti. Korkunç olmaya korkunçtu, ama aynı zamanda hiçlikten ibaretti. Yanlış yoldu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Füniküler vagonu son durakta durur durmaz George işte bu hiçliğin içine atıldı. Giderken arkasına dönüp Heather’a baktı, "Beni bekle Heather! Peşimden gelme, sakın kıpırdama!" diye haykırdı ona.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ama bu kez George’un sözünü dinlemeye çalışmasına rağmen, hiçlik Heather’ı buldu. Bendine sığmıyor, merkezden hızla taşarak yayılıyordu. Heather her şeyin yok olduğunu, kendisinin ise çıkmayan bir sesle, kocasının adım haykıra haykıra o kıyamet karanlığında bir başına yitip gittiğini, nihayet kendi varlığının merkezi etrafında kıvrılıp dertop olmuş halde batarak o çorak uçurumdan aşağı sonsuza dek düştüğünü fark etti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George Orr, adına irade gücü denen ve doğru zamanda doğru şekilde kullanıldığında hakikaten harikalar yaratan o güç sayesinde, İFAGE Kulesi’ne çıkan merdivenlerin bek mermerini ayaklarının altında buldu. Kendisine sisin, balçığın, çürümüş cesetlerin, sayısız karakurbağasının üstünde yürüyor olduğunu haber veren gözlerine inat, yine de ilerlemeyi sürdürdü. Çok soğuk olmasına karşın havada kızgın metal ve yanan saç veya et kokusu vardı. Giriş salonundan geçti; kubbenin çevresine yazılmış aforizmanın altın harfleri bir anda orasına burasına patır patır düşmeye başladı, İNSANLIĞI İNSANI İ N S N N N N’ler ayaklarına çelme takmaya çalıştı. Kendini bir yürüyen banda attı, ama yürüyen bant görünmez olmuştu; sarmal yürüyen merdivene bindi ve onu iradesinin sarsılmaz gücüyle sürekli takviye ederek hiçliğe doğru tırmandı. Gözlerini yummadı bile.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">En üst kata ulaştığında yerlerin buz tutmuş olduğunu gördü. Oldukça saydam görünen buzun kalınlığı yaklaşık bir parmak vardı. Buzun ardında Güney Yarımküre’nin yıldızları görünüyordu. Orr buza adımını atar atmaz bütün yıldızlar, çatlamış çanlar gibi ahenksiz akortsuz, bangır bangır çınladı. Ortalığı saran leş kokusu burada iyice beter olmuş, Orr öğürmeden duramaz hale gelmişti. Elini önüne uzatarak körlemesine ilerledi. Parmakları, Haber’ın ön ofisine açılan ve halen yerli yerinde duran kapının ahşabıyla buluştu; kapıyı göremiyor ama avucunun altında hissedebiliyordu. Bir kurt uludu. Lavlar şehre doğru sökün etti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yürümeye devam ederek son kapıya ulaştı. İtip açtı. Kapının öbür yanında hiçlik vardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İmdat!" dedi yüksek sesle, çünkü boşluk onu içine çekiyor, orasından burasından çekiştiriyordu. Tek başına hiçliğin içinden geçip öbür taraftan çıkacak gücü yoktu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Zihninde belli belirsiz bir kıpırdanma oldu; ‘Tiua’k Ennbe Ennbe’yi, Schubert büstünü ve Heather'ın öfkeden küplere binmiş halde, "Ne halt yediğini sanıyorsun sen George!" diyen sesini düşündü. Hiçliği geçmek için elinde avucunda yalnızca bunlar vardı anlaşılan. Yoluna devam etti. Daha ilk adımını atarken, sahip olduğu her şeyi yitireceğini anladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kâbusun göbeğine daldı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Korkudan meydana gelmiş, soğuk, belli belirsiz kıpırdayan, dönenen bir karanlık onu bir o yana bir bu yana çekip paramparça ediyordu. Artırıcı’nın nerede durduğunu biliyordu. Ölümlü elini şeylerin gidişatı doğrultusunda uzattı. Artırıcı’ya dokundu, el yordamıyla alt düğmeyi buldu ve ona bir kez bastı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ancak bundan sonra gözlerini elleriyle kapatarak, dizlerinin bağı çözülmüş halde yere çömeldi, çünkü korku aklını başından almıştı. Başını kaldırıp baktığında dünya yeniden var oldu. İyi durumda değildi belki, ama hiç değilse yerli yerindeydi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">İFAGE Kulesi’nde değil, hayatında hiç görmediği, daha sönük, daha sıradan bir ofisteydiler şimdi. Haber o koca cüssesiyle kanepeye serilmiş, sakalı havada, yatıyordu. Eskisi gibi kızılkahveydi sakalı, teniyse beyazımsıydı, gri değildi. Gözleri yarı aralıktı ve boşluğa bakıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr kabloları, Haber’ın kafatasıyla Artırıcı arasında ipten solucanlar gibi uzayıp giden elektrotları çekip çıkarttı. Bütün kapakları açık duran makineye baktı; imha etmek gerek bunu, diye düşündü. Ama bu düşündüğünü nasıl gerçekleştireceğine dair ne en ufak bir fikri, ne de bunu denemek gibi bir niyeti vardı. İmha onun tabiatına uygun değildi, hem bir makine herhangi bir hayvandan bile daha masum, daha günahsız bir şeydi. Kullanıcısının niyeti dışında bir niyeti, bir maksadı olamazdı ki bir makinenin.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Dr. Haber," dedi o koca, ağır omuzları biraz sarsarak. "Haber! Uyanın!"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Koca beden bir süre sonra kımıldadı ve çok geçmeden doğruldu. Hepten pelteye dönmüş, kendini salmıştı. O iri, yakışıklı baş, omuzlar arasından sarkıyordu. Ağız bir karış açık duruyordu. Gözler dosdoğru karanlığın, boşluğun, William Haber’ın merkezindeki yokluğun içine bakıyordu; artık donuk da değillerdi, yalnızca boştular.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr Haber’ın görünüşünden ürküp ondan uzaklaştı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yardım çağırmam lazım, diye düşündü, bu işin altından tek başıma kalkamam... Ofisten çıktı, hiç tanıdık gelmeyen bir bekleme odasından geçerek koşa koşa merdivenlerden aşağı indi. Bu binaya daha önce hiç gelmemişti ve buranın ne olduğuna ya da nerede olduğuna dair en ufak bir fikri yoktu. Sokağa çıktığında buranın Portland sokaklarından biri olduğunu anladı ama bundan öte bir tahminde bulunamadı. Washington Parkı’yla ve şehrin batı tepeleriyle uzaktan yakından alakası olmayan bir yerdeydi. Daha evvel bir kez olsun yolunun düşmediği bir sokaktı bu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber’ın varlığının boşluğu, rüya gören beyinden dışarı doğru yayılan o etkili kâbus, yerleşik bağlantıları koparmıştı. Orr’un rüyalarının sonucu olan dünyalar veya zamandizinler arasında daima baki kalmış olan o süreklilik şimdi kırılmıştı. Onun yerine kaos çıkmıştı sahneye. Şu anda içinde bulunduğu varoluşa dair bir iki anısı vardı topu topu, onlar da ipe sapa gelmez, biri birini tutmaz şeylerdi; bildiklerinin neredeyse tamamı öteki anılardan, öteki rüya zamanlarından geliyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Bu durumun daha az farkında olan insanlar, bu varoluş kaymasıyla Orr’a kıyasla daha iyi baş edebilirlerdi belki, ama başlarına gelen şeye hiçbir açıklama da getiremeyeceklerinden, kuşkusuz ondan çok daha fazla korkacaklardı. Ortada bu değişimi tetiklemiş olabilecek hiçbir akılcı, olası sebep yokken dünyayı birdenbire manasızca, kökünden değişmiş buluvereceklerdi. Dr. Haber’ın rüyasının ardından daha pek çok ölüm, pek çok dehşet gelecekti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Tabii kayıplar da. Kayıplar da.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Onu kaybetmiş olduğunu biliyordu; rüyacının etrafını saran o kıyamet boşluğunun içine onun yardımıyla adımını attığı andan itibaren biliyordu hem de. Onu kâbusun yıkıntılarının ve paramparçalığının orta yerinde bir başına bırakarak koşa koşa girdiği o devasa, sahte binayla ve gri insanların dünyasıyla birlikte yitip gitmişti Heather. Artık yoktu o.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber için yardım çağırmadı. Haber’a kimse yardım edemezdi. Kendisine de. Yapıp yapabileceği her şeyi yapmıştı. Huzursuzlukla çalkalanan sokaklarda yürümeyi sürdürdü. Sokak tabelalarından, Portland’ın kuzeydoğu kısmında olduğunu çıkardı, şehrin öteden beri pek bilmediği bir bölgesiydi bu. Evler alçaktı ve bazı köşe başlarından yanardağ görünüyordu. Püskürmenin kesildiğini gördü; aslında hiç başlamamış olduğunu. Hood Dağı, kararmakta olan nisan göğüne doğru boz-menekşe renkleriyle, hareketsiz yükseliyordu. Dağ uyuyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Rüyalara dalmış. Rüyalara dalmış.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr sokakların birini bitirip diğerine saparak amaçsızca yürüyordu; öyle bitap düşmüştü ki bazen kaldırıma uzanıverip yatmak, biraz soluklanmak geçiyordu içinden, ama yine de durmuyor, yürümeye devam ediyordu. Artık nehre iyice yaklaşmış, daha çok işyerlerinin bulunduğu bir semte girmişti. Muazzam tasarılarla eksik gedik anıların karmakarışık, darmadağınık bir birleşimi olan, yarısı harap olmuş yarısı şekil değiştirmiş şehir adeta bir tımarhaneye dönmüştü; yangınlar ve cinnetler evden eve sıçrıyor, çalınmadık kapı bırakmıyordu. Hal böyleyken, insanlar yine de sanki hiçbir şey olmamış gibi olağan dertlerinin, işlerinin güçlerinin peşindeydi: İki adam bir kuyumcu dükkânını yağmalamakla meşguldü, onların biraz ilerisinde avaz avaz ağlayan kırmızı suratlı bebeğini kucaklamış bir kadın kararlı adımlarla evine yürüyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Artık evi her neredeyse.</p>

  <p class="Standard" dir="ltr" style="font-weight:bold;font-size:200%">&nbsp;</p>
</body>
</html>
