<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h3 class="Standard" dir="ltr" style="page-break-before: always; margin-left: 0px; margin-right: 0px; text-indent: 37.795277px; text-align: center; font-weight: bold; font-size: 200%;">11</h3>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">Yıldızışığı şöyle sordu Var Olmayana: "Usta, sen var mısın, yoksa yok musun?" Ama sorusuna hiçbir cevap alamadı...</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:center;font-style:italic">CHUANG TZU: XXII</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">&nbsp;</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">O akşamın bir noktasında, Orr yolunu yitirdiği kaos banliyölerinden Corbett Caddesi’ne nasıl gideceğini bulmaya çalışırken, Aldebaranlı bir Uzaylı onu durdurdu ve kendisiyle birlikte gelmeye ikna etti. Uysal uysal Uzaylının peşine takıldı Orr. Bir süre sonra, Tiua’k Ennbe Ennbe olup olmadığını sordu ona, gerçi öyle olduğuna kendi de pek ihtimal vermeden sormuştu bunu; nitekim Uzaylı kendi adının E’nememen Asfah, onunkininse Jor Jor olduğunu binbir zahmetle açıkladığında da buna aldırış eder görünmedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Uzaylı onu nehrin yakınlarında, bir bisiklet tamircisinin üst katında ve o gece neredeyse tıklım tıklım dolu olan Ebedi Umut Kilisesi’nin bitişiğinde bulunan evine götürdü. Dünyanın dört bir yanında türlü çeşitli tanrılar, Pasifik Saatiyle 18.25 ila 19.08 arasında ne olup bittiğine dair bir açıklama yapmaya davet ediliyordu iyi kötü nazik bir dille. Karanlık merdivenlerden ikinci kattaki daireye çıkarlarken alt katta bangır bangır çalan "Rock of Ages" müzikali, kiliseden taşan ilahilerle hoş bir tezat oluşturuyordu. Eve girdiklerinde Uzaylı, Orr’a yorgun göründüğünü söyleyip yatağa uzanmasını tavsiye etti. "Dertlerin sökülmüş kumaşını dikip onaran uyku," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Uyumak, ama ya rüya görürsen o uykuda; ah, işte tek pürüz orada," diye yanıtladı Orr. Uzaylıların bu tuhaf iletişim kurma şekillerinde bir keramet var, diye geçirdi içinden; ama buna kafa yoramayacak kadar yorgundu. "Sen nerede yatacaksın?" diye sordu Uzaylıya, yatağın üzerine yığılırcasına otururken.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hiçbir yerde," diye yanıtladı Uzaylı, cevabını eşit vurgulu dört heceye bölen mekanik sesiyle.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr ayakkabılarının bağlarını çözmek üzere eğildi. Uzaylının yatağını ayakkabılarıyla kirletmek istemiyordu, böyle bir münasebetsizlik kendisine gösterilen iyiliğe karşılık hiç de hoş bir teşekkür olmazdı herhalde. Eğilmek başını döndürdü. "Çok yorgunum," dedi. "Bugün dünya kadar iş yaptım. Daha doğrusu, bir iş yaptım. Ömrümde yaptığım yegâne şey. Bir düğmeye bastım. Allahın belası bir kapama düğmesine basmak, irade gücümün tamamına, varoluşumun bugüne dek biriktirebildiği bütün güce mal oldu."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İyi bir hayat sürdün," dedi Uzaylı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orada sonsuza kadar durmaya niyetliymiş gibi bir köşede dikiliyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ama orada dikilmiyor aslında, diye düşündü Orr; kendisinin dikilip duracağı, oturacağı, yatacağı ya da var olacağı şekilde dikilmiyordu en azından. Onun dikilişinde bir başkalık vardı. Kendisinin ancak bir rüyada dikilip kalacağı şekilde duruyordu orada. Rüyadaki bir insanın bir yerlerde oluşu gibiydi orada oluşu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yatağa sırtüstü uzandı. Karanlık odanın bir ucunda dikilen Uzaylının kendisine duyduğu merhameti ve kollayıcı şefkati apaçık hissediyordu. Bir çift gözle olmasa da onu görüyordu Uzaylı; ömürsüz, etten kemikten, zırhsız, olasılıkların girdabına kapılmış giden, son derece savunmasız, tuhaf bir yaratık olarak görüyordu, yardıma ihtiyacı olan bir şey olarak. Orr buna aldırmıyordu. Yardıma gerçekten ihtiyacı vardı. Ağır basan yorgunluk, yavaş yavaş gömülmekte olduğu denizdeki bir akıntı dalgası gibi kucaklayıp götürdü onu. "<span style="font-style:italic">Er</span><span style="font-style:italic">'</span> <span style="font-style:italic">perrehnne</span>," diye mırıldandı uykuya teslim olarak.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"<span style="font-style:italic">Er</span><span style="font-style:italic">'</span> <span style="font-style:italic">perrehnne</span>," diye yanıtladı E’nememen Asfah ses çıkarmadan.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr uyudu. Rüya gördü. Hiçbir pürüz çıkmadı. Rüyaları, açık denizin tüm kıyılardan uzak dalgaları gibi, derin ve zararsız, hiçbir yere çarpıp kırılmadan, hiçbir şeyi değiştirmeden gelip geçti, kabarıp indi. Varlık denizinin bütün diğer dalgaları arasında saf tutarak o bilindik dansı yaptılar. Uykusunda, o kocaman, yeşil deniz kaplumbağaları, denizin derinliklerine dalıp kendi doğal ortamlarında ağır, yorulmak bilmez bir zarafetle doya doya yüzdü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haziranın ilk günlerinde ağaçlar tepeden tırnağa yapraklanmış, güller açmıştı. Eskinin, adına Portland gülü denen o kocaman, yabani otlar kadar dayanıklı gülleri, şehrin dört bir yanında, dikenli sapları üzerinde pembe pembe çiçeğe durmuştu. Her şey iyiden iyiye yoluna girmişti. Ekonomi yavaş yavaş toparlanıyordu. İnsanlar çimlerini biçiyorlardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr, Portland’ın biraz daha kuzeyine düşen Linnton’daki Federal Akıl Hastanesi’ndeydi. Doksanlı yılların başında inşa edilmiş hastane binaları, Willamette’in kıyısındaki sulak çayırlara ve St. Johns Köprüsü’nün gotik zarafetine tepeden bakan büyük bir kayalık üzerinde yükseliyordu. Nisan sonu ve mayıs ayı boyunca hastane, şimdilerde "Kırılma" adıyla anılan o akşamın açıklanamaz olaylarının ardından patlak veren psikolojik çöküntü salgını yüzünden hıncahınç dolup taşmıştı; ama bu salgın nihayet yatışmış ve hastane hıncahınç doluluğun ve yetersiz sayıda personelin kural olduğu o berbat olağan düzenine dönmüştü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Yumuşak, alçacık bir sesle konuşan uzun boylu bir hademe Orr’u yukarı, tek kişilik odaların bulunduğu kuzey kanadına çıkardı. Bu kanada açılan kapı ve içerideki bütün odaların kapıları, yerden bir buçuk metre yüksekte, parmaklıklı küçük birer gözetleme deliği olan ağır kapılardı ve hepsi de kilitliydi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Öyle başa çıkılmaz hastalardan değil aslında," dedi hademe koridorun kapısını açarken. "Bir saldırganlığı olmadı bugüne kadar. Ama öteki hastalar üzerinde kötü bir etkisi var nedense. İki ayrı koğuşta denedik, olmadı. Hiçbirinde barınamadı. Diğerleri ondan korkuyordu, hem nasıl, ömrümde böyle bir şey görmedim. Sonuçta bütün hastalar birbirlerinden etkilenir, toplu panik nöbetleri geçirirler, işlerin zıvanadan çıktığı olaylı geceler vesaire olur ama bununki apayrı bir durumdu. Hastalar ondan korkuyordu. Geceleri ondan kaçmak için kapıları tırmalıyorlardı. Halbuki onun tek yaptığı öylece yatmaktı. Burada insan her türlü şeye tanık oluyor, er ya da geç. Hem nerede olduğu da pek umurunda değil sanırım. İşte geldik." Kapının kilidini açtı, önden giderek Orr’u odaya aldı. "Ziyaretçin var Dr. Haber," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber zayıflamıştı. Mavi beyaz pijamaları üstünden dökülüyordu. Saçı ve sakalı eskisinden daha kısa kesilmişti, ama bakımlı ve muntazam görünüyordu. Yatakta oturmuş, boşluğa bakıyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Dr. Haber," dedi Orr, ama bundan gerisini getiremedi; ona karşı katlanılmaz bir acıma ve korku duyuyordu içinde. Haber’ın neye baktığını biliyordu. Kendi de görmüştü onun gördüğünü. Nisan 1998’den sonraki dünyaya bakıyordu Haber. Dünyanın zihin tarafından yanlış anlaşılmış haline bakıyordu: kötü rüyaya.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">T. S. Eliot’ın bir şiirinde, insanın gerçekliğin fazlasına tahammül edemediğini söyleyen bir kuş vardır; oysa kuş yanılıyor. İnsan evrenin bütün ağırlığını seksen yıl boyunca gıkını çıkarmadan taşıyabilir sırtında. Asıl gerçekdışılıktır onun tahammül edemediği.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Haber yitmişti. Teması yitirmişti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr bir kez daha konuşmaya yeltendi, ama söyleyecek söz bulamadı. Gerileyip dışarı çıktı ve hemen ardından yetişen hademe kapıyı kapatıp kilitledi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yapamayacağım," dedi Orr. "İmkânsız."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"İmkânsız," dedi hademe.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Koridorda yürürlerken o yumuşak sesiyle ekledi: "Doktor Walters, onun bir zamanlar geleceği çok parlak bir bilimadamı olduğunu anlattı bana."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr şehir merkezine vapurla döndü. Ulaşıma halen bir karmaşa hâkimdi: Yaklaşık altı ayrı toplu taşıma sisteminin bölük pörçük parçaları, kalıntıları ve yeni başlayan çalışmaları şehrin altını üstüne getirmiş vaziyetteydi. Reed Üniversitesi’nin metro istasyonu vardı ama metrosu yoktu; Washington Parkı’na giden füniküler hattı, Willamette’in altından geçen yarım kalmış bir tünelin ağzında son buluyordu. Bu meyanda, girişimci adamın teki, bir zamanlar Willamette ile Columbia arasında gezinti turları yapan birkaç tekneyi elden geçirmiş, bunlarla Linnton, Vancouver, Portland ve Oregon City arasında tarifeli seferler düzenlemeye başlamıştı. Bu sayede yolculuklar daha keyifli oluyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Orr akıl hastanesine gidebilmek için bir saatlik öğle tatilini uzatmıştı. İşvereni -Uzaylı E’nememen Asfah- çalışma saatlerini umursamazdı, onun için önemli olan kaç saat çalışıldığı değil, yapılan işti. O işin ne zaman yapıldığı ise yalnızca kişinin kendisini alakadar ederdi. Orr kendi işinin büyük bölümünü sabah kalkmadan, yatağında yarı uyanık yattığı bir saatlik süre içinde yapıp bitiriyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Mutfak Teknesi’ne dönüp atölyedeki çizim masasının başına geçtiğinde saat üç olmuştu. Asfah mağaza bölümünde müşterilerle ilgileniyordu. Üç kişiden oluşan bir tasarımcı kadrosu ve envai çeşit mutfak gereci üreten bir sürü imalatçıyla da anlaşması vardı. Mutfakla ilgili akla gelip gelebilecek her çeşit mal vardı ellerinde: zücaciye, tencere tava takımları, mutfak donanımları, küçük aletler, aksesuvarlar, kısacası beyaz eşya dışında her şey. Kırılma’nın ardından sanayi ve dağıtım korkunç bir karmaşanın pençesine düşmüştü; kendi dertleri kendilerine yeten ulusal ve uluslararası hükümetler sersemliklerini haftalar boyu üstlerinden atamadıklarından, bu sektörlerde ister istemez bir boş vermişlik, bir bırakınız yapsınlar hali hüküm sürmeye başlamıştı ve bu dönemde ayakta kalmayı veya atılımda bulunmayı başaran küçük özel şirketler şimdi avantajlı bir konuma gelmişti. Oregon’da bu kapsama giren ve tümü de gündelik kullanıma yönelik malların alım satımıyla uğraşan şirketlerin bir kısmı Aldebaranlılar tarafından işletiliyordu; el becerisi gerektiren her türlü iş için yanlarında insan çalıştırmak zorunda olsalar da, Aldebaranlılar başarılı yöneticilerdi ve daha da önemlisi, olağanüstü satıcılardı. Hükümet de onları seviyordu, zira hükümetin şart koştuğu kısıtlamaları ve denetimleri seve seve, itirazsız kabul ediyorlardı. Hükümetin bu önlemleriyle birlikte, dünya ekonomisi de yavaş yavaş toparlanma yoluna girmişti. O kadar ki, insanlar yeniden gayrisafı milli hasıladan bahseder olmuş ve Başkan Merdle, Noel’den önce işlerin muhtemelen eski gidişatına dönmüş olacağı öngörüsünde bulunmuştu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Asfah toptan olduğu kadar perakende satış da yapıyordu ve Mutfak Teknesi hem züccaciye ürünlerinin sağlamlığı, hem de uygun fiyatları sayesinde tutulan bir marka haline gelmişti. Kırılma’dan bu yana, o malum nisan akşamı kendilerini bir anda içinde yemek yapar buldukları beklenmedik, yabancı mutfakları yeni baştan dayayıp döşemeye koyulan ev kadınlarının ayağı mağazaya iyiden iyiye alışmış, müşterilerin sayısı her geçen günle birlikte daha da artar olmuştu. Orr birinin, "Şu yumurta çırpacağından bir tane istiyorum," dediğini duyduğunda, kesme tahtaları için seçilecek tahta numunelerini gözden geçirmekle meşguldü ve duyduğu ses ona karısının sesini anımsattığından ayağa kalkıp mağaza bölümüne bakındı. Asfah otuz yaşlarında, orta boylu, kahverengi bir kadına bir şeyler gösteriyordu, kadının biçimli bir başı ve bu başı çevreleyen kısa, kıvırcık siyah saçları vardı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Heather," dedi Orr ortaya çıkarak.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadın arkasına döndü, George’a bir ömür gibi gelen bir süre yüzüne baktı. "Orr," dedi nihayet. "George Orr. Değil mi? Nereden tanışıyorduk acaba?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şeyden-" Duraksadı. "Yanlış hatırlamıyorsam avukattınız değil mi?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">E’nememen Asfah, elinde yumurta çırpacağıyla, yeşilimsi zırhı içinde dağ gibi azametle duruyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Yoo. Hukuk sekreteriyim. Rutti ve Goodhue’da çalışıyorum, Pendleton Binası’nda."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hah, orada tanıştık herhalde. Bir kez yolum düşmüştü oraya. Bunu, şey, çırpacağı beğendiniz mi? Ben tasarladım." Raftan başka bir yumurta çırpacağı alıp kadına gösterdi. "Ne kadar dengeli, bakın. Hem çabucak çırpar. Genelde bu telleri ya fazla gergin ya da fazla ağır yapıyorlar, tabii Fransa haricinde."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Görünüşü hoş," dedi kadın. "Evimde eski bir elektrikli mikser var aslında, ama en azından duvara asmak için bir tane de bunlardan almak istedim. Burada mı çalışıyorsunuz? Eskiden burada çalışmıyordunuz sanki. Şimdi hatırladım. Stark Sokağı’nda bir yerde çalışıyordunuz ve Gönüllü Terapi için bir doktora gidiyordunuz."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Heather’ın neyi ne kadar hatırladığını hiç kestiremediği gibi, onun hatırladıklarını kendi anı katmanlarıyla nasıl bağdaştıracağını da bilemiyordu Orr.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kendi karısı tabii ki gri tenli bir kadındı. Özellikle de Ortabatı’da ve Almanya’da halen gri tenli insanlar vardı söylendiğine göre, ama geri kalan insanların çoğu yeniden beyaz, kahverengi, siyah, kızıl ve sarı ten renklerine veya bunların karışımlarına dönüş yapmıştı. Kendi karısının gri ve bu kadından katbekat daha sevecen biri olduğunu düşündü içten içe. Bu Heather pirinç kilit mandallı kocaman siyah bir el çantası taşıyor ve muhtemelen çantasından brendi dolu bir cep şişesini de hiç eksik etmiyordu; halinde tavrında bir sertlik vardı. Karısıysa yumuşak huyluydu, kavgacı bir tabiatı yoktu, esasen cesur bir kadın olmasına rağmen davranışları itibarıyla çekingendi. Karşısında duran, tanıdığı bildiği karısı değil, ondan çok daha haşin bir kadındı; cevval, çetin ceviz bir kadın.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Doğru," dedi George. "Yani Kırılma’dan önce öyleydi. Biz... şey. Aslında, Bayan Lelache, öğle yemeğinde buluşmak üzere sözleşmiştik sizinle. Dave’in yerinde, hani Ankeny Caddesi’ndeki. Ama o buluşma asla gerçekleşmedi."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Soyadım Lelache değil artık, o kızlık soyadımdı. Artık Bayan Andrews’um."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kadın onu merakla süzdü. George olduğu yerde durup gerçekliğe tahammül etti.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kocam Yakındoğu’daki savaşta öldü," diye ekledi kadın.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Anlıyorum," dedi Orr.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bütün bu şeylerin tasarımını siz mi yapıyorsunuz?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Küçük aletlerin ve benzeri öteberinin çoğunu ben tasarlıyorum. Tencere tava takımlarını da. Ya buna ne dersiniz, beğendiniz mi?" Bir raftan altı bakır bir çaydanlık bulup çıkardı; kocaman olmasına rağmen son derece şık görünümlü bir şeydi; tıpkı bir yelkenli gibi, ihtiyaçtan doğan büyüklüğü içersinde gayet orantılıydı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Kim beğenmez ki?" dedi Heather ellerini iki yana açarak. Orr çaydanlığı kadına uzattı. Kadın onu elinde şöyle bir tartıp hayran gözlerle inceledi. "Böyle şeyler hoşuma gidiyor," dedi.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">George başını salladı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Gerçek bir sanatçısınız siz. Çok güzel bu."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bay Orr elle tutulur nesnelerin uzmanıdır," diye söze karıştı mağaza sahibi, mekanik sesiyle sol dirseğinden konuşarak.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Tamam, hatırladım şimdi," dedi Heather birdenbire. "Tabii ya, Kırılma’dan önceydi, o yüzden beynimin içinde böylesine çorbaya dönmüş bir halde bu anılar. Gerçeğe dönüşen rüyalar görüyordunuz siz, daha doğrusu rüyalarınızın gerçeğe dönüştüğünü düşünüyordunuz. Öyle değil mi? O doktor sürekli daha çok rüya görmeniz için size baskı yapıyordu, sizse bunu istemiyor, Gönüllü Terapi için ona gitmekten kurtulmanın bir yolunu arıyordunuz, tabii ondan kaçarken Zorunlu Terapi’ye tutulmadan. Gördünüz mü bakın, gayet iyi hatırlıyorum. Ne oldu peki? Muradınıza erebildiniz mi? Kafa doktorunuzu değiştirdiler mi sonunda?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hayır. Ben kafamı değiştirdim," dedi Orr ve güldü. Kadın da güldü.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Rüyalarınız konusunda ne yaptınız peki?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Şey... rüya görmeye devam ettim."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Dünyayı değiştirebildiğinizi sanıyordum. Böyle mi değiştirdiniz değiştire değiştire? Bu karman çorman dünyayı mı layık gördünüz bize?"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bununla idare edeceğiz mecburen."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Kendi de daha az karman çorman olmuş bir dünyayı yeğlerdi doğrusu, ama ona fikir soran olmamıştı. Hem hiç değilse Heather da bu dünyanın içindeydi. Onu bulabilmek için elinden geleni yapmış, sonunda bulamayınca da teselliyi işinde aramıştı; hoş, işi de teselliden yana pek bir şey vermemişti kendisine ya, yapmak için yaratılmış olduğu işti nihayetinde ve o da sabırlı bir adamdı.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Ama artık kayıp karısı için nicedir sessiz sedasız tuttuğu beyhude yas bitmek zorundaydı, çünkü karısı buracıktaydı, kalbi bir kez daha ebediyen fethedilmeyi bekleyen sert, dik başlı, kırılgan bir yabancı olarak tam karşısında duruyordu.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">Onu tanıyordu, bu yabancıyı tanıyordu, onu nasıl konuşturacağını, nasıl güldürebileceğini biliyordu. "Bir fincan kahve içmeye ne dersiniz?" diye sordu nihayet. "Hemen bitişiğimizde bir kafe var. Mola verme zamanım da gelmişti."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Hadi canım, ne molası..." dedi kadın; saatine baktı, beşe çeyrek vardı. Gözleri Uzaylıdan yana çevrildi. "Bir fincan kahve iyi olurdu tabii, ama bilmem ki-"</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"On dakika içinde dönerim E’nememen Asfah," dedi Orr işverenine, yağmurluğunu almaya giderken.</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Bütün akşam senin," dedi Uzaylı. "Vakit var. Dönüşler var. Gitmek dönmektir."</p>

  <p class="Standard" dir="ltr" style="margin-left:0;margin-right:0;text-indent:37.795277px;text-align:justify">"Çok teşekkür ederim," dedi Orr ve patronuyla el sıkıştı. O koca, yeşil yüzgecin kendi insan eline dokunuşu serindi. Heather ile birlikte yazın ılık, yağmurlu akşamüstüne çıktı. Uzaylı, dükkânın camlı ön cephesinin gerisinden, akvaryumdaki bir deniz yaratığı dışarıyı nasıl izlerse öyle izledi onları, geçip gittiklerini ve sisin içinde gözden kaybolduklarını gördü.</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>
</body>
</html>
