<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stylesheet.css" rel="stylesheet" type="text/css" />

  <title></title>
</head>

<body>
  <p class="calibre1" style="text-align: center; text-indent: 1em; margin-top: 0.5em; margin-bottom: 0.5em;"><span class="t"><b class="calibre2">II</b></span></p>

  <p class="calibre1"></p>

  <p class="calibre1"><br /></p>

  <p class="calibre1">Köylü ile Gülsüm, çocukları o kadar eğlendirmişti ki, sofrada hep onların lâkırdılarını ediyorlar, durmadan gülüyorlardı.</p>

  <p class="calibre1">Pelerin gibi omuzlarına attığı yorgan için köylünün adını «Yorganlı» koymuşlardı.</p>

  <p class="calibre1">Bütün sevdiklerini nihayet etrafına topladığı için bir kat daha iyileşen güzel kalpli Nadide Hanım:</p>

  <p class="calibre1">— Gece karanlığında o yolları nasıl yürüyecekler?.. Hele o yavrucuğa yüreğim parçalandı... Fazla olarak sırtında bir de çocuk var... Keşke bu biçarelere bir tren parası verseydik, diye üzülüyordu.</p>

  <p class="calibre1">O, çocuk gözleri gibi taze, masum, yeşil gözlerini pencerenin dışındaki karanlığa dikerek üzülürken büyük kızı Dürdane:</p>

  <p class="calibre1">— Sen böylesin anne... en güzel zamanında hiç olmayacak bir şey çıkarır, dünyayı kendine zehir edersin, diye darılıyordu.</p>

  <p class="calibre1">Köşk, Pendik evlerinin bittiği yerde, deniz kenarında idi. Seniye'nin uzun bir hastalığı sebebiyle iki seneden beri yaz aylarını burada geçiriyorlardı.</p>

  <p class="calibre1">Nadide Hanım, yemekten sonra torunlarını bahçeye salıvermiş, kendisi büyüklerle beraber sofra başında kalmıştı. Oturduğu yerde gözlerini çocuklarının birinden ötekine götürüyor, onların lâkırdılarından ziyade seslerini dinliyor, ikide birde lüzumlu lüzumsuz:</p>

  <p class="calibre1">— Üç günlük ömrümüz var... Ne olurdu şu dünyada ayrılık olmasaydı, diye içini çekiyordu.</p>

  <p class="calibre1">Dürdane, doğru söylemişti. Üzüntü, onun için âdeta hava, su nev'inden bir ihtiyaçtı.</p>

  <p class="calibre1">Meselâ, çocuklarından ayrı bulunduğu vakit hasret ateşiyle yanar, fakat onlara kavuştuğu zaman da yine tamamiyle memnun olmaz, muvakkat gelmişlerse: «Ben size şimdiden gitmiş gözü ile bakıyorum...» Bütün bütün gelmişlerse: «Görürsünüz, bir aksilik çıkar, evlâtlarımdan biri yine gider» diye kendini üzerdi.</p>

  <p class="calibre1">Kardeşi Vasfi Bey arasıra:</p>

  <p class="calibre1">— Keşki hepimize ölmüş gözü ile baksan da sen de kurtulsan, biz de, diye takılırdı.</p>

  <p class="calibre1">Dürdane'nin sözü gibi bu da doğruydu:</p>

  <p class="calibre1">Nadide Hanımın ölenlere karşı garip bir vefasızlığı vardı. Yaşarken en üzerine titrediği bir insan ezkaza ölecek oldu mu yarımyamalak bir ağlar, ondan sonra bir daha adını ağzına almazdı. İnsan kalbi kaidesiz bir şeydir.</p>

  <p class="calibre1">Bağ kütükleri arasında ateşböceği kovalayan çocukların gürültüsü yavaş yavaş uzaklaşmış ve kaybolmuştu.</p>

  <p class="calibre1">Sekiz, on dakika sonra en büyükleri koşa koşa bir havadis getirdi:</p>

  <p class="calibre1">— Haminne... Yorganlı ile Gülsüm oradalar... Sokakta yatıyorlar.</p>

  <p class="calibre1">O, sözünü bitirmeden öteki çocuklar da göründüler. Köylülerin orada olması fevkalâde birşeymiş gibi bir sevinç, bir kıyamettir gidiyordu.</p>

  <p class="calibre1">Bu vaka, hazım tembelliğini bir türlü üstlerinden silkip atamayan büyükler için de güzel bir vesile oldu.</p>

  <p class="calibre1">Fazla yorgun olduğunu söyleyen Şakir Beyle karısı müstesna olmak üzere, hepsi köşkün arkasındaki yoldan caddeye çıktılar.</p>

  <p class="calibre1">Yorganlı ile Gülsüm, nedense yola devam edememişler, karşı tarlanın kenarında bir kamp kurmuşlardı. Gülsüm, yere amcasının yorganının üstünde bağdaş kurmuş, İsmail'i kucağında uyutmuştu.</p>

  <p class="calibre1">Yorganlı, ayakta, yavaş yavaş sönen bir çalı ateşinin ışığında lala ile konuşuyordu. Kalender ve demokrat büyük hanım böyle fakir insanlarla konuşmayı çok severdi.</p>

  <p class="calibre1">— Ağa, bu gece bize komşu mu geldiniz? Hoş geldiniz, dedi.</p>

  <p class="calibre1">Yorganlı, bu kibar insanlar baskınından hiç ürkmedi:</p>

  <p class="calibre1">— Öyle ettik hanımefendi, Hani yolumuz çok uzak da, dedi.</p>

  <p class="calibre1">Nadide Hanım, bu defa tatlı ve müşfik bir gülümseme ile küçük kıza eğildi:</p>

  <p class="calibre1">— İsmail'i uyuttun mu Gülsüm?</p>

  <p class="calibre1">Yorganlı ile Gülsüm bu yabancıların kendilerini adlariyle çağırmalarına hayret ettiler.</p>

  <p class="calibre1">Köylü sırıtarak:</p>

  <p class="calibre1">— Sen Gülsüm'le İsmail'i nereden tanıdın hanımefendi? dedi.</p>

  <p class="calibre1">Nadide Hanım, istasyon vakasını anlattı. Vasfi Bey, Gülsüm'ün biraz ötesindeki bir saman demetinin üstüne çökmüştü:</p>

  <p class="calibre1">— Gülsüm, bize ne ikram edeceksin bakalım?.. Sana misafir geldik, dedi.</p>

  <p class="calibre1">Küçük kız, başını önüne eğerek susuyordu. Onun yerine Yorganlı cevap verdi:</p>

  <p class="calibre1">— Hoş geldiniz... Safalar getirdiniz sarayımız büyük... tavanlar yüksek... Cenabı Mevlâ bir lüküs lâmbası takıvermiş... İlle ikram edecek şeyimiz yok... Cıgara sar diyeceğim ya... bizim kaçak tütünleri boğazınızı yakar diye korkuyorum.</p>

  <p class="calibre1">Yorganlı; ağır ağır, gülümseye gülümseye bunları söylerken gökyüzünü, yeni doğan ayı gösteriyor, reddedileceğinden emin bir tavırla korka korka tütün kesesini uzatıyordu.</p>

  <p class="calibre1">Vasfi Bey:</p>

  <p class="calibre1">— Ağa, sen bir arif adama benziyorsun, dedi, galiba İstanbula yeni gelmiyorsun...</p>

  <p class="calibre1">Yorganlı, başı ile tasdik etti:</p>

  <p class="calibre1">— İstanbul'u, Rumeliyi, Arabistan'ı hep bilirim bey... Çok gezdim...</p>

  <p class="calibre1">— Nasıl gezdin?</p>

  <p class="calibre1">Yorganlı, Vasfi Beyle gizliden gizliye eğlenir gibi bir tavırla:</p>

  <p class="calibre1">— Tüccarlıkla gezecek halimiz yok ya Bey, dedi, askerlik ettik... Dört kere mi, beş kere mi... akılda kalmaz ki... Yemen'e kadar gittik...</p>

  <p class="calibre1">Gülsüm'e bu defa da büyük hanım bir sual sordu:</p>

  <p class="calibre1">— Karnın aç mı kızım?</p>

  <p class="calibre1">Kız, başı ile bir uzun (hayır) işareti yaptı.</p>

  <p class="calibre1">— Hayır olur mu? Tabiî burada bir şey bulamamışsınızdır...</p>

  <p class="calibre1">Yorganlı:</p>

  <p class="calibre1">— Ekmeğimiz, yoğurdumuz vardı. Gülsüm'e Sapanca'da elma da alıverdimdi... Allaha şükür karnımızı doyurduk.</p>

  <p class="calibre1">Büyük hanımın bu havadise canı sıkıldı: Köylülere bu gece sofra artıkları ile mükemmel bir ziyafet çekmeyi aklına koymuştu. Maamafih, bu, yine olabilirdi. Yoğurtla elma yiyecekten mi sayılırdı?</p>

  <p class="calibre1">— Haydi ağa... eşyanı topla... bu gece bizde misafirsiniz.</p>

  <p class="calibre1">Yorganlı, haline göre tok gözlü bir adam görünüyordu:</p>

  <p class="calibre1">— Sağ ol hanımefendi... Allah razı olsun... İlle biz yiyeceğimizi yedik... Şurada yatar gideriz... Geceler kısa... Sabaha ne kaldı ki?..</p>

  <p class="calibre1">Fakat bu gece büyük hanımın kerem ve ihsan damarları ayağa kalkmıştı; köylüler, dedikleri gibi, tok da olsalar mutlaka yemek yiyeceklerdi.</p>

  <p class="calibre1">Yorganlı, çaresiz, kampını kaldırdı; artık büsbütün sönen ateşin son kıvılcımlarını ayaklariyle çiğnedi. Gülsüm, bir türlü uykudan uyanmayan İsmail'i sırtına yüklendi. Konuşa konuşa köşkün yolunu tuttular.</p>

  <p class="calibre1">Çerkes'in Dere köyünden geliyorlardı. Bir haftadan beri yolda idiler.</p>

  <p class="calibre1">Vasfı Bey gülerek:</p>

  <p class="calibre1">— İnsan kuş misali değil mi ağam... Bir hafta evvel neredeydiniz, şimdi neredesiniz? dedi.</p>

  <p class="calibre1">— Yol bir şey değil... Ben Çerkes'ten Adapazarı'na evvel Allah üç günde gelirim... İlle yanımızda küçük hanım var... Ermeni gelini gibi kırıtır durur. Gayrı Adapazarı'ndan buraya trene biniverelim dedik. Ne dersiniz, kız bayağı hasta oldu, deniz tutmuş gibi yüreği kabarmaya başladı. Bazı insana rahatlık yaramazmış derler.</p>

  <p class="calibre1">Köşkün alt kapısına gelmişlerdi. Büyük hanım, misafirleri, merdivenin taş basamağına oturttu, önlerine bir tepsi yemek koydu. Kendi de tarasdaki tahta kanapeye geçerek iki, kızını iki yanıma, kardeşiyle damadını karşısına aldı.</p>

  <p class="calibre1">Yorganlı, her yemekten tattıkça: «Keşki ekmekle yoğurdu yemeseydik!» diye hayıflanıyordu, fakat buna rağmen büyük bir gayretle sahanlara dalıp çıkıyordu.</p>

  <p class="calibre1">Gülsüm, bilâkis iştahsızdı. İkide bir kucağında uyuyan İsmail'i dürtüşliyerek: «Kalksana İsmail... yesene İsmail» diye söyleniyor, bir türlü uyanmayan çocuğun ağzına zorla yemek sokmaya çalışıyordu.</p>

  <p class="calibre1">Yorganlı, nihayet kızdı:</p>

  <p class="calibre1">— Kız, tövbe olsun bu gece seni döverim... bırak çocuğu... uyku, yemekten tatlıdır, dedi.</p>

  <p class="calibre1">Sonra, büyük hanıma Gülsüm'ün neden böyle yaptığını anlattı:</p>

  <p class="calibre1">— Bu kız, az buçuk delidir... Eline geçeni İsmail'in ağzına tıkmazsa canı rahatlamaz... Böyle ede ede oğlanı yolda öldürüyordu... Çocuk, hâlâ hastadır...</p>

  <p class="calibre1">Yorganlı, bu vesile ile çocuğun hastalığını da anlattı. Yolculuğun ikinci gecesi İsmail kusmaya başlamış... Sabaha kadar uyuyamamış... Ertesi gün biraz iyileştiği için yola çıkmışlar, fakat öğleye doğru yeniden fenalaşmış... Geri dönsen bir türlü, ileri gitsen bir türlü... Nihayet, hasta çocuğu sırtlarına vurarak yola devam etmişler; fakat bu yüzden akşama misafir olacakları köye yetişememişler... Bu yetmiyormuş gibi, bir de karanlıkta yollarını şaşırmasınlar mı?.. Çaresiz, dağda gecelemişler... Sabaha karşı İsmail'de ses soluk kesilmiş...</p>

  <p class="calibre1">Yorganlı:</p>

  <p class="calibre1">— Tövbe olsun muharebede düşman karşısında böyle gece geçirmedim, diyordu, gayrı çocuktan umudumu kestim. Besbelli bunun nasibi de böyleymiş, fakirin ölüsünü çakallara bırakıp gideceğiz... İlle kuru ağaçlara can veren Allah ona da can verdi. Paramız olursa bir horoz kurban edeceğiz, değil mi Gülsüm?</p>

  <p class="calibre1">Elindeki kaşığı bir türlü ağzına götüremeyerek bu hikâyeyi dinliyen Gülsüm, büyük bir insan gibi başını sallıyor: «İnşallah amca, inşallah» diyordu.</p>

  <p class="calibre1">Hanımefendi:</p>

  <p class="calibre1">— Şimdi artık bir şeyi kalmadı değil mi? diye sordu.</p>

  <p class="calibre1">— Hamdolsun kalmadı... İlle çok zayıf... Biraz yer içerse kendine gelir.</p>

  <p class="calibre1">Nadide Hanım, tarasının çardağına asılı fenerin aydınlığında onları şimdi daha iyi görüyordu. Gülsüm'ün ince ince örülmüş uzun, kumral saçları vardı. Taşbebek yanağına benzeyen şiş yanaklariyle, üst dudağını kaldıran iki iri dişi olmasa yüzüne âdeta güzelce denilebilirdi. Gözlerinde de hafif bir şaşılık vardı amma, bu, ona bilâkis yaraşıyordu. Yorganlı'nın üçyaşında olduğunu söylediği küçüğe gelince, geçirdiği hastalıktan sonra, onda insana benzer bir şey kalmamıştı. Aralarına saman çöpleri dolmuş kıvırcık kocaman bir çocuk başı altında kaşık kadar kalmış buruşuk bir ihtiyar yüzü... Kapalı gözlerinin oyuğuna girmiş gölgeler, beyaz, kısık dudaklarının altında takımı ile seçilen dişler bu yüze bir ölü soğukluğu veriyordu.</p>

  <p class="calibre1">Seniye, Yorganlıya:</p>

  <p class="calibre1">— O yolları hep yürüyerek mi geldiniz? Oralarda araba filân bulamadınız mı? diye bir sual sordu.</p>

  <p class="calibre1">Köylü, fukaralığın ne demek olduğunu bilmeyen bu İstanbul kızının cehaletine gülümsemekten kendini alamadı:</p>

  <p class="calibre1">— Bize göre bir lândon arabasına raslayamadık küçük hanım, dedi. Sonra yine ciddileşti:</p>

  <p class="calibre1">— Boluya gelirken bir yük arabasına rasladık. Arabacı, Gülsüm'le İsmail'i arabasına aldı. İlle biz dışarda kaldık... Herifin işi besbelli acele imiş... bir koşturur ki sanırsın kelle götürüyor... Araba koşar, biz ardından koşarız... Başladık solumağa... Az daha gitsek çatlıyacağız... Baktık olmıyacak... herife el ettim: «Bırak arkadaş... indir çocukları... vazgeçtim senin sevabından.»</p>

  <p class="calibre1">Kapının eşiğine oturarak karagöz seyreder gibi merakla köylüyü dinleyen çocuklar, onun sırtında yorganı, boynunda yeşil çekmecesiyle nasıl koştuğunu, bağırdığını gözlerinin önüne getiriyorlar, gülmekten kırılıyorlardı.</p>

  <p class="calibre1">Seniye Hanım bir sual daha sordu:</p>

  <p class="calibre1">— Yiyecek ne yaptınız?</p>

  <p class="calibre1">— Ne yapacağız... Bulduğumuz zaman yedik... bulmadığımız zaman dağlarda ot çok... davar gibi otladık...</p>

  <p class="calibre1">Gülsüm, İsmail'i uyandırmaktan ümidini kesmemişti. Amcası öte tarafa baktıkça çocuğu gizlice dürtüştürüyordu.</p>

  <p class="calibre1">Hanımefendi, masum, yaşlı gözleri rikkatten ıslanarak eğildi, küçük kızın saçlarını okşadı:</p>

  <p class="calibre1">— Gülsüm, yemek boğazından geçmiyor... Kardeşini çok mu seviyorsun? diye sordu.</p>

  <p class="calibre1">Kız, utanıp önüne bakarak başı ile birkaç defa (evet) işareti yaptı.</p>

  <p class="calibre1">Bu vefa Nadide Hanımın çok hoşuna gitmişti.</p>

  <p class="calibre1">Gülsüm, en küçük torunu Bülent için ne bulunmaz bir dadı olabilirdi.</p>

  <p class="calibre1">İhtiyar kadın, Yorganlı ile konuşmaya devam ederken bir türlü Gülsüm'den gözünü ayıramıyordu.</p>

  <p class="calibre1">Yorganlı, artık yemeğini bitirmişti. Hanımefendinin kendi iyi tütününden eliyle sararak üstüste verdiği sigaraları içiyor, Evliya Çelebi Seyahatnamesine benziyen bir sergüzeşt anlatıyordu:</p>

  <p class="calibre1">Beş kere askere gitmiş, iki defa yaralanmıştı. Çekmecesinin içinde bir de madalyası vardı. Rumeli'de, Arabistan'da gezmediği yer kalmamış gibiydi. Hikâyesini anlatırken Binbaşı Feridun Beyin arasıra sorduğu suallere gayet düzgün cevaplar veriyordu. Redifliğini, müstahfızlığını bitirip bir daha askere çağırılmıyacağına kanaat getirdiği zaman bir karar vermişti: Üç beş sene büyük bir şehirde çalışıp beş on para yapmadan köye dönmemek...</p>

  <p class="calibre1">Eski zabitlerden biri Balya madenlerinde ona gayet güzel bir iş bulmuştu. Rahatı iyi, kazancı yolunda idi. Ancak bir sene bile geçmeden küçük kardeşi Recep'e köyde Allah'ın emri vaki olmuş, hastalıklı karısı ile iki çocuğu yüzüstü kalmıştı.</p>

  <p class="calibre1">Yorganlı, yana yakıla anlatıyordu:</p>

  <p class="calibre1">— Onlardan başka bir de dul hemşire vardı ki, ona da Recep bakardı. Haberi alınca ister istemez Balya'daki işi bıraktık! Çerkeş'e döndük. Çoluk çocuğu başımıza toplayıp çalışmaya başladık. İlle üç yıldır ütsüste bizim oralarda kuraklık var... Hele bu yıl ölü gözü kadar rahmet görmedik... Köylünün aldığı mahsul vergilere bile yetmedi. Çoluk çocuk ne yeyip içtiğimizi, ne sen sor, ne ben söyliyeyim... Hâsılı velkelâm köyü dağıttık... Erkeklerin birazı Eskişehir'de, Ankara'da, İstanbul'da çalışmaya gittiler... Birazı da kadınları, çocukları önüne katıp Karadeniz taraflarına indi...</p>

  <p class="calibre1">— Peki, tarlalarla evler ne oldu?</p>

  <p class="calibre1">— Tarlaları arabaya koşup taşıyacak halimiz yok ya... Yorganı, bir iki kab kacağı olan sırtına vurdu... Balya'da beş on lira! kazanmıştık... onları da yedik, el elde baş başta...</p>

  <p class="calibre1">Büyük hanım, ağlayacak gibiydi:</p>

  <p class="calibre1">— Şimdi bu çocukları nereye götürüyorsun? diye sordu.</p>

  <p class="calibre1">Yorganlı, ümitsiz bir tavırla omuzlarını silkti:</p>

  <p class="calibre1">— Hiç... Bakalım Allah nereye kısmet ederse... Benim fikrim Göztepe'deki hemşeriden beş on kuruş borç alıp yine Balya'ya gitmek... Belki inşallah bir iş buluruz...</p>

  <p class="calibre1">— Bu çocuklar seni rahatsız etmiyecek mi?</p>

  <p class="calibre1">— Eder etmez... Ne yapalım... Sokağa atacak halimiz yok ya... Ben tok, onlar da tok, ben aç, onlar da aç... Onu demeyi unuttum... İki ay evvel çocukların anası da size ömür, öldü. Allahla benden gayrı kimseleri kalmadı...</p>

  <p class="calibre1">Yorganlı, Gülsüm'e dönerek gülümsedi:</p>

  <p class="calibre1">— Ne edelim Gülsüm... Cenab-ı Mevlâ kör kurdundan bile geçmemiş... Elbet, bizim rızkımızı da gönderir...</p>

  <p class="calibre1">Büyük hanım, kararını vermişti; tatlı bir sesle:</p>

  <p class="calibre1">— Gülsüm, sen bizde kal, dedi; ben senin vefakârlığını çok beğendim. Seni kendime evlât edeyim, bağrıma basayım... Bizim üç aylık bir bebeğimiz var... Sütninesi gidince dadısı olursun.. Çeyizlerini elimle hazırlarım; seni elimle gelin ederim... Bana dua edersin, olmaz mı?</p>

  <p class="calibre1">Yorganlı ile Gülsüm, nedense Nadide Hanımın bu sözleri ciddîye almıyorlar, gülümsüyorlardı.</p>

  <p class="calibre1">Büyük hanım, devam etti:</p>

  <p class="calibre1">— Benim Zübeyde diye bir evlâtlığım vardı. Beş yaşında elime geldi. Huda bilir kendi evlâtlarımdan ayırdetmedim. Onlara elbise, ona da elbise... Onlara eğlence, ona da eğlence... Evimizde elhamdülillah her şey bol... Biz öyle yenileni, içileni aramayız... Her iş için ayrı hizmetçilerimiz de var... Buna kalan iş yeyip içip gezmek, bir de arasıra şöyle ortada dönelivermek... Gel gelelim soysuz çıktı... Yalancılık bunda; fitnelik bunda; hırsızlık, pislik, terbiyesizlik, hâsılı her kötülük bunda... Sonra, biraz büyüyünce de aşiftelik... Amma bende Allah korkusu var; küçükten elime geldi diye bir türlü atamıyordum. Ne yaparsın emanetullah. Nihayet on dördüne basmadan bir sütçü çırağı ile kaçtı... Vallahi hazırladığım çeyizleri görenler parmak ısırırlardı.</p>

  <p class="calibre1">Yorganlı, kaşlarını çatmıştı. Seyrek, kara sakallarını çekiştiriyor, bu kadar nankörlüğü bir türlü aklına sığdıramıyordu. Züheyde midir, ne karın ağrısıdır, bu kız, bu ağzından bal akan melek gibi hanımefendiden bu kadar iyilik görsün de sonra bu haltları yesin! Zihninde başka bir izah bulamayarak ağır bir sesle:</p>

  <p class="calibre1">— Besbelli bu çocuk piç olmalı hanımefendi, dedi, sütü bozuk bir insanı adam etmek için ne etsen nafiledir... Bizim Gülsüm çok temiz süt emmiş bir çocuktur...</p>

  <p class="calibre1">İş ciddîleşiyordu. Yorganlı, çocuğun soyunu sopunu methediyor, babasının da, anasının da çok namuslu insanlar olduğunu sövüyordu. Sözlerini şöyle bitirdi:</p>

  <p class="calibre1">— Keşki Gülsüm'ü yanına alsan da adam etsen hanımefendi... İle kızımız edep, erkân görmemiştir... Ayı gibi dağlarda büyüdü... Size yaramaz.</p>

  <p class="calibre1">Nadide hanım için bu, o kadar ehemmiyetli bir şey değildi. Kanında varsa, insan sonradan da pek iyi terbiye edilebilirdi.</p>

  <p class="calibre1">Mamafih, küçük kız, işin ciddîleşmeye başladığını görünce telâş etmeye başlamıştı. Biraz sonra amcasının:</p>

  <p class="calibre1">— Çocukların bari biri rahat etsin... Ben İsmailin bir çaresine bakarım, dediğini işitince hırçınlaştı. Kardeşini hemen kucağından kapıyorlarmış gibi ona sımsıkı sarılarak:</p>

  <p class="calibre1">— Aaa!.. Ben İsmail'den ayrılmam... İstemem... Seninle gideceğim, diye isyan etti.</p>

  <p class="calibre1">Yorganlı, çocuğun bu münasebetsizliğine kızdı. Fakat büyük hanım, bundan da hoşlanmış göründü; kızın terbiyesiz ve haşin tavına karşı tatlı bir sesle:</p>

  <p class="calibre1">— Üzülme çocuğum, dedi. Biz seni zorla alıkoyacak değiliz... Mademki kardeşinden ayrılmak istemiyorsun... amcanla gidersin... Allah birbirinizden ayırmasın. Yarın sabah çocukların eskilerinlen sana da, kardeşine de elbise, çamaşır veririz... güle güle gidersiniz...</p>

  <p class="calibre1">Uzun askerlik hayatında bin çeşit insan görmüş olan Yorganlı, tatlılık ve kibarlığı anlayacak idrakte bir adamdı. Bir yandan hayran hayran «Hey yarabbi! Ne insanlar yaratırsın! diye hanımefendiye kompliman yapıyor, bir yandan: «Gözü dönesi, beni yerin dibine soktun...» diye kıza çıkışıyordu.</p>

  <p class="calibre1">Söz değişti; Yorganlı, başka şeyler anlatmaya başladı.</p>

  <p class="calibre1">Bütün gün çocukların peşinde koşmaktan turşusu çıkmış olan ihtiyar lalanın karanlık bir köşede horladığı işitiliyordu. Bu ses, yorgun Gülsüm'ü de uyumaya teşvik etti. Vücudunda hâlâ trende imiş gibi sarsıntılar, kulağında demir ve düdük gürültüleri duyarak uyudu kaldı.</p>

  <p class="calibre1">Söz, dönmüş dolaşmış, biraz sonra yine Gülsüm bahsinde karar kılmıştı. Kızı hanımefendiye evlâtlık vermeye Yorganlı'nın aklı iyiden iyiye yatıyordu. Onun gideceğim demesinin ehemmiyeti yoktu. Yedi yaşındaki çocuk, dünyanın Hanyasını, Konyasını ne bilir?.. Gel gelelim İsmaili ne yapacaktı?.. Mamafih, Binbaşı, buna da bir çare buldu. Kayınvalidesi isterse, İsmail'i nüfuzlu bir akraba vasıtasiyle, Edirne yetimhanesine gönderebilirdi.</p>

  <p class="calibre1">Yorganlı, kulaklarına inanamıyor, bu nimetlerin böyle üstüste nereden geldiklerini keşfetmek ister gibi ikide bir gökyüzüne bakıyordu. Demek ki, Haydarpaşa'ya kadar bilet parasının çıkışmaması, trenin gecikmesi, bu akşam karşıki tarlada gecelemeleri Allah'ın bir hikmeti imiş!</p>

  <p class="calibre1">Maamafih, hazırlık bittikten, Gülsüm'ün nüfus kâğıdı büyük hanıma teslim edildikten sonra Yorganlı, bir kurdun için için yüreğini kemirmeye başladığını duydu.</p>

  <p class="calibre1">Gerçi çocukları böyle istediğinden iyi yerlere yerleştirme büyük bir yükten, bir belâdan kurtulmuş oluyordu. Yalnız, ne olsa onlarla beraber yaşamak fikrine alışmıştı. Ne yorgunluk, ne yokluğun kaçırmadığı neşesi yavaş yavaş sönüyordu. Garipsediğini hanımefendiye sezdirirse ayıp olacaktı. Zorla gülmeğe çalışarak:</p>

  <p class="calibre1">— Kardeşinden ayrıldığı için biraz gürültü ederse gayrı kusuruna bakmazsınız, diyordu. Olmazsa ağzına bir iki şamar vurursunuz, çocuktur... birkaç gün içinde unutur gider... Uykusu ağırdır... Ben, yarın erkenden ona görünmeden İsmail'i alıp giderim.</p>

  <p class="calibre1">Vakit epeyce geçti. Fakat üzüldüğü ve korktuğu zamanları olduğu gibi, çok sevindiği zamanlarda da gözü uyku tutmıyan büyük hanım başta olduğu halde kimsede daha uyku alâmeti yoktu. Yalnız, bahçede lalanın horladığı işitiliyor, bir de dizlerinde yatan kardeşinin yüzüne biraz evvel kondurduğu öpücüğün son olduğunu bilmeyen gafil Gülsüm uyuyordu.</p>
</body>
</html>
