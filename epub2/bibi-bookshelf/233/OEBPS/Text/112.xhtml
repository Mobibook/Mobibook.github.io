<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">Denver kolonyayı keşfedene kadar tatlı şeyleri saklardı. İlk şişe bir armağandı. İkincisini annesinden çaldı ve şimşir kerestelerin arasına sakladı. Şişe soğuktan çatladı. O yıl kış bir gece yemekten sonra birden bastırmış ve sekiz ay sürmüştü. İç savaş yıllarının birinde beyaz kadın Bayan Bodwin, Noelde annesine ve ona birer şişe kolonya, oğlanlara portakal ve Bebe Suggs'a yün atkı getirmişti. Ölü insanlarla dolu bir savaştan söz etmesine karşın yüzü sağlıklı ve mutlu görünüyordu. Sesi bir erkeğinki gibi kalındı; ama oda dolusu çiçek gibi kokuyordu. 124 numaralı evin arkası bir koruluğa uzanıyordu. Bu koruluğun her iki yanından bir dere akardı. Tarla ile dere arasında bir daire biçiminde ekilmiş meşe ağaçları ile şimşirler, duvarları yeşil yapraklarla örülmüş bir odaya benzerdi.</p>

  <p>Denver başını eğerek bu odaya girer ve sonra dikleşerek zümrüt ışığın altında ayakta durabilirdi.</p>

  <p>Önce küçük bir kızın evcilik oyunu gibi başladı. Fakat istekleri değiştikçe oyun da değişti. Orası, sakin, sessiz, gizli ve özel bir yerdi. Kolonya kokusu tavşanların ilgisini çeker sonra da kaçırırdı. Önceleri bir oyun odası, sonraları ağabeylerinin korkusundan kaçtığı bir sığınak oldu. Zamanla orası yaşamının en önemli noktası haline geldi. O kameriyede inciten dünyadan uzaktaydı.</p>

  <p>Denver'in hayal gücü kendi açlığını ve kendi besinini üretiyordu. Buna çok gereksinmesi vardı; çünkü yapayalnızdı. Yalnızlık onu yeyip bitiriyordu. Canlı yeşil duvarlarla korunduğu yerde olgunlaştığım, zihninin berraklaştığını ve kurtuluşunun istekleri kadar kolay olabileceğini hissediyordu.</p>

  <p>Bir sonbahar günü. Paul D evlerine taşınmadan çok önce, kameriyede esen rüzgârla üşüdü. Giyinip dışarı çıktığında ince ince kar yağdığını gördü. Tıpkı annesinin kendi doğumunu anlattığı günkü gibiydi. Bir kayığın içinde adını aldığı beyaz kızın bacaklarını açıp oturduğu ve annesine yardım ettiği gün gibi.</p>

  <p>Titreyerek evin yolunu tuttu. Evi bir bina olarak değil de hep insan gibi görmüştü. Ağlayan, iç geçiren, titreyen, kızıp bağıran bir kişi gibi. Adımları ve bakışları, sanki sinirli, gururlu fakat aylak bir akrabaya yaklaşır gibi ihtiyatlı ve çocuksuydu. Karanlık, bir zırh gibi bütün pencereleri örtmüştü. Yalnız Bebe Suggs'ın odasından soluk bir ışık sızıyordu. Denver içeri baktığında, annesini diz çökmüş dua ederken gördü. Bu olağandışı değildi. Ölülerin cirit attığı evde yaşamaya alışmış olan bir kız için olağanüstü olan beyaz giysili birinin annesinin beline kolunu dolamasıydı... Beyaz elbise kolunun sevecenliği ona doğumun ayrıntılarını anımsattı. İçi boş giysi ve annesi sanki yetişkin iki arkadaş gibi duruyorlardı. Biri ötekine yardım eder gibiydi. Doğumdaki mucizeyi bu arkadaşlık açıklıyordu.</p>

  <p>Pencereden uzaklaşırken izlediği yol onu kendisine anlatılan öykünün içine kolayca çekti. Evin tek kapısı vardı ve arkadan oraya varmak için evin çevresini dolanıp 124 numaranın önüne, zahire ambarını, soğuk depoyu, ayak yolunu, müştemilatı geçerek verandaya gelinirdi. Ve öykünün en sevdiği bölümüne gelmek için de en baştan başlamak gerekirdi. Annesinin ayağının altında yaprakları ezerek kuş sesleri arasında koruda yürüdüğünü görür gibi oluyordu. Ayakları uzun süre yürümekten öylesine şişmişti ki hiçbir şey hissetmiyordu. Duramazdı. Durunca karnındaki küçük ceylan tekmeliyor, rahmini yırtacak gibi boynuzluyordu. Yürüyünce sakinleşiyordu. Altı aylık hamile olmasına karşın evde ocak başında, tereyağ yapmak için sütü döverken, ütü yaparken hep ayakta durması gerekiyordu. Göğüslerinden sızan sütün ekşimsi kokusuna tatarcıklar ve çekirgeler üşüşüyordu. Tepeye vardığında onları elleriyle kovmaktan usanmış». Kafasının içindeki çan sesleri, kulaklarından uğultu halinde çıkıyordu. Yere çöktüğünde bir çukura düştüğünü sandı. Karnındaki küçük ceylandan ve meme uçlarından başka hiçbir şeyi algılamıyordu. Sonunda yere uzandı. Yüzünü gözünü yabani soğan yaprakları tırmalıyordu. Denver'e anlatırken, öykünün burasında, "Artık bir adım daha atamazdım" demişti. Ölmek düşüncesi aklından geçti ve karnındaki ceylanın buna karşı çıkmasını bekledi. Sethe hiç ceylan görmemesine karşın neden bebeğini öyle çağırdığını, bir türlü çözemedi. Belki de çocukluğundan, ya da Güzel Evim'den kalma bir çağrışımdı. Doğduğu yerden (ya Carolina ya da Louisiana'ydı) yalnızca şarkı ve müzik anımsıyordu. Küçüklere bakan sekiz yaşındaki kız çocuğu, tarlada sırtı dönük çalışan kadınlardan birini annesi diye parmağı ile işaret etmişti. İşi bitince dönüp ona bakmasını sabırla beklemişti. Gördüğü kumru gibi ses çıkaran hasır şapkalı kadınların arasında kumaş şapkalı bir kadındı. Hepsine "Efendim" deniyordu.</p>

  <p>"Seth-ah!"</p>

  <p>"Efendim."</p>

  <p>"Bebeği sıkı tut."</p>

  <p>"Seth-ah...!"</p>

  <p>"Efendim."</p>

  <p>"Sobayı tutuşturmak için çıra getir."</p>

  <p>"Peki efendim."</p>

  <p>Ama nasıl da şarkı söylerlerdi! Bazen de ceylan gibi dansederlerdi. Aralarında erkekler de vardı. Bazılarının ayağına zincir vurulmamıştı. İçlerinden biri, kendi karnında taşıdığı gibi, onu taşımıştı.</p>

  <p>"Bu bebeğin anası Ohio nehri kıyısında yabani soğanlar arasında ölecek" diye düşündüğünü Denver'e anlatmıştı. Kaçmaktan kurtulacağı için bu o kadar da kötü bir düşünce gibi gelmemişti. Upuzun, yerde ölü gibi yatarken içindeki küçük ceylan acaba bir saat, bir gün ya da bir gün bir gece mi yaşardı? Bu düşünce onu o kadar üzdü ki yüksek sesle inledi. Az ötede yürüyen biri, sesi duyarak durakladı. Sethe ayak seslerini duymadı ama birinin durduğunu işitti; saçının kokusunu aldı. "Kim var orda?" diyen bir ses duydu. Beyaz bir erkeğin eline düşmek aradığı son şeydi. Çürük dişli, cinsel iştahı kabarmış biri... Ohio nehrinin kıyısında tam üç çocuğuna ulaşmaya çalışırken, hele bir tanesi memesini emmek için açlıktan kıvranırken; kocası kaybolmuş, sütü çalınmış, sırtı dövülmüş durumda çocuklarını öksüz bırakacak, kendini kolay bir ölüme teslim edecek değildi. Olamazdı!</p>

  <p>Denver'e anlattığına göre o an sanki içine yırtıcı birşey girmiş gibi karşısına çıkanın gözlerini oyup, yanaklarını parçalayacağını sandı.</p>

  <p>"Gözlerini oymak için sabırsızlanıyordum." diye Denver'e anlattı.</p>

  <p>Dirseği üzerinde doğruldu ve kendini birkaç adım ileriye, "Kim var orda?" diyen genç beyaz sese doğru çekti.</p>

  <p>"Gel de gör, önce ayaklarını yiyeceğim" diye düşündü.</p>

  <p>Şimdi sana anlatırken gülüyorum, Denver, ama o an yırtıcı bir hayvan gibi davranacağımı biliyordum," dedi.</p>

  <p>"Karşıma çıka çıka beyaz bir kız çıktı. Üstü başı perişan olan kız bana ne dese beğenirsin? "Şu işe bak. Karşımda bir zenci karısı görüyorum!."</p>

  <p>Öyküde Denver'in en sevdiği bölüm şimdi geliyordu.</p>

  <p>Kızın adı Amy'ydi. Yemeye, içmeye gereksinmesi vardı. Sıska birşeydi. Değnek gibi kolları dört beş kişiye yetecek kadar saçı vardı. Gözleri ağır hareket ediyordu. O kadar hızlı konuşuyordu ki nefes almaya vakti kalmıyordu. O değnek inceliğindeki kolların sonradan demir gibi güçlü olduğu ortaya çıkacaktı.</p>

  <p>"Korkudan ödün patlamış gibisin. Burada ne arıyorsun?"</p>

  <p>Yerde yılan gibi kıvrılmış yatan Sethe, ağzını açıp sivri diliyle zehirini kusacağı yerde doğruyu söyledi.</p>

  <p>"Kaçıyordum!" O gün ağzından çıkan ilk söz o oldu.</p>

  <p>"Bu ayaklarla mı kaçıyorsun? Aman yarabbim!" Yere çömelip Sethe'nin ayaklarına baktı. "Yanında yiyecek bir şeyler var mı?" diye sordu.</p>

  <p>"Hayır" dedi ve Sethe oturmaya çalıştı ama beceremedi.</p>

  <p>"Açlıktan ölüyorum", diyerek çevredeki yeşilliği inceledi kız.</p>

  <p>"Belki böğürtlen vardır. Buraya onları bulmak için geldim. Zenci bir kadınla karşılaşacağım hiç aklıma gelmemişti. Varsa da kuşlar yemiştir. Sen böğürtlen sever misin?"</p>

  <p>"Karnımda bebek var, bayan."</p>

  <p>Amy ona baktı. "Yani o yüzden mi iştahın yok? Ama ben birşeyler yemeliyim."</p>

  <p>Parmaklarıyla saçlarını tarayarak çevreyi bir daha kolaçan etti. Yenecek birşey olmadığını görünce ayağa kalktı. Sethe'nin de orada yalnız kalacağı korkusu ile yüreği ağzına geldi.</p>

  <p>"Nereye gidiyorsunuz, bayan?"</p>

  <p>Döndü ve Sethe'ye birden parlayan gözlerle baktı. "Boston'a, oradan kadife alacağım. Wilson denilen bir dükkân var. Resmini gördüm. Çok güzel kadifeleri var. Kimse gidebileceğime inanmadı ama işte gidiyorum."</p>

  <p>Sethe dirseğinin yerini değiştirdi ve başını salladı. "Annen kadife almaya gittiğini biliyor mu?" diye sordu. Kız saçlarını geriye atarak, "Annem yol parasını ödemek içm bir yerde çalışıyordu. Doğururken ölünce beni orada çalışmaya zorladılar. Şimdi borcum bitti, kendime kadife almaya gidiyorum," dedi. Doğrudan birbirlerinin yüzüne bakmıyorlardı ama kolayca şundan bundan konuşmaya daldılar. Yalnız biri ayaktaydı, öbürü de yerde yatıyordu.</p>

  <p>"Boston uzak mı?" diye sordu Sethe.</p>

  <p>"Evet. Yüz kilometre. Belki de daha fazla."</p>

  <p>"Yakınlarda bir yerde de kadife olmalı."</p>

  <p>"Boston'daki gibi değil. Orada en iyisi var. Bana da çok yakışacak. Hiç elledin mi?"</p>

  <p>"Hayır, bayan. Hiç kadife ellemedim." Nedeni kızın sesi mi, yoksa Boston ya da kadife mi, bilmiyordu ama kız konuşurken karnındaki bebek uyuyordu. Tekmeleme, boynuzlama durmuştu. Onun için şansının döndüğüne inandı.</p>

  <p>"Sahi biç görmedin mi?" diye Sethe'ye sordu.</p>

  <p>"Görseydim de ne olduğunu bilemezdim ki! Neye benzer kadife?"</p>

  <p>Amy gözlerini Sethe'nin yüzünde gezdirdi ve sanki böyle gizli bir bilgiyi yabancıya nasıl söylerim dercesine baktı.</p>

  <p>"Senin adın ne?" diye sordu.</p>

  <p>Güzel Evim'den epeyce uzakta olmasına karşın ilk gördüğü kişiye adını söyleyecek değildi. "Bana Lu derler" dedi.</p>

  <p>"Lu, kadife dünyanın ilk doğduğu gün gibi temiz, yeni ve pürüzsüzdür. Benim gördüğüm kadife kahverengiydi, ama Boston'da her rengi varmış. Lâl rengini arıyorum. Lâl, kırmızı demektir. Kadife konusunda istediğin rengi böyle belirtmeliymişsin." Gözlerini gökyüzüne dikti. Sonra Boston'dan uzakta çok zaman harcadığını düşünerek, "Artık gitmem gerek," dedi.</p>

  <p>Çalıların arasından geçerken Sethe'ye seslendi:</p>

  <p>"Ne yapacaksın, orda yatıp doğuracak mısın?"</p>

  <p>"Ayağa kalkamıyorum" dedi Sethe.</p>

  <p>"Nee?" durdu ve döndü.</p>

  <p>"Kalkamıyorum dedim."</p>

  <p>Amy elini burnuna götürdü ve yavaşça Sethe'nin yattığı yere geldi.</p>

  <p>"Az ötede bir kulübe var," dedi.</p>

  <p>"Sahi mi?"</p>

  <p>"Yaa. Önünden geçtim; içinde kimse yok."</p>

  <p>"Ne kadar uzak?"</p>

  <p>"Senin için ne farkeder? Burada gecelersen yılan sokar."</p>

  <p>"İsterse gelsin soksun. Kalkamadığım gibi, ne yürüyebilirim ne de yerde sürünebilirim. Tanrı yardımcım olsun, bayan!"</p>

  <p>"Yapabilirsin, hadi gayret et," dedi Amy ve beş kişiye yeten saçlarını savurarak yola yöneldi.</p>

  <p>Sethe emeklemeye başladı. Amy de yanından yürüyordu. Sethe dinlenmeye gereksinme duyunca o da durup havadan, sudan, Boston'dan, kadifeden ve yiyecek güzel şeylerden söz ediyor, kızın sesi küçük ceylanın rahat durmasını sağlıyordu. Eve kadar emeklerken bir kez bile tekmelemedi.</p>

  <p>Oraya vardıklarında saçındaki baş örtüsünden başka her şeyi, üstü başı perişandı. Kanayan dizlerinin altında duyu kalmamıştı. Göğüsleri iğne batırılmış gibi acıyordu. Kızın kadife sesi ve anlattıkları onu gayrete getiriyor ve belki de altı aylık bebeğin sürüklenen mezarı olmaktan koruyordu.</p>

  <p>Kulübenin içi yapraklarla doluydu. Amy, Sethe'nin yatması için bir küme yaptı. Sonra taş parçalarını toplayıp yapraklarla örttü ve Sethe'nin ayaklarını üstüne koymasını sağladı. "Bir kadının şişen ayaklarını kesmişlerdi" dedi ve elini testere gibi kullanarak. "zzz zz-zzz" seslerini çıkardı.</p>

  <p>"Ben bayağı etli canlı bir kızdım," diye devam etti. "Şimdiki halime bakıp inanmazsın değil mi? Mahzene kapatılmadan önce öyleydim. Beaver ırmağı kıyısında yayın balığı avlarken, suda bir zenci cesedi gördüm. Boğulmuş insanlar görmekten hiç hoşlanmam. Ya sen? Şimdi şişmiş ayakların bana o olayı anımsattı." Sonra birden sihirli elleri ile Sethe'nin ayaklarına ve bacaklarına masaj yapmaya başladı. İşe yaradı. Sethe'nin gözlerinden tuzlu yaşlar akana kadar devam etti.</p>

  <p>"Şimdi canın acıyacak," dedi Amy. "Ölmüş şeyleri canlandırırken böyle olur."</p>

  <p>Denver ne kadar doğru diye düşündü. Belki de annesinin beline sarılan beyaz giysi acılar içindeydi. Eğer öyleyse demek hayalet bebeğin bazı tasarıları vardı. Kapıyı açtığında Sethe sandık odasından çıkıyordu.</p>

  <p>Denver annesine, "Sana sarılan beyaz bir giysi gördüm", dedi.</p>

  <p>"Beyaz mı? Belki de benim gelinliğimdi. Tarif et bakayım."</p>

  <p>"Yakası kalkıktı. Arkasında bir sürü düğme vardı."</p>

  <p>"Düğme mi? Gelinliğim olamaz. Hiç bir giysimde düğme olmadı."</p>

  <p>"Büyükannenin oldu mu?"</p>

  <p>Sethe başını salladı. "Düğmelerle baş edemezdi. Başka ne gördün?"</p>

  <p>"Poposunda bir kabarıklık."</p>

  <p>"Bir yastık gibi mi?"</p>

  <p>"Ne gibi bilmem!"</p>

  <p>"Zengin bir hanım elbisesi mi? İpekli mi?"</p>

  <p>"Pamuklu gibi."</p>

  <p>"Herhalde ince beyaz pamuklu. Bana mı sarılıyordu? Nasıldı?"</p>

  <p>"Tıpkı sana benziyordu. Sen dua ederken yanında çömelmiş duruyor ve beline sarılıyordu."</p>

  <p>"Bak şu işe!"</p>

  <p>"Neye dua ediyordun, anne?"</p>

  <p>"Hiç bir şeye. Artık dua etmiyorum; sadece konuşuyorum."</p>

  <p>"Ne konuşuyordun?"</p>

  <p>"Anlamazsın, bebeğim."</p>

  <p>"Pekâlâ da anlarım."</p>

  <p>"Zaman hakkında konuşuyordum. İnanması o kadar zor ki. Bazı şeyler geçip gidiyor, bazıları kalıyor. Önceleri belleğin bir oyunu sanırdım. Yani bazı şeyleri unutup bazılarını anımsamak gibi. Ama iş öyle değil. Eğer bir ev yanarsa, biter kül olur, ama yeri, yerin resmi yalnızca aklında değil, yeryüzünde de kalır. Bütün anımsadıklarım, kafamın dışında bir yerlerde dolaşıp duruyor. Düşünmesem de, hatta ölsem bile, bütün yaptıklarım, bildiklerim, ya da gördüklerimin resmi bir yerlerde duruyordur. Tam oldukları yerlerde."</p>

  <p>"Başkaları da görebilir mi?" diye sordu Denver.</p>

  <p>"Evet. Evet... Bir gün yolda yürürken açık seçik bir şey görür ya da duyarsın. Hayal ediyorum sanırsın. Kafandaki bir resim sanırsın, ama değildir. Kaçıp geldiğim yer oradadır. Hiçbir yere gitmez. Bütün çiftlik ağaçlarıyla, çayırı ile yanıp kül olsa bile, orada kalır. Dahası sen oraya, olayların olduğu yere gidersen, yine aynı şeyler olur. Onun için Denver, asla oraya gitmeyeceksin. Herşey olup bittiği halde, sen gidersen o kötü şeyler seni bekliyor olacak. Bu yüzden ne pahasına olursa olsun bütün çocuklarımı oradan çıkarmam gerekti."</p>

  <p>Denver tırnaklarını kemirdi. "Eğer herşey orada bekliyorsa, hiçbir şey ölmüyor demektir."</p>

  <p>Sethe dosdoğru Denver'in gözlerinin işine baktı. "Hiçbir şey ölmez," dedi.</p>

  <p>"Sen bana bütün olan biteni anlatmadım. Yalnızca seni kırbaçladıklarını, bana hamileyken kaçtığını söyledim."</p>

  <p>"Herşey öğretmen eniştenin başının altından çıktı. Ufak tefek kısa boylu bir adamdı. Tarlada bile kolalı dik yakasını takardı. Bay Garner öldükten sonra görümcesinin kocası, çiftliğe göz kulak olmak için gelince, Bayan Garner memnun olmuştu. Okuma yazması vardı. Paul F satıldığı halde geride kalanlar işi yürütebilirdi. Fakat Halle'nin dediği gibi, beyaz bir erkek olmadan çiftlikte kadın başına yalnız kalmayı istemedi, beraberinde iki delikanlı getirdi. Oğulları ya da yeğenleriydi. Tam bilmiyorum. Oğlanlar adama Ouka derlerdi, terbiyeliydiler. Alçak sesle konuşur, mendillerine tükürürlerdi. Bir çok bakıma naziktiler de. Hani İsa peygamberin ilk adım bildikleri halde yüzüne karşı nezaketen söylemeyen cinsten. Halle, enişte için Bay Garner kadar değilse bile iyi bir çiftçidir derdi. Yaptığım mürekkebi beğenirdi. Tarifini hanımın hazırlardı ama enişte benim yaptığım karışımdan hoşlanırdı. Onun için önemliydi çünkü geceleri oturup yazardı. Bizim hakkımızda kitap yazardı. Ama o zaman biz bunu bilmiyorduk. Bize hep sorular sorardı. Onun huyu böyle sanırdık. Söylediklerimizi elindeki not defterine yazardı. Bence Sixo'yu mahveden onun kahrolası sorularıydı.</p>

  <p>Durdu.</p>

  <p>Denver artık annesinin anlatmayı sürdürmeyeceğini anladı -hiç olmazsa şimdilik. Gözlerini kırpıştırması, iç geçirmesi, artık ileri gidemeyeceği bir noktaya geldiğini gösteriyordu.</p>

  <p>"Bence bebeğin plânları var," dedi Denver.</p>

  <p>"Ne plânı?"</p>

  <p>"Bilmem, ama sana sarılan giysinin bir anlamı olmalı."</p>

  <p>"Belki, belki de haklısın."</p>

  <p><br /></p>

  <p>O plânlar ne idiyse, Paul D'nin gelmesiyle altüst oldu. Bir masa ve kalın erkek sesiyle, 124 numaralı evin yerel şöhretini yok etmişti. Denver, zencilerin lanet yağdırdığı, kötü ruhları sardığına inandığı evden gurur duymayı öğrenmişti. Hiçbir büyünün verdiği zevki bilmiyordu. Erkek kardeşleri biliyordu ama korktular. Bebe Suggs ise kedere boğulmuştu. Hiç kimse hayaletle yaşamanın güven duygusu verdiğini anlayamazdı. Sethe bile bundan hoşlanıyordu, yalnızca hava değişimi gibi olağan karşılıyordu.</p>

  <p>Fakat şimdi kaybolup gitmişti, kestane renkli adamın bağırmasıyla uçmuş ve Denver'in dünyası yıkılmıştı. Elinde, yalnızca zümrüt renkli ağaç odanın huzuru kalmıştı. Annesinin sırları vardı. Anlatamayacağı şeyler - yarısını paylaştığı gizler -Pekâlâ. Denver'in de sırları vardı. Onunkiler, inci çiçeği kokan kolonya gibi tatlı şeylerdi.</p>

  <p><br /></p>

  <p>Sethe. Paul D gelene kadar beyaz giysi olayına pek önem vermedi. Sonra Denver'in yorumunu anımsadı. Hayaletin plânları - Paul D ile geçirdiği ilk gecenin sabahında, bu ne olabilir diye gülümseyerek düşündü. On sekiz yıldan beri ilk kez mutlu olma lüksüne erişmişti. Şimdiye kadar bütün çabaları acılardan kaçmak değil bir an önce onları dindirmek olmuştu. Güzel Evim'den kaçarken tasarladıkları o kadar ters gitmişti ki bir daha birşeyler tasarlamaya tövbe etmişti.</p>

  <p>Yine de Paul D'nin yanında uyandığı sabah, birkaç yıl önce kızının kullandığı sözcükler, yanında gördüğü beyaz giysi için söyledikleri aklına geldi. Ocak başında onu kollarına alan adama güvenebilir miydi? Doğru olur muydu? Birşeyler hissetmesi olası mıydı? Beklenti içinde olmak, birine dayanabilmek?</p>

  <p>Bir karar veremedi, yanında yatan adamın soluklarını dikkatle dinledikten sonra yataktan kalktı.</p>

  <p>Kendi kendine düşünüp konuştuğu sandık odasında diz çökmüşken, Bebe Suggs'ın neden hep renk hasreti ile kıvrandığını anladı. Yorgandaki iki portakal rengi kare parçadan başka renk yoktu evde. Odanın duvarları tahta, yerler toprak rengindeydi; tahta komodin kendi rengindeydi ve perdeler beyazdı. En belirgin eşya demir karyolanın üzerindeki yorgandı. Siyah, kahverengi ve gri yünlüden yamalarla bezenmiş mavi kumaş parçaları yoksulluğun solgun ve karanlık renklerine bürünmüştü. Bu kasvetli ortamda iki parça turuncu kare, yaşamdaki acı gerçekler gibi, çarpıcıydı.</p>

  <p>Sethe ellerine, giysisinin şişe yeşili kollarına baktı ve evde ne kadar az renk olduğunu ve Bebe gibi hiç renk aramadığını farketti. Herhalde kasıtlı olacak diye düşündü, çünkü anımsadığı son renk, bebeğinin mezar taşındaki pembe kıymıklardı. Sonradan renklere ancak tavuk kadar duyarlı olmuştu. Her sabah meyvalı tart, patatesli sebze yemekleri yaparken ahçıbaşı çorba, et ve öteki yemekleri pişirirdi. Her şafakta güneşin doğduğunu görür fakat renklere hiç dikkat etmezdi. Bunda bir terslik vardı. Sanki bir gün bebeğin kırmızı kanını, bir başka gün pembe mezar taşını görmüş ve ondan sonra da başka renk görmemişti.</p>

  <p>124 numaralı ev öylesine yoğun duygularla doluydu ki başka herhangi bir şeyin eksikliğini farketmiyordu. Bir zamanlar gözleri ufka dalar ve oğullarının dönmesini beklerdi. Yoldan geçen yaşlı bir kadın ya da keçi görünce onları hep Howard ya da Buglar'a benzetirdi. Yavaş yavaş bu benzetmeler azaldı, oğullarının on üç yaş yüzleri bebeklik yüzlerine dönüştü ve onları yalnızca uykusunda görmeye başladı. Rüyaları 124 numaranın dışına çıktığı zaman, onları ağaç dallarına oturmuş küçük ayaklarını sallarken görürdü. Bazen tren yolunda koşarlar, yüksek sesle gülerlerken onu duymazlar, hiç dönüp arkalarına bakmazlardı. Uyandığında ev üstüne çökerdi. Kapının yanında sıralanmış bisküi kırıntıları, küçük kızının tırmanmaya bayıldığı beyaz merdivenleri. Bebe Suggs'ın ayakkabıları onardığı köşe. Denver'in parmaklarını yaktığı ocaktaki nokta gözüne batardı. Herşeyden fazla da evdeki kin dolu hava. Paul D eve gelinceye kadar bunlardan başka bir şey yoktu. O. evin altım üstüne getirmiş. herşeyin yerini değiştirmiş ve kendine bir yer edinmişti.</p>

  <p>Onun için Paul D'nin geldiğinin ertesi sabahı, gözüne çarpan iki turuncu kare, 124 numaranın ne kadar yavan ve renksiz olduğunu belirtmişti.</p>

  <p>Bu değişikliğin sorumlusu Paul D'ydi. Onun gelişiyle birlikte duygular yüzeye çıkmıştı. Eşyalar gerçek renklerine dönüştü. Kasvetli ve boğucu sıcak hava hissedildi. Pencerelerden birden manzara göründü. Kimbilir, belki adam bir türkü bile tutturabilirdi.</p>

  <blockquote>
    <p>Azıcık pirinç, azıcık fasulye.</p>

    <p>Et falan arama tencerede.</p>

    <p>Ağır iş kolay değildir.</p>

    <p>Kuru ekmek yavan değildir.</p>
  </blockquote>

  <p>Adam kalkmış, şarkı söyleyerek bir gün önce kırdığı eşyaları tamir ediyordu. Yarım yarım söylediği şarkıları hapisanede ya da somadan iç savaşta öğrenmiş olmalıydı. Güzel Evim'de söylediği şarkılara hiç benzemiyordu. Onlar özlem doluydu.</p>

  <p>Georgia'da öğrendiği şarkılar ise duvara çakılan çiviler gibi sertti.</p>

  <blockquote>
    <p>Başımı rayların üstüne yatır.</p>

    <p>Tren gelse, kafamı kopartır.</p>

    <p>Kireç gibi ağır olsam.</p>

    <p>Efendimi taş olana kadar dövsem.</p>

    <p>Beş para</p>

    <p>On para için</p>

    <p>Taş kırmak vakit öldürmektir.</p>
  </blockquote>

  <p>Bu şarkılar uygun değildi. Masanın ayaklarını onarmak, cam takmak gibi basit ev işleri için fazlasıyla abartılı, güçlü ve kabaydılar.</p>

  <p>Güzel Evim'de ağaçların altında söyledikleri "Sulardaki Fırtına" şarkısına geri dönemezdi; arasıra aklına gelen bir dizeyi söylerdi; en çok da "Çıplak ayak ve papatya özü. Pabucumu çıkardım; Şapkamı çıkardım" sözlerini yineledi.</p>

  <p>Bazılarının sözcüklerini değiştirerek söylemeye başladı (Akkaplarımı geri vir. Şepkemi geri vir.) Herhangi bir yerde herhangi bir kadınla üç aydan fazla kalamıyacağına inanırdı. Bir yerde ancak o kadar kalabilirdi. Delaware'den sonra ve daha önce Georgia'nın Alfred kentinde -orada yer altında uyumuş, taş kırmak için sürünerek gün ışığına çıkmıştı- hazır olduğunda kaçarken artık bir daha ayakları zincirli olarak uyumak, işemek, yemek ya da balyoz sallamayacağına kendi kendine söz vermişti.</p>

  <p>Fakat ne bu ev, ne de kadın sıradandı. Kırmızı ışıktan geçer geçmez anlamıştı bunu; 124 numarayla karşılaştırılınca dünyanın geri kalan yerleri yavan kalırdı. Alfred'ten sonra aklının önemli bir bölümünü kapatmıştı. Yalnızca yürümek, yemek, uyumak ve şarkı söylemekle ilgili bölümünü kullanmaya başladı. Eğer bunları yapabilir ve orada bir de cinsel gereksinmesini karşılayabilirse, yaşamdan başka isteği yoktu. Çünkü daha fazlasını isterse. Halle'nin yüzü ve Sixo'nun gülüşü üstünde durması gerekti. Toprağın altında bir kutu içinde titrediğini anımsadı. Taş ocağında katırın yapacağı işi ona yaptırdıkları zaman, gün ışığını gördüğü ve titremeden elinde bir çekiç tutabildiği için minnettardı. Eşek gibi çalışıp köpek gibi yaşamak onu yıldırmamış fakat o kutunun içinde kaldığı süre içinde aklını oynatmasına az kalmıştı.</p>

  <p>Ohio, sonra Cincinnati ve daha Sonra da Halle Suggo'ın annesinin evine geldiği zaman artık herşeyi görüp geçirmiş olduğunu düşünüyordu. Şimdi kırdığı cam çerçevesini takarken, Halle'nin karısını hayatta, çıplak ayak ve başı açık görmenin kendisinde yarattığı zevkin nedenini açıklayamadı. Zihninin kapattığı bölümleri açılıyordu.</p>

  <p>"Buralarda iş aramayı düşünüyorum. Ne dersin?"</p>

  <p>"Pek iş yok. Irmakla domuzlardan başka birşey yok."</p>

  <p>"Hiç su üstünde çalışmadım. Kendim kadar ağır herşeyi kaldırabilirim; buna domuzlar da dahil."</p>

  <p>"Buradaki beyazlar Kentucky'dakilerden daha iyidir Biraz oyalanabilirsin."</p>

  <p>"Orası önemli değil. Yeri önemli. Sence olur mu?"</p>

  <p>"Neden olmasın?"</p>

  <p>"Kızın Denver benim burada kalmamı pek istemiyor."</p>

  <p>"Neden böyle diyorsun?"</p>

  <p>"Sanki beklediği birşey var, ama o ben değilim."</p>

  <p>"Ne olabilir ki?"</p>

  <p>"Her neyse, benim engel olduğuma inanıyor."</p>

  <p>"Sen ona aldırma. O doğduğundan beri tılsımlı bir kızdı."</p>

  <p>"Öyle mi?"</p>

  <p>"Yaa. Ona hiçbir şey olmaz. Tanıdığım herkes ya öldü, ya kaçtı gitti. Ama kızım Denver hâlâ yanımda. Hatta onu karnımda taşıdığım zaman, herşeyin bittiğini sandığım anda, karşıma beyaz bir kız çıkıverdi. Hiç beklemediğim birşeydi. Öğretmen enişte, bir elinde yasa kitabı, öbür elinde tüfekle karşıma çıkınca..."</p>

  <p>"Öğretmen seni buldu mu?"</p>

  <p>"Aradan bir süre geçti ama sonunda buldu."</p>

  <p>"Seni geri götürmedi mi?"</p>

  <p>"Hayır. Hiç kimse beni oraya tekrar götüremezdi. Hapse gönderdiler. Denver küçücük bir bebek olduğu için benimle beraber geldi. Fareler herşeyi kemirdiği halde Denver'i hiç ellemediler."</p>

  <p>Paul D başını çevirdi. Daha fazla bilgi edinmek istiyordu. Fakat hapisane sözü onu Georgia eyaletindeki Alfred kasabasına götürdü.</p>

  <p>"Biraz çiviye ihtiyacım var. Etrafta bir yerlerden ödünç alabilir miyim? Yoksa şehre mi ineyim?"</p>

  <p>"Şehre insan iyi olur. Başka şeylere de gereksinmen olacak."</p>

  <p>Bir gece birlikte olmuşlar ve evli bir çift gibi konuşmaya başlamışlardı. Aşk ve söz veriş sözcüklerini bırakıp "Burada oyalanmamın bir sakıncası var mı?" ortamına girivermişlerdi.</p>

  <p>Sethe için gelecek, geçmişi olabildiğince uzakta tutmak demekti. Denver'le geçirdiği günler öteki yaşamı gibi değildi.</p>

  <p>Paul D'nin "Öteki yaşamından" çıkıp gelişi iyi olmuştu. Şimdi onunla birlikte geleceği düşünmek aklına yatmaya başladı. Denver içinse, asıl önemli olan geçmişti. Annesinin önlemesine karşın, ne bekliyorsa geçmişteydi.</p>

  <p><br /></p>
</body>
</html>
