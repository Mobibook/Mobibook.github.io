<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">TEDİRGİN BİR HOŞNUTLUK duyuyordu. Sethe, sandık odasından ve Denver'in yan yan bakışlarından kaçınıyordu. Ama bir yararı olmadı. Yaşam böyleydi işte!... Beklediği gibi, üçüncü gün Denver açıkça Paul D'ye burada ne kadar kalacağını sordu.</p>

  <p>Bu soru Paul D'yi o kadar rahatsız etti ki elindeki kahve fincanını masaya koyacağına yere düşürdü. Fincan ön kapıya kadar yuvarlandı.</p>

  <p>"Ne kadar mı kalacağım?" Paul D döküp saçtığına bakmadı bile.</p>

  <p>"Denver, sana ne oluyor?" diyerek Sethe kızının yüzüne baktı. Kızmaktan çok mahcup olmuştu.</p>

  <p>Paul D çenesindeki sakalı kaşıdı. "Belki de gitsem iyi olur."</p>

  <p>"Hayır!" Sethe sesinin yüksekliğine şaştı.</p>

  <p>"O ne istediğini biliyor," dedi Denver.</p>

  <p>"Ama sen bilmiyorsun," dedi Sethe. "Bir tek söz daha işitmek istemiyorum."</p>

  <p>"Sadece sordum, ne kadar... ?"</p>

  <p>"Sus. sen bir yerlere git ve otur."</p>

  <p>Denver tabağını alıp masadan ayrıldı. Ama gitmeden tabağına biraz daha tavuk ve ekmek almayı unutmadı. Paul D öne eğilip mavi mendiliyle masayı silmeye yeltendi.</p>

  <p>"Dur, ben yaparım." Sethe ayağa fırlayıp ocağa gitti, Arkasında kurumak üzere asılmış bir kaç bez vardı. Sessizce yeri sildi ve fincanı yerden aldı. Sonra ona yenisini doldurarak önüne getirdi. Paul D fincanın kenarına dokundu -sanki kahve kabul edemeyeceği bir armağan, teşekkür etmek ise kaldıramayacağı bir yük gibiydi.</p>

  <p>Sethe yerine oturdu. Aralarındaki sessizlik sürüyordu. Sonunda bu sessizliği bozması gerektiğine karar verdi.</p>

  <p>"Ben kızımı böyle yetiştirmedim."</p>

  <p>Paul D parmaklarını fincan kenarından ayırmadı.</p>

  <p>"Davranışı seni gücendirdiği kadar beni de şaşırttı."</p>

  <p>Paul D, Sethe'ye baktı.</p>

  <p>"Kızının bu sorusunun bir geçmişi var mı?"</p>

  <p>"Ne demek istiyorsun?"</p>

  <p>"Yani benden önce başka birine böyle bir şey sordu mu?"</p>

  <p>Sethe iki elini yumruk haline sokup beline dayadı.</p>

  <p>"Sen de kızım kadar kötüsün."</p>

  <p>"Hadi canım sen de - ne demek istediğimi anlamadın."</p>

  <p>"Anladım ve hoşlanmadım."</p>

  <p>"İki kez terslendim."</p>

  <p>"Kızım seni terslemedi."</p>

  <p>"Öyle mi? Bana öyle geldi."</p>

  <p>"Onun adına özür dilerim."</p>

  <p>"Başkası adına özür dileyemezsin."</p>

  <p>"O halde ona diletirim."</p>

  <p>"Benim asıl öğrenmek istediğim şey şu: onun sorduğu soru senin de aklından geçiyor mu?"</p>

  <p>"Oh! Paul D asla!"</p>

  <p>"Demek onun aklındakiyle benimki aynı şey değil, tabii eğer onda akıl varsa yani."</p>

  <p>"Affedersin ama kızım aleyhinde bir tek sözcük bile dinleyemem. Ben onu cezalandırırım. Sen onu rahat bırak."</p>

  <p>Paul D, tehlikeli, çok tehlikeli diye düşündü. Eskiden köle olan bir kadının birşeyi bu kadar çok sevmesi, hele çocuklarına bu derece düşkün olması çok tehlikeliydi. En iyisi herşeyi azıcık sevmekti. Öyle olunca, çocuğun boynunu kırıp çuvala tıktıklarında ondan sonra doğacak çocuk için bir parça sevgin kalabilirdi.</p>

  <p>"Neden?" diye sordu. "Neden böyle koruyorsun? Onun adına niçin özür diliyorsun? O yetişkin biri."</p>

  <p>"Ne olduğu umurumda değil. Bir anne için yetişkin olması hiç bir şey ifade etmez. Çocuk çocuktur. Büyürler, yaşlanırlar ama yetişkin olamazlar. Bence bunun hiçbir anlamı yoktur."</p>

  <p>"Anlamı şu ki hareketlerinden kendisi sorumlu olmalıdır. Sen onu her an koruyamazsın ki. Sen ölünce ne olacak?"</p>

  <p>"Hiçbir şey. Ölene kadar, hatta sonra bile, onu korumaya devam edeceğim."</p>

  <p>"Buna başka lafım yok. Sustum artık."</p>

  <p>"Paul D sana açıklayamıyorum ama bu işler böyledir. Eğer seçmem gerekirse..."</p>

  <p>"İşte işin can alıcı noktası bu zaten. Ben senden seçim yapmanı istemiyorum ki. Kimse istemez. Sadece düşündüm ki belki bana da biraz yer ayırabilirsin."</p>

  <p>"Aslında o soruyu kızım bana soruyor."</p>

  <p>"Ona birini ötekine yeğlemek değil yalnızca birlikte kabullenmek olduğunu söyle. Söylemen gerek. Eğer bana sen de yürekten inanırsan, o zaman beni susturamazsın. Onu incitecek bir şey yapacak değilim. Bana ihtiyacı olduğunda yanında olup onu korurum ama kötü bir davranışını gördüğüm zaman da ağzımı kapalı tutamam. Beni burada yanında istiyorsan, çenemi tutmamı söyleme."</p>

  <p>"Belki de herşeyi olduğu gibi bıraksak," dedi Sethe.</p>

  <p>"Nasıl yani?"</p>

  <p>"Pekâlâ geçiniyoruz."</p>

  <p>"Ya içindeki duygular?"</p>

  <p>"Ben fazla derine inmem."</p>

  <p>"Sethe, eğer ben burada seninle ve Denver'le yaşayacaksam, istediğin kadar derinlere inebilirsin. Düşersen de seni tutarım, ayaklarından tutup tekrar kaldırırım. Kendine gelmene yardım ederim. Bunları, kalacak bir yere ihtiyacım olduğu için söylemiyorum. Sana hiçbir yerde fazla kalmayıp hep taban teptiğimi söylemiştim. Gezginciyim. Bilmeden yedi yıldan beri bu yöne doğru yürümüşüm. Hep civarda dolaşmışım, hiçbir yerde fazla kalmadan. Fakat bu eve gelip, verandada oturmuş senin dönmeni beklerken, bir yere değil sana geldiğimi anladım. Seninle bir yaşam kurabiliriz. Bir yaşam."</p>

  <p>"Bilmiyorum. Bilmiyorum."</p>

  <p>"Herşeyi bana bırak. Bakalım olaylar nasıl gelişecek? Eğer istemezsen, hiçbir söz verme, olur mu?"</p>

  <p>"Olur."</p>

  <p>"İdareyi bana bırakmaya razı mısın?"</p>

  <p>"Şey, bir kısmını..."</p>

  <p>"Bir kısmını mı?" diye güldü. "Peki şehirde bir eğlence tertip ediliyor. Yarın. Karaderililer için. İki dolarım var. Sen, ben ve Denver her kuruşunu harcayacağız. Ne dersin?"</p>

  <p>"Olmaz", diyebildi. Aslında 'bir gün işe gitmezse, patron ne der' diyecekti, ama konuşurken, adamın yüzüne bakmaktan ne kadar hoşlandığını farketti.</p>

  <p><br /></p>

  <p>Perşembe günü cırcır böcekleri susmak bilmedi. Sabahın on birinde gökyüzü sıcaktan soluk mavi gözüküyordu. Sethe havaya göre kalın giyinmişti. Fakat on sekiz yıldan beri ilk defa dışarı çıktığı için en iyi giysisini ve şapkasını giymek zorundaydı. Özellikle şapkasını. Bayan Jones veya Ella'yla işe giderken başını örttüğü kılıkta karşılaşmak istemiyordu. Eski, kalın yün giysiyi, Bebe Suggs'a, onu seven beyaz bayan Bodwin Noelde vermişti. Denver ve Paul D daha rahattılar çünkü süslenmek gereğini duymamışlardı. Denver'in başlığı omuzlarına kaymış: Paul D'nin yeleğinin önü açık, gömleğinin kolları dirseğine kadar kıvrıktı. El ele tutuşmamışlardı ama gölgeleri öyleydi. Sethe soluna baktı ve üçünün de tozlu yolda el ele tutuşarak yürüdüklerini varsaydı. Belki de adam haklıydı. Birlikte yaşamaları olasılığı vardı. El ele tutuşan gölgelerine bakınca, kiliseye gider gibi giyinmiş olmasından utandı. Önünden ya da arkasından gidenler, hava basıyor sanacaklardı. Onlara sanki ben ayrıcalıklı biriyim diyordu. İki katlı bir evde oturuyordu. Onlardan daha güçlüydü. Dayanamayacak sandıkları zorlukları atlatmasını bilmişti. İyi ki Denver süslenmemiş, yalnızca saçını baştan örmüştü. Fakat gezinin tadını kaçırmak için elinden geleni yapıyordu. Asık suratlıydı. "Beni memnun etmek için elinizden geleni yapın" der gibi bir havası vardı. Paul D mutluydu. Önüne gelene "Merhaba" diyor, havayla alay ediyor, kargalara sesleniyor, çevredeki gül kokusunu ilkin o seziyordu. Ne yaparlarsa, yapsınlar, ister Denver alnındaki teri silsin, ister ayakkabılarını bağlasın; Paul D ayağı ile taşa vursun ya da anasının omuzuna dayanan bir bebeği okşasın, sol tarafa vuran gölgeleri el ele tutuşuyordu. Sethe'den başka kimse bunun farkında değildi. Ona göre bu iyiye işaretti. Evet, birlikte bir yaşamları olabilirdi.</p>

  <p>Kereste deposunun çevresindeki güller soluyordu. Bıçkıcı on iki yıl önce ekmek parası için kestiği ağaçların günahını ödemek için, buraya gül dikmişti. Kereste deposu ile tarlayı ayıran çitin çevresini nasıl da sarmışlardı! Tarlada evsiz barksız insanlar yatar, uyur, çocuklar koşuşup dururdu. Yılda bir kez de panayır için çadırlar kurulurdu. Güller solmaya yüz tutunca, kokuları keskinleşir, insanlar panayır ile bu kokuyu özdeşleştirirdi. Koku herkesin hafif başını döndürür, fakat yolu dolduran karaderililerin keyfini kaçırmazdı. Bazıları yürüyerek, bazıları da tozlu yoldan arabaları ile gelirdi. Hepsinin de Paul D gibi keyfi yerinde olurdu. Panayıra giriş yerindeki ipe yaklaştıklarında gözleri parlar, beyaz insanları görecekleri için heyecanlanırlardı. Onları, -sihirbazlık yaparken, palyaço kılığında, başsız ya da iki başlı, iki metre ya da bir metre boyunda, bin kilo ağırlığında, vücutlarına dövme yapılmış, bardak yiyerek, ateş yutarak, kurdela tükürerek, yılanlarla oynayarak ya da biribirlerini döverken- görmek çok hoşlarına giderdi.</p>

  <p>Bunların hepsi palavraydı. Okuma bilenler ilanları okur, okuyamayanlar dinler; hiç bir şeyin gerçek olmadığını bildikleri halde duydukları zevk azalmazdı. Çığırtkan onları aşağılayıcı sözlerle çağırır (zenci piçkuruları bedava girebilir) diye bağırır, fakat adamın yağlı yeleği ve yırtık pantolonu onu zararsız duruma sokardı. Bir daha elde edemeyecekleri bir eğlence için ödedikleri bedel önemsizdi. İki kuruş ile birlikte gelen hakaret, beyazların kendilerini gülünç duruma soktuklarını görmek için değerdi. Panayırın vasatın altında olması (onun için perşembeleri zencilere ayrılırdı.) alanı dolduran dört yüz karaderiliyi etkilemezdi. Çok eğlenirlerdi.</p>

  <p>Bin kiloluk kadın suratlarına tükürür, fakat cüssesi iyi hedef almasını engellediği için küçücük gözlerindeki tiksintiyi görmek onları güldürürdü. Göbek dansçısı, normal gösterisi onbeş dakika iken üç dakika sahnede kalır; böylece çocukların minnet duygusunu kazanırdı. Çünkü arkadan gelen yılan oynatıcıyı sabırsızlıkla beklerlerdi.</p>

  <p>Denver, yüksek topuklu ayakkabı giymiş beyaz bir kızın durduğu masadan, elma şekeri, nane şekeri ve limonata satın aldı. Ara sıra ona "Merhaba Denver" diyen bir kalabalığın ortasında olmaktan hoşlanmış ve belki de Paul D o kadar fena biri değildir diye düşünmeye başlamıştı. Bu adamda birşeyler vardı. Üçü bir arada durup cücenin dansını izlerken, onlara bakan zencilerin gözlerinde sevecenlik görmüştü. Daha önce böyle bir şeye hiç rastlamamıştı. Bazıları başları ile annesini selamlayıp gülümsemişlerdi bile. Hiç kimse Paul D kadar hoşça vakit geçirmiyordu sanki. Dev adam cüce ile dansederken, iki başlı adam kendi kendine konuşurken dizlerine vuruyordu. Denver'in istediği herşeyi hatta fazlasını bile almıştı. Sethe'yi girmek istemediği çadırlara sürüklüyor, ağzına şeker tıkıştırıyordu. Afrikalı vahşi adam sopalarını sallayıp "Va, va" diye sesler çıkardığında, Paul D adamı Roanoke'den tanıdığını söyledi.</p>

  <p>Paul D bir kaç ahbap edindi ve ne gibi bir iş bulabileceğini sordu. Sethe kendisine gülümseyenlere karşılık verdi. Denver sevinçten uçuyordu. Eve dönerken, üç kişinin gölgesi hâlâ el eleydi.</p>

  <p><br /></p>
</body>
</html>
