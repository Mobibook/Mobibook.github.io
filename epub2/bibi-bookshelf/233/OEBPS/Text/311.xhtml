<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <blockquote class="ilkp">
    <p>Çıplak ayaklı, papatyalı kız,</p>

    <p>Bıraktı beni yalınayak, şapkasız.</p>

    <p>Çıplak ayaklı, papatyalı kız</p>

    <p>Papuçlarımı, şapkamı geri ver bana.</p>

    <p><br /></p>

    <p>Başımı patates çuvalına dayadım.</p>

    <p>Şeytana karşı koyamadım.</p>

    <p>Lokomotif düdüğü yalnızlık saçar.</p>

    <p>O kadını sermek insanı kör yapar.</p>

    <p><br /></p>

    <p>Kör yapar, kör yapar.</p>

    <p>Güzel Evim'li kız,</p>

    <p>aklını aklını başından kapar.</p>
  </blockquote>

  <p><br /></p>

  <p>Paul D'nin geri dönüşü, geliş şeklinin tam aksi yönünde oldu. Önce yiyecekleri soğuk tuttukları yere, zahire odasına, mutfağa en sonra yatak odalarına baktı. Tüyleri dökülmüş, zayıflamış "Gel Oğlum"u kuyu başında pineklerken görünce Sevgilinin evden gittiğine iyice emin oldu. Bazıları ortadan kaybolduğunu, gözleri önünde yok olduğunu söylediler. Ella bundan pek emin değildi. "Belki öyle, belki değil," dedi. "Belki de ağaçların arasına gizlenip ortaya çıkmak için yeni bir fırsat kolluyor." Fakat Paul D on sekiz yaşındaki yaşlı köpeği görür görmez, 124 numaralı evin ondan kurtulduğuna inandı. Müştemilatın kapısını açarken, kızın sesini duyar gibi oldu. "Dokun bana. Dokun bana. İçime gir ve adımı söyle."</p>

  <p>Yerdeki şiltenin üstü eski gazetelerle kaplıydı. Uçlarını fareler yemişti. Yağ tenekesi ve boş patates çuvalları orada duruyordu. Gün ışığında o kızla yattığını hayal edemezdi: gece ay ışığında çatlaklardan sızan aydınlıkta olmuştu. Onu boğan arzu ile boğuşmuş, denizin üstündeki temiz havaymış gibi kıza sarılmıştı. Kızla yatmak eğlenceli bile değildi. Hayatta kalabilme savaşı gibiydi. İçeri girip, eteklerini her kaldırışında, soluk alıp verirken ciğerlerine hakim olamayışı gibi açlığını kontrol edememişti. Sonradan sahile varıp, hava alırken, tiksinti ve utanç duygularıyla boğuşurdu. Bütün bunlara karşın bir zamanlar ait olduğu okyanusun derinliklerine sürüklenmekten de garip bir haz duyduğunu anımsadı.</p>

  <p>Gün ışığı, anılan toz bulutu içinde dağıtıyordu. Paul D kapıyı kapadı. Eve doğru baktı. Gariptir ama ev ona fena görünmedi. Artık hayaletten kurtulan 124 numara, gözüne onarıma gerek duyulan yıpranmış, sıradan bir ev gibi gözüktü. Stamp Paid'in dediği gibi sakinleşmişti.</p>

  <p>"Evin çevresinde hep sesler işitirdim. Birkaç kez dolandım, hiç ses yok. Galiba ev uslandı; zaten Bay Bodwin evi satacakmış" demişti Stamp Paid.</p>

  <p>"Bay Bodwin, Sethe'nin bıçaklamaya çalıştığı kişinin adı mı?"</p>

  <p>"Evet. Kızkardeşi evin başlarına yalnız belâ getirdiğini ve Janey'e evden kurtulmak istediklerini söylemiş."</p>

  <p>"Adam da istiyor mu?" diye Paul D sordu.</p>

  <p>"Janey, adamın satılmasını istemediğini, ama karşı koymayacağını söylemiş."</p>

  <p>"Kim buralarda ev sahibi olmak ister? Parası olan burada yaşamak istemez ki."</p>

  <p>"Bilemem," dedi Stamp. "Belki büyüsünden kurtulmak istiyordur."</p>

  <p>"Sethe'yi mahkemeye verecek mi?"</p>

  <p>"Vermeyecek gibi gözüküyor. Janey'in dediğine göre, tek merak ettiği, verandada duran çıplak zenci kadının kim olduğuymuş. Ona o kadar dikkatle bakıyormuş ki Sethe'nin ne yapmaya kalkıştığını görememiş. Tek gördüğü karaderili kadınların aralarında kavga ettikleri olmuş. Adam Sethe, içlerinden birine saldırdı sanmış."</p>

  <p>"Janey aksini söylemiş mi?"</p>

  <p>"Hayır. Patronu ölmedi diye çok seviniyor. Ella, Sethe'nin yolunu kesmeseymiş, adam ölecekmiş. Patronunu öldürecek diye Janey'in ödü patlamış. O zaman Denver'de işsiz kalırdık diyor."</p>

  <p>"Janey, adama çıplak kızın kim olduğunu söylemiş mi?"</p>

  <p>"Kimseyi görmediğini söylemiş."</p>

  <p>"Sence birşey gördüler, değil mi?"</p>

  <p>"Elbet bir şey gördüler. Ella'ya güvenirim. Gözünün içine baktığını söyledi. Sethe'nin yanında duruyormuş. Ama tarif ettiklerine göre benim gördüğüm kıza benzemiyor. Gördüğüm kız incecikti. Bu kocamanmış. Sethe'yle el ele tutuşuyorlarmış ve Sethe onun yanında ufacık bir kız gibi duruyormuş."</p>

  <p>"Elinde buz kıracağı tutan bir kız! Adama ne kadar yaklaşmış?"</p>

  <p>"Dediklerine göre epey yaklaşmış. Denver ve ötekiler onu yakalamadan önce Ella ağzına yumruk atmış."</p>

  <p>"Adam, Sethe'nin onun peşinde olduğunu biliyordur."</p>

  <p>"Belki. Bilemem. Öyle düşünüyorduysa da, vazgeçmiş olmalı. Bizleri hiç yarı yolda bırakmamıştır. Kaya gibi sağlam adamdır. Sana şu kadarını söyleyeyim, eğer Sethe, adama ulaşabilseydi, bu hepimiz için çok kötü olurdu. Biliyorsun, zaten Sethe'yi darağacından kurtaran da oydu."</p>

  <p>"Yaa. Lanet olsun. Kadın çıldırmış."</p>

  <p>"Yaa. Hepimiz biraz kaçık değil miyiz?"</p>

  <p>Birlikte güldüler. Önce hafif hafif, sonra katıla katıla güldüler. Stamp gözlerini silmek için cebinden mendil çıkarırken, Paul D elini ovuşturdu. Görmedikleri o manzarayı gözlerinin önünde canlandırınca, işin ciddiyetini ve utanç verici yanını düşünerek kahkahadan kırıldılar.</p>

  <p>"Kapısına her gelen beyaz adamı öldürmek zorunda mı?"</p>

  <p>"Kimbilir?" Kira istemeye gelen biri de olabilirdi!"</p>

  <p>"İyi ki postacılar kapıya kadar gelmiyor."</p>

  <p>"Kimse mektup alamazdı."</p>

  <p>"Yalnız postacı alırdı."</p>

  <p>"Amma da zorlu bir mektup olurdu."</p>

  <p>"İlk ve son."</p>

  <p>Kahkahaları bitince, derin bir soluk alıp başlarını salladılar.</p>

  <p>"Adam, hâlâ Denver'in evinde gece kalmasına izin verecek mi?"</p>

  <p>"Denver'i rahat bırak Paul D. O benim gözbebeğimdir. O kızla o kadar gurur duyuyorum ki. Annesini ilk yere seren o oldu: hem de hiç kimse ne olup bittiğini farketmeden."</p>

  <p>"Demek adamın hayatını kurtardı."</p>

  <p>"Evet, evet," dedi Stamp ve birden kulübede ani bir sıçrayışıyla kıvırcık saçlı bebeğin kafatasını parçalanmaktan kurtarışını anımsadı. "Onunla gurur duyuyorum. Çok doğru dürüst bir kız olup çıktı."</p>

  <p>Doğruydu. Ertesi sabah Paul D işe giderken, Denver işten dönüyordu. Yolda karşılaştılar. Zayıflamış, bakışları düzelmişti. Gittikçe babası Halle ye benziyordu.</p>

  <p>İlk önce o gülümsedi. "Günaydın, Bay D."</p>

  <p>"Günaydın." Gülüşü, eskisi gibi alaycı bir sırıtış değildi. Tebessümünde karşısındakini hoş karşılama ve annesinin ağız çizgileri vardı. Paul D şapkasına dokundu. "Nasıl gidiyor işler?"</p>

  <p>"Şikâyetim yok."</p>

  <p>"Eve mi gidiyorsun?"</p>

  <p>Hayır dedi. Gömlek fabrikasında öğleden sonraları boşalan bir iş olduğunu duymuş. Geceleri Bodwin'lerde, öğleden sonraları da bir başka yerde çalışarak para biriktirebileceğini ve annesine yardım edeceğini söyledi. Paul D, sana iyi davranıyorlar mı diye sorduğunda, iyiden daha iyi diye yanıtladı. Bayan Bodwin ona birşeyler öğretiyordu. Ne olduğunu sorunca, gülüp kitaplarla ilgili dedi. "Okula bile girebileceğimi söylüyor. Üzerimde çalışıyor."</p>

  <p>"Dikkat et! Beyaz bir öğretmenden daha tehlikeli biri yoktur." diyecekti, demedi. Başını eğdi ve sormak istediği soruyu sordu.</p>

  <p>"Annen iyi mi?"</p>

  <p>"Hayır. Hiç de iyi değil."</p>

  <p>"Uğrarsam, memnun olur mu?"</p>

  <p>"Bilmem. Galiba ben annemi yitirdim, Paul D."</p>

  <p>Bir an ikisi de sustular. Sonra Paul D konuştu.</p>

  <p>"Şey, şu kız. Sevgili var ya."</p>

  <p>"Evet?"</p>

  <p>"Kızkardeşin olduğuna inanıyor musun?"</p>

  <p>Denver pabuçlarına baktı. "Bazen. Bazı zamanlar daha fazlasına da inanıyordum." Gömleğinde bir leke varmış gibi sildi. Birden gözlerini Paul D'nin gözlerine dikerek. "Sizden daha iyi kim onu tanıyabilir?" dedi.</p>

  <p>Paul D dudaklarını yaladı. "Şey, fikrimi sorarsan..."</p>

  <p>"Sormuyorum. Kendi fikrim var."</p>

  <p>"Sen büyümüşsün," dedi.</p>

  <p>"Evet, efendim."</p>

  <p>"Eh, işinde başarılar dilerim."</p>

  <p>"Teşekkür ederim. Paul D, annemden uzak kalmamıza gerek yok. Yalnız onunla konuşurken dikkatli olun!"</p>

  <p>"Sen merak etme," dedi ve onu bıraktı. Daha doğrusu Denver onu bıraktı çünkü genç bir adam ona doğru koşarken, "Hey, Bayan Denver. Beni bekle," dedi.</p>

  <p>Denver ona döndü, gözleri alev gibi parlıyordu.</p>

  <p>Kızdan istemeyerek ayrıldı çünkü daha çok konuşmak, duyduğu öykülerden bir anlam çıkarmak istiyordu. Beyaz adam Denver'i işe götürmek için geldiğinde, Sethe onun yolunu kesmiş. Hayalet bebek, Sethe'yi kötülüğe iterek, onu asılmaktan kurtaran adamın üstüne saldırtmış. Bir noktada anlaşıyorlardı. Önce kızı görmüşler, sonra yok olmuştu. Sethe'nin üstüne çullanıp yere yatırdıkları ve elinden buz kıracağını aldıkları zaman, eve bakmışlar ve kız orada yokmuş. Daha sonra küçük bir erkek çocuğu, 124 numaranın arkasındaki derede balık yemi ararken, ağaçların arasından çırılçıplak koşan ve başında saç yerine balık olan bir kadın gördüğünü söylemiş.</p>

  <p>Aslında Paul D'nin kızın neden ve nasıl gittiğini merak ettiği yoktu. Onu ilgilendiren kendi gidiş nedenleriydi. Garner'ın gözleriyle kendisine baktığında, bir şey; Sixo'nun gözleriyle ise başka bir şey görmüştü. Garner'ın bakışıyla haklı, Sixo'nunkilerle ise utanç verici bir iş yapmış gibi görünüyordu. Savaşta iki taraf için çalıştığı dönemde olduğu gibi. Northpoint Bankası ve Demiryollarından kaçıp Tennessee'de kırk dördüncü zenci alayına katıldığı zaman, iyi bir iş yaptığını düşünmüştü. Fakat yanlış yere gelmişti. Kendini New Jersey'deki başka bir komutanın kurduğu zenci alayında buldu. Orada dört hafta kaldı. Zenci askerlerin silah taşıyıp taşımamaları konusunda tartışma çıkınca alay dağıldı. Beyaz komutanın, başka beyaz adamları öldürmek yerine, zencilere ne iş yapmaları için emir vereceğini düşünmesi gerekti. On bin kişinin bazıları temizlik, taşıma ve inşaat işlerini yapmak için kaldı; kimileri başka alaya katıldı, çoğu da kendi başlarının çaresine bakmak üzere bırakıldı. Çok acı çektiler. Paul D ne yapacağına karar vermeye çalışırken, Northpoint Bankasından bir temsilci onun yerini buldu ve Delaware'e götürdü. Orada bir yıl köle olarak çalıştı. Sonra Northpoint Alabama'daki hizmetlerine karşılık 300 dolar aldı. Alabama'da asiler için çalıştı. Önceleri ölüleri ayırmış, sonra da demir eritmişti. Grubuyla savaş alanlarını taradıkları zaman görevleri, Konfederasyon için çarpışıp yaralananları, ölülerden ayırmaktı. Onlara dikkatli olun demişlerdi. Yüzleri gözlerine kadar örtülmüş beyaz ve siyah adamlar ellerinde lambalarla karanlıkta tarlaların arasından geçip, ölülerin aldırmaz sessizliği yanında, hayat belirtisi gösteren iniltileri dinlerlerdi. Çoğu genç adamlardı, bazıları çocuktu. Alfred, Georgia'daki gardiyanların çocukları olabilecek beyazlara acıdığı için azıcık utanırdı.</p>

  <p>Beş kez bulunduğu yerlerden kaçmaya çalışmış ve hepsinde başarısız olmuştu. Her kaçışı (Güzel Evim'den, Brandywine'dan, Alfred Georgia'dan, Wilmington'dan, Northpoint'ten) boşa çıkmıştı. Tek başına, kılık değiştirmeden, belirgin derisi, kabarık saçları olduğu ve hiçbir beyazın koruması altında bulunmadığı için hep yakayı ele vermişti. En uzun serbest kaldığı süre, mahkûmlarla beraber kaçıp Cherokee'lerin yanında kaldığı ve onların öğüdüne uyarak Wilmington, Delaware'de dokumacı kadınla gizli yaşadığı üç yıl olmuştu. Bütün kaçışlarında vatanı saymadığı ülkenin doğal güzelliğine hayran olmaktan kendini alamadı. Onun sinesinde gizlendi; yiyecek için toprağını parmaklarıyla kazıdı; kıyılarından su içti ve onu sevmemek için uğraştı. Geceleri, kendi yıldızlarının ağırlıyla güçten düşmüş gibi duran gökyüzüne bakıp onu bir insan gibi sevmemeyi öğrendi. Mezarlıklar, sığ suları olan ırmaklar, ya da tespih ağacı altında tek başına duran ev, arkasına ışık vuran bağlanmış katır - herhangi bir şey onu heyecanlandırıyor; ama sevmemek için çok çaba harcamak gerekiyordu.</p>

  <p>Alabama'daki savaş alanlarında bir kaç ay kaldıktan sonra, yakalanmış ya da esir alınmış üçyüz zenciyle birlikte Selma'da bir dökümhaneye zorla götürüldü. Savaş oradayken bitti. Birden kendini özgür bulması çok hoştu. Dökümhaneden dosdoğru Philadelphia'ya yürüyebilmesi, ana yoldan gidebilmesi, isterse trene binmesi ya da vapura atlaması gerekirdi. Ama işler öyle olmadı. İki zenci asker (ki onlar kırk dördüncü alaydan esir alınmışlardı) ve Paul D, Selma'dan Mobile'e yürürken, yolun başında on iki zenci ölüsü gördüler. İkisi kadın, dördü küçük erkek çocuklarıydı. Paul D, hayatının yürüyüşünü yaptığını düşündü. Yönetimi ele alan Yankee'ler asileri başı boş bırakmıştı. Mobile'ın varoşlarında, önceden asiler için bozdukları tren raylarını, şimdi zenciler, Union için döşüyorlardı. Paul D'nin yanındaki zencilerden adı Keane olan er, Massachusetts 54.üncü alaydandı. Paul D'ye beyazlardan daha az maaş aldıklarını söyledi. Aradaki maaş farkını kapatmak için Massachusetts'in yaptığı öneriyi grup olarak reddetmelerinden ötürü canı sıkılıyordu. Dövüşmek için para almak fikri Paul D'yi o kadar etkilemişti ki, zencilere hayret ve gıptayla baktı.</p>

  <p>Keane ve arkadaşı çavuş Rossiter, bir filika ele geçirdi ve üçü birden Mobile koyunda yelken açtılar. Er, Union'ların gambot'unu görüp seslendi ve üçü de gemiye çıktı. Keane ve Rossiter silah arkadaşlarını bulmak üzere Memphis'de indi. Gambot'un kaptanı, Paul D'nin Wheeling-West Virginia'ya kadar gemide kalmasına izin verdi. Oradan kendi başına New Jersey'e gitti.</p>

  <p>Mobile'e varana kadar yaşayanlardan çok ölü görmüştü. Fakat Trenton'a vardığı zaman avlanmayan ve yakalanmayan insan kalabalığını görmek, ona asla unutamayacağı özgür yaşam tadını verdi. Beyaz insanlarla dolu bir sokaktan geçerken, varlığını açıklamak zorunda değildi, üzerindeki garip bakışların nedeni iğrenç kılığı ve iflah olmaz saçlarıydı. Gene de kimsede tehlike işareti görmüyordu. Sonra bir mucize oldu. Bir sıra tuğla evin önünde sokakta dururken, beyaz adamın biri ona seslenmiş 'Hey sen!" demiş ve bir yük arabasından iki sandık eşya taşıtmıştı. Sonradan beyaz adam ona madeni bir para verdi. Paul D. elinde parayla saatlerce dolaştı - onunla ne satın alabileceğinden emin değildi. Bir kat elbise mi? Yemek mi? Bir at mı? Birinin ona bir şey satacağından da kuşkuluydu. Sonunda bir arabada sebze satan manav gördü. Paul D. parmağıyla bir demet turpu işaret etti. Adam ona turpu verip madeni parayı aldı ve bir sürü bozuk para verdi. Şaşkınlıktan bir kaç adım geriledi. Çevresine bakındı; kimse yapılan hataya ya da ona bakmıyordu, onun için turpları çiğneye çiğneye yoluna devam etti. Sadece bir kaç kadın geçerken ona tiksintiyle baktılar. İlk kazandığı parayla bir şey satın almak, turplar kurumuş ve pörsümüş olsa da, çok hoşuna gitti. İşte o anda yemek, yürümek ve herhangi bir yerde uyumak, yaşamak demektir diye karar verdi. Yedi yıl böyle yaşadı -ta ki kendini eskiden tanıdığı yaşlı bir kadınla kızın oturduğu Ohio'da bulana kadar.</p>

  <p>Şimdi geri dönüşü, ayrılıp gittiğinden çok başka koşullardaydı. Önce arkada, soğuk hava deposu yanında durdu; sebzelerin büyümesi gereken yerde fışkıran gecikmiş yaz çiçeklerine hayretle baktı - hüsnüyusuf, sabah sefası, krizantemler - Boş tenekelerin garip bir şekilde atılmasıyla, bitkilerin sapları çürümüş, çiçekler kurumuştu. Sarmaşıklar fasulye sırıklarını, kapı tokmaklarını sarmış ve dökülmüştü. Ağaçların ve bahçedeki ayak yolunun kapısına solmuş gazete kâğıtları yapıştırılmıştı. Çamaşır teknesinin yanında ancak ip atlamaya yaracak kısalıkta bir çamaşır ipi yere atılmıştı. Kavanoz dolusu ölmüş ateş böcekleri gördü. Bir çocuğun evi gibi, çok uzun boylu bir çocuğun.</p>

  <p>Ön kapıya doğru yürüdü ve kapıyı açtı. Her yer sessizdi, ilk girdiğinde onu saran kırmızı ışık şimdi yok olmuştu. Sethe'ye güvenip o kırmızı ışığı nasıl aştıysa şimdi de onun çokluğunda aynı kararlılıkla geçmeliydi. Beyaz boyalı merdivenlere baktı. Trabzan boyunca kurdele, çiçek ve fiyonklar asılıydı. Paul D içeri girdi. Kapıdan giren hava kurdeleleri dalgalandırdı. Dikkatle ve yavaş yavaş merdivenleri çıktı. Sethe'nin odasına girdi. Orada yoktu. Yatak gözüne o kadar küçük gözüktü ki iki kişi orada nasıl yatmışız diye düşündü. Yatakta çarşaf yoktu. Tavandaki pencereler açılamadığı için oda havasızdı. Parlak renkli giysiler yere atılmıştı. Duvardaki bir çengelde Sevgili'yi ilk gördüğü gün giydiği giysi asılıydı. Köşede bir sepetin içinde buz patenleri duruyordu. Gözlerini tekrar yatağa çevirdi. Oraya ait değilmiş gibi geldi. Sonra orada uzanıp yattığını büyük bir çabayla gözünün önüne getirince ferahladı. Öbür yatak odasına geçti. Denver'in odası, ötekine karşın, düzenli ve temizdi. Sethe orada da yoktu. Belki Denver'le konuştuktan sonra iyileşmiş ve işe gitmiştir. Merdivenlerden aşağı indi, hayali görüntüsünü yukardaki dar yatakta bırakarak, mutfak masasına oturdu. 124 numarada bir eksiklik vardı. Orada yaşayan insanlardan daha büyük bir şey. Sevgili ve kırmızı ışıktan daha başka bir şey. Tam parmağını basamıyordu ama bir an, dışardan gelen bir şeyin bakışlarıyla evi kucaklarken aynı zamanda suçlayıcı bir tavır takındığını sezer gibi oldu.</p>

  <p>Sağ tarafta, sandık odasının kapı aralığından mırıltılar duydu. Biri bir şarkı mırıldanıyordu. Tatlı, yumuşak, ninni gibi bir şarkı. Sonra birkaç sözcük duydu. "Hey Johnny, Şey Johnny, hüsnüyusuf eğ başını". Kuşkusuz oradaydı. Parlak renkli yorganın altında yatıyordu. Saçları, kara bitki kökleri gibi yastığa yayılmıştı. Pencereye dikilen gözleri o kadar ifadesizdi ki Paul D, belki de beni tanımayacak diye düşündü. Odada çok fazla ışık vardı.</p>

  <p>Saçından bir parçayı parmağına dolayarak şarkı sözlerini söylemeyi sürdürdü.</p>

  <p>Paul D boğazını temizleyerek, "Sethe," dedi.</p>

  <p>Başını çevirdi. "Paul D".</p>

  <p>"Ah, Sethe."</p>

  <p>"Paul D mürekkebi ben yapmıştım. Mürekkebi yapmamış olsaydın, o bu işi beceremeyecekti."</p>

  <p>"Ne mürekkebi? Kim?"</p>

  <p>"Traş olmuşsun."</p>

  <p>"Evet, kötü mü olmuş?"</p>

  <p>"Hayır, iyi olmuş."</p>

  <p>"Nedir bu duyduklarım? Yataktan kalkmıyormuşsun?"</p>

  <p>Gülümsedi. Gözlerini yine pencereye çevirdi.</p>

  <p>"Seninle konuşmam gerek," dedi Paul D.</p>

  <p>Yanıt vermedi.</p>

  <p>"Denver'i gördüm. Sana söyledi mi?"</p>

  <p>"Gündüzleri gelir. O hâlâ benim yanımda. Benim Denver'im."</p>

  <p>"Yataktan kalkmalısın, kızım." sinirlendi. Bu manzara ona bir şeyi anımsattı.</p>

  <p>"Yorgunum, Paul D. Çok yorgunum. Biraz dinlenmeliyim."</p>

  <p>Şimdi neyi anımsattığını buldu ve bağırmaya başladı.</p>

  <p>"Sakın öleyim deme. Bu Bebe Suggs'ın yatağı Tasarladığın bu mu?" O kadar öfkelendi ki onu öldürebilirdi. Denver'in uyarılarını anımsayınca kendini toparladı ve yumuşak bir sesle, "Ne tasarlıyorsun, Sethe?" diye sordu.</p>

  <p>"Hiiç. Tasarladığım birşey yok."</p>

  <p>"Bak," dedi. "Denver gündüzleri burada olur. Ben de geceleri kalırım. Ben sana bakarım, işitiyor musun? İyi kokmuyorsun. İlk önce seni yıkamalı. Sen burda kal. Ben su ısıtayım. Olur mu?</p>

  <p>"Ayaklarımı mı sayacaksın?"</p>

  <p>"Hayır, yıkayacağım."</p>

  <p>Sethe gözlerini kapadı ve dudaklarını sıktı. Pencere yanındaki bu küçük yer bana yeter, dinlenmeliyim diye düşündü. Ayaklarımı yıkamasına gerek yok. Acaba beni parça parça mı yıkayacak? Önce yüzümü, sonra ellerimi, kalçalarımı, ayaklarımı ve sırtımı mı? En sonra yorgun göğüslerime mi sıra gelecek? Acaba vücudum parça parça temizlendiğinde sonradan parçalar bir arada duracak mı? Ona bakmanın tehlikesini bilerek gözlerini açtı. Ona baktı. Düzgün cildi ve yanıt bekleyen gözlerinin ortasında kırışıklık vardı. Bir eve girip kadınları ağlatabilen bir adamdı o. Kadınlar aralarında konuştukları özel şeyleri bile ona anlatırlardı. Bu özel yeteneği onu da etkilemiş ve Howard'la Buglar'ın demir yolunda koşup annelerini işitmediklerini, beyaz kız Amy'nin ayakları ve sırtı çirkinleştiği için yanında kalmadığını, annesinin onun kalbini kırdığını ve şapkasını hiçbir yerde bulamadığını, hepsini anlatıp içini dökmüştü. "Paul D."</p>

  <p>"Evet, bebeğim."</p>

  <p>"Kızım beni bıraktı."</p>

  <p>"Biliyorum, kızım. Ağlama."</p>

  <p>"En değerli varlığımdı o benim."</p>

  <p>Paul D salıncaklı iskemleye oturup, renkli yamalarla dolu yorganı inceledi. Elleri dizlerinin üzerinde hareketsiz kaldı. Bu kadına karşı duyduğu duygular çok değişikti. Başı ağrıdı. Birden Sixo'nun otuz kilometrelik kız için söylediklerini anımsadı. "Bu kız benim kafa arkadaşım. Beni toparlıyor. Parçalarımı toplayıp, doğru şekilde sıraladıktan sonra bana geri veriyor. Biliyor musun, böyle kafa arkadaşı olduğun bir kadına sahip olmak iyi bir şey."</p>

  <p>Yorgana bakarken, sırtındaki yaraları, Ella'nın yumruğu ile şişmiş güzel dudaklarını, cin gibi bakan kara gözlerini, vücudundan çıkan ateşi, ona gösterdiği sevecen davranışları, boynuna vurulan demir halkadan ve izlerinden hiç söz etmeyişini, onu hayvan gibi bağlanmaktan duyduğu utançtan kurtarışını düşündü. Bir tek bu Sethe denilen kadın, onun erkekliğini korumasına yardım etmişti. Yaşam öyküsünü onunkinin yanına koymak istiyordu.</p>

  <p>"Sethe," dedi. "Seninle benim herkesten fazla dünlerimiz oldu. Artık yarınları da düşünme zamanı geldi."</p>

  <p>Uzanıp elini tuttu. Öbür eliyle yüzünü okşadı, "en değerli varlığın, kendinsin Sethe, öylesin." Parmakları birleşti.</p>

  <p>"Ben mi? Ben mi?"</p>
</body>
</html>
