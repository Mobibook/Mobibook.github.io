<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">"Nasılsın?"</p>

  <p>Stamp Paid hâlâ cebindeki kurdeleyi elliyor ve pantolon cebinde bir kabarıklık gözüküyordu.</p>

  <p>Paul D başını kaldırdı; onu elini cebindeki bir şeye dokunurken görünce homurdandı. "Okumam yok. Gene bir gazete parçası getirdiysen, boşuna vakit kaybediyorsun."</p>

  <p>Stamp kurdeleden elini çekti ve basamaklara oturdu.</p>

  <p>"Hayır. Başka bir şey var." Baş parmağıyla işaret parmağı arasındaki kırmızı kumaş parçasını okşadı.</p>

  <p>Paul D birşey demedi. İkisi de bir süre sessizce oturdu.</p>

  <p>"Bana zor geliyor ama yapmalıyım," dedi Stamp "Sana iki şey söyleyeceğim. Önce kolayını söyleyeyim."</p>

  <p>Paul D kıkırdadı, "Sana zor geliyorsa, belki beni öldürür."</p>

  <p>"Hayır, hayır öyle bir şey değil. Senden özür dilemeye geldim."</p>

  <p>"Ne için?" Paul D, cebindeki içki şişesine uzandı.</p>

  <p>"Karaderililerin oturduğu herhangi bir evi seç. Cincinnati'de istediğin evde kalabilirsin. Senden özür diliyorum. Çünkü seni hiç kimse evine buyur etmemiş. Benim evim senindir. John ve Ella, Woodruff, Willie Pike de öyle diyorlar. Sen seç. Mahzende uyuyacak değilsin. Geçirdiğin her gece için özür dilerim. Çocukluğundan beri tanıdığım papaz, buna nasıl izin verdi anlayamadım."</p>

  <p>"Ağır ol Stamp. Papaz'ın kendi önerdi."</p>

  <p>"Öyle mi?"</p>

  <p>"Hem gitmek istedim, hem istemedim. Bir süre tek başıma kalmak istedim. Papaz her gördüğünde çağrısını yineliyor."</p>

  <p>"Üstümden bir yük kalktı. Herkes aklını kaçırdı sanmıştım."</p>

  <p>Paul D başını salladı. "Sadece ben kaçırdım," dedi.</p>

  <p>"Ne yapmayı tasarlıyorsun?"</p>

  <p>"Büyük projelerim var." Şişeden iki yudum aldı.</p>

  <p>Stamp, içkili bir adamın tasarladıkları uzun sürmez diye içinden geçirdi, fakat kişisel deneyimiyle sarhoşluğu bildiği için bir şey demedi. Boğazını temizleyerek ikinci konuya nasıl gireceğini düşündü. Bugün sokakta az kişi vardı. Kanal donduğu için trafik durmuştu. Yaklaşan bir atlının nal seslerini duydular. Atlının eğeri, Doğulularınki gibi yüksekçeydi fakat onun dışında herşeyi Ohio vadisinden olduğunu gösteriyordu. Yanlarından geçerken, onlara baktı ve birden atın yularını çekerek önlerinde durdu. Öne doğru eğildi.</p>

  <p>"Hey," dedi.</p>

  <p>Stamp kurdeleyi cebine koydu. "Buyrun efendim."</p>

  <p>"Judy adında bir kızı arıyorum. Mezbahanın oralarda çalışıyor demişlerdi. Acaba tanıyor musunuz?"</p>

  <p>"Hayır, efendim. Tanıdığımı sanmıyorum."</p>

  <p>"Plank sokağında oturduğunu söylemişti."</p>

  <p>"Plank sokağı mı? Orası bir kilometre uzaktadır."</p>

  <p>"Demek tanımıyorsun Judy'i? Mezbaha çevresinde çalışıyor."</p>

  <p>"Hayır, efendim -Ama Plank sokağını biliyorum- şu yandan gidin, bir kilometre uzaktadır."</p>

  <p>Paul D, şişeyi kaldırıp içti. Atlı bir ona bir Stamp'ın yüzüne baktı. Sağ taraftaki yuları gevşetti, atını yola doğru çevirdi: Sonra fikrini değiştirdi ve geri geldi.</p>

  <p>"Buraya bak," dedi Paul D'ye. "Tepede bir haç görüyorum. Herhalde burası kilisedir ya da eskiden öyleydi. Biraz saygı göstermen gerekmez mi? Beni anlıyor musun?"</p>

  <p>"Evet, efendim," dedi Stamp. "Haklısınız. Ben de ona bunu söylemeye gelmiştim."</p>

  <p>Atlı dilini şaklattı ve uzaklaştı. Stamp sol avucunun içine sağ elinin iki parmağı ile ufak daireler çizerek konuştu. "Seçim yap," dedi. "Benim evim. Ella'nın ve Willie Pike'ın evi arasında. Hiçbirimiz varlıklı değiliz ama evimizde bir kişi daha barındırabiliriz. Ödeyebildiğin zaman biraz para verirsin. Ödeyemediğin zaman dert etme. Düşün. Artık çocuk değilsin. Seni zorlayamam."</p>

  <p>Paul D sesini çıkarmadı.</p>

  <p>"Sana kötülük yaptıysam, düzeltmeye geldim."</p>

  <p>"Buna hiç gerek yoktu, hiç."</p>

  <p>Dört çocuklu bir kadın karşı kaldırımdan geçerken elini salladı. "Merhaba. Şimdi vaktim yok, duramam. Toplantıda görüşürüz," dedi gülümseyerek.</p>

  <p>Stamp de selamına karşılık vererek, "Orada olacağım," dedi. "İşte biri daha. Able'ın kızkardeşi Seripture Woodruff. Fırça ve mum yağı yapan fabrikada çalışıyor. Burada yeterince kalırsan, başka yerlerden daha sevecen zencilerin bulunduğunu görürsün. Fazla kibirli insanlardan hoşlanmazlar. Ama seni evlerine kabul edeceklerinden emin olabilirsin."</p>

  <p>"Judy'e ne dersin? Beni evine alır mı?"</p>

  <p>"Belki. Niye sordun?"</p>

  <p>"Judy'i tanır mısın?"</p>

  <p>"Judith'dir asıl adı. Ben herkesi tanırım."</p>

  <p>"Plank Sokağında oturan herkesi mi?"</p>

  <p>"Evet, herkesi."</p>

  <p>"Peki, beni alır mı?"</p>

  <p>Stamp aşağı eğildi ve pabucunun bağını çözdü. On iki siyah düğme yeri vardı. Her iki yanda, altışar tane bağları gevşetip çözdü. Dilini düzeltti ve tekrar bağladı.</p>

  <p>"Sana adımı nasıl aldığımı anlatayım. Asıl adım Joshua'ydı. Sonradan değiştirdim. Bunu niye yaptığımı anlatayım. Sonra Paul D'ye Vashti'yi anlattı. "Bütün bu sürede ona elimi bile sürmedim. İhaneti, toprağı ektiğimizde başladı, ekini toplarken bitti. Bana daha uzunmuş gibi geldi. Adamı öldürebilirdim. Vashti olmaz dedi, ama öldürmeliydim. O vakitler şimdiki gibi sabırlı değildim. Herhalde adamın karısı da benim gibi sabırsızlanmış olacaktı. Aldatılmayı nasıl karşıladığını öğrenmek istedim. Vashti ve ben gündüzleri tarlada çalışırdık ve geceleri ara sıra evden yok olurdu. Karıma elimi sürmüyordum. Gündüzleri ise aramızda üç sözcükten fazla bir konuşma olmazdı. Genç efendinin karısını görebilmek için büyük eve gidebilme fırsatları kolladım. Genç efendi on yedi-yirmi yaşlarında olmalıydı. Birgün genç hanımı balkonda su içerken gördüm. Yanına yaklaştım. Şapkamı çıkarıp saygıyla bekledim. "Affedersiniz, bayan," dedim. Başını çevirip baktı. Gülümsedim. "Eşim Vashti'yi gördünüz mü? Ufak tefek, kara saçlı bir kızdır. Yüzü elim kadar küçüktür." "Ne? Vashti mi?" dedi. "Evet, efendim! dedim. Size birkaç yumurta borcu varmış. Getirdi mi? Görürseniz, tanırsınız onu. Boynuna siyah bir kurdele bağlar." Yüzü kızardı; o vakit bildiğini anladım. Kocası karıma siyah kurdele üstüne takılan bir iğne armağan etmişti. Adamı her görmeye gidişinde o iğneyi ve kurdeleyi takardı. Şapkayı başıma geçirdim ve ona şöyle dedim. "Onu görürseniz, söyleyin, ona ihtiyacım var. Teşekkür ederim, efendim." Birşey söylemesine fırsat vermeden oradan uzaklaştım. Ağaçların arkasına gizlendikten sonra dönüp arkama baktım. Elindeki su bardağı ile aynı yerde duruyordu. Artık bu ilişkiye engel olur diye düşündüm. Öyle olmadı. İlişki devam etti. Bir Pazar sabahı Vashti gelip pencere kenarına oturdu. Pazar günleri kendi bahçemizde çalışırdık. "Geri geldim," dedi. "Josh, sana döndüm." Arkadan boynuna baktım, incecikti. İçimden boynunu koparmak geldi. Dal gibi büküverecektim, bu kadar alçalabilmiştim işte."</p>

  <p>"Yaptın mı? Boynunu kırdın mı?"</p>

  <p>"Iıh. Adımı değiştirdim."</p>

  <p>"Buraya nasıl gelebildin?"</p>

  <p>"Tekneyle. Missisipi nehrini vapurla geçerek Memphis'e geldim. Memphis'ten Cumberland'a yürüdüm.</p>

  <p>"Vashti de geldi mi?"</p>

  <p>"Hayır. O öldü."</p>

  <p>"Vah! Vah! Öbür pabucunu da bağla!"</p>

  <p>"Ne?"</p>

  <p>"Allahın kalası, pabucunu bağla dedim."</p>

  <p>"Ne yani, bağlarsam, kendini daha iyi mi hissedeceksin?"</p>

  <p>"Yoo," diyerek Paul D şişeyi yere attı ve etiketindeki altın arabaya baktı. Atları yoktu. Yalnızca mavi kumaşla donanmış altından bir arabaydı bu.</p>

  <p>"Sana söyleyecek iki şey var demiştim. Birini söyledim. Şimdi sıra ötekinde."</p>

  <p>"Hiç bir şey bilmek istemiyorum. Sen söyle bana, Judy beni evine alır mı?"</p>

  <p>"Ben oradaydım. Paul D."</p>

  <p>"Sen neredeydin?"</p>

  <p>"Çocuklarını öldürmek isterken ben de bahçedeydim."</p>

  <p>"Judy mi?"</p>

  <p>"Hayır, Sethe."</p>

  <p>"Aman Yarabbi!'</p>

  <p>"Senin düşündüğün gibi değildi."</p>

  <p>"Ne düşündüğümü nereden biliyorsun?"</p>

  <p>"Sethe aklını kaçırmadı. Çocuklarını seviyordu. Onları incinmekten kurtarmak istedi."</p>

  <p>"Bırak şimdi bunları."</p>

  <p>"Hayır. Dinle."</p>

  <p>"Stamp rahat bırak beni. Ben onu küçük bir kızken tanıdım. Şimdi beni korkutuyor."</p>

  <p>"İnanmam. Sen ondan korkmazsın."</p>

  <p>"Sethe"den, kendimden, evdeki o kızdan, hepsinden korkuyorum."</p>

  <p>"O kız kim? Nereden gelmiş?"</p>

  <p>"Bilmem. Bir gün merdivenlerin önünde bulduk."</p>

  <p>"Galiba, ev halkından başka, şenle benden başka o kızı gören yok."</p>

  <p>"Hiç bir yere çıkmaz o. Sen onu nerede gördün?"</p>

  <p>"Mutfak penceresinden gözetledim. Yerde uyuyordu."</p>

  <p>"Onu görür görmez bu kızın yanında olmak istemediğimi anladım. Kızda bir gariplik vardı. Garip konuşuyor. Garip davranıyor." Paul D elini şapkasının altına sokup başını kaşıdı. "Bana bir şeyi, anımsamam gereken bir şeyi sezinletiyor. Ama neyi?"</p>

  <p>"Nereden geldiğini, kimlerden olduğunu hiç söylemedi mi?"</p>

  <p>"Bilmiyor, ya da bilmediğini söylüyor. Duyduğum tek şey, giysilerini çaldığı ve köprüde yaşamış olduğu."</p>

  <p>"Ne tür bir köprü?"</p>

  <p>"Bana mı soruyorsun?"</p>

  <p>"Buralarda bilmediğin köprü yoktur. Köprülerde yaşayan falan da yoktur, ne altında ne üstünde. Sethe'nin yanında ne zamandan beri kalıyor?"</p>

  <p>"Geçen panayırdan beri. Ağustos ayıydı."</p>

  <p>"Bu kötüye işaret. O da panayırda mıydı?"</p>

  <p>"Hayır. Biz eve döndüğümüzde onu odun yığınları üstünde uyurken bulduk. İpekli giysisi, yeni ayakkabıları ve kapkara bir yüzü vardı."</p>

  <p>"Deme yahu! Geyik Deresinin orda beyaz bir adamın kapattığı bir kızın olduğunu duymuştum. Geçen yaz, adam ölü bulundu; kız da ortadan kayboldu. Belki de kız odur. Söylenenlere göre, kara kızı bebekliğinden beri kilit altında tutmuş.</p>

  <p>"Şimdi kocaman bir kaltak olmuştur."</p>

  <p>"Seni evden kaçıran o mu? Sethe için anlattıklarım değil mi?"</p>

  <p>Paul D sırtının ürperdiğini hissetti. İliklerine kadar üşüyünce, dizlerini elleriyle sıkıştırdı. Bu üşümenin nedeni hangisiydi? Kötü viski mi, mahzende geçen geceler mi, domuz humması mı, ağza takılan demirden gem mi, gülümseyen horozlar mı, ateşte yanan ayaklar mı, ölürken gülen adamlar mı, yağmur mu, hışırdayan otlar mı, elma ağacı çiçekleri mi, boyna geçirilen demir gerdanlık mı, mezbahadaki Judy'mi, tereyağına bulanmış Halle mi, hayaletin gezindiği beyaza boyanmış merdivenler mi, yabani kiraz ağacı mı, kurdeledeki broş mu, kavak ağaçları mu, Paul A'nın yüzü mü, domuz sucuğu ya da kaybolan kırmızı yüreği mi?</p>

  <p>"Söyle bana, Stamp," dedi. Gözleri buğuluydu. "Tek bir şey söyle. Bir zenci daha ne kadar yük kaldırabilir? Ne kadar?"</p>

  <p>"Kaldırabildiği kadar" dedi Stamp Paid. "Kaldırabildiği kadar."</p>

  <p>"Niçin? Niçin? Niçin? Niçin? Niçin."</p>
</body>
</html>
