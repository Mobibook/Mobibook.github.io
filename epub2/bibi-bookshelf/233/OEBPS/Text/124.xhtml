<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">Bebe Suggs'in aklının gerisinde, eğer Halle becerip gelebilirse, Tanrı'nın bu lütfunu kutlamak gerekir düşüncesi vardı. Bu sonuncu oğlu, kendisi için bu işi başarmalıydı. Anasını kölelikten kurtarmış, üç çocuğunu John ve Ella evine getirmişti. Çocuklar gelip de Sethe ortada görünmeyince hem korktu hem sevindi. Sevindi, çünkü kurtulanlar arasında üç torunu vardı, iki oğlan bir de emekleyen kız. Korktu, çünkü oğlu ve gelini Sethe'nin başına gelenleri bilmiyordu. Aklında bir sürü soru birikti. Neden gecikmişlerdi? Sethe neden tekneye binmemişti? Kimse tek başına başaramazdı. Avcıların keklik yakalaması ya da tavşanların tuzağa düşmesi gibi, ele geçmelerinden başka tek başına nereye gideceğini bilemezdi. Biri yolu göstermezse, kaybolup giderdin.</p>

  <p>Perişan, üstü başı yırtık, kolunda yeni bir torunla Sethe ortaya çıkınca, içi ferahlamıştı. Fakat Halle gelmeden Tanrıya şükretmeyi erteledi.</p>

  <p>Herşey Stamp Paid'le başladı. Sethe 124 numaralı eve geldikten yirmi gün sonra, Stamp Paid eline yılan balığı tutuşturduğu kadınla, yeğeninin ceketine sardığı bebeği görmeye geldi.</p>

  <p>Sonra eline iki kova alıp yalnız kendisinin bildiği nedenle, nehir kıyısında bir yere böğürtlen toplamaya gitti. Oradaki böğürtlenlerden bir tane yemek, kiliseye gitmekten daha hoş bir haz verirdi. Stamp Paid beş kilometre yürüdü, kimsenin ulaşamayacağı dikenlerin arasından dere yatağına indi. Üstü başı yırtıldı, kollarını sivrisinek ve arılar soktu, dikenler yırttı. Fakat her bir böğürtleni zedelemeden teker teker topladı. Öğleden sonra iki kova dolusu böğürtlenle 124 numaralı evin verandasına geldi. Bebe Suggs onun yırtılmış giysilerini, kanayan ellerini, köseleleşmiş yüzünü ve boynunu görünce kahkahayı bastı.</p>

  <p>Buglar, Howard, başı bağlı kadın ve Sethe de gelip manzarayı görünce gülmeye başladılar. Balıkçı, ajan, iz sürücü, kurtarıcı ve casus olarak bildikleri bu yaşlı kurnaz adam hiç aldırmadan, böğürtlenlerden birini üç haftalık Denver'in ağzına koydu. Kadınlar bağrıştı.</p>

  <p>"O bebek daha, onu yiyemez Stamp."</p>

  <p>"Barsakları bozulur."</p>

  <p>"Midesi kaldırmaz."</p>

  <p>Fakat bebeğin ağzını şapırdattığını ve gözlerini zevkle açtığını görünce, onlar da atıştırmaya başladı. Sonunda Bebe Suggs oğlanların eline vurarak kovadan uzaklaşmalarını söyledi ve ellerini yıkaması için Stamp'i kuyuya gönderdi. Böğürtlenlerle adamın iyiliğine ve sevgisine değer verecek, bir şeyler yapmaya karar verdi. İşte olay böyle başladı.</p>

  <p>Hemen pasta hamuru yaptı. Üç ya da dört tepsi meyveli tartın kendilerine çok fazla geleceğini düşünerek Ella ve Stamp'i de davet etti. Sethe, arkadan birkaç tavuk da eklersek iyi olur diye düşündü. Stamp de tuttuğu balıkları getirdi.</p>

  <p>Denver'in zevkle açılan gözlerinden doksan kişilik bir ziyafete gelindi. 124 numaralı ev gecenin geç vaktine kadar kahkaha ve seslerle çınladı.</p>

  <p>Doksan kişinin bu kadar çok yemesi ve gülmesi onları kızdırdı. Ertesi sabah uyandıklarında Stamp Paid'in ceviz ağacı dalıyla çevirdiği tatlı su levreğini, sol eliyle de tavadan yağ sıçramasın diye siper aldığını; kremalı mısır pudingini, fazla yemiş yorgun çocukların çayırda uyuklamasını, ellerinde hâlâ tuttukları kızarmış tavşan etinin ufak kemiklerini anımsayınca kızdılar.</p>

  <p>Bebe Suggs'ın üç dört kalıp tartı on, on iki tepsiye, Sethe'nin iki tavuğu beş hindiye dönüştü. Taa Cinncinnati'den getirilen bir kalıp buz -ki üzerine şekerle karışmış ezilmiş karpuz ve nane likörü dökerek bol yapıldı- sonradan çilek şurubu ile dolu banyo küveti içinde bir araba dolusu buz parçacıkları haline dönüşmüştü. 124 numaralı evin kahkaha, iyi niyet ve doksan kişiye yetecek yemekle dolup taşması onları öfkelendirdi. Bu çok fazla oldu diye düşündüler. Kutsal Bebe Suggs bunu nasıl yapabiliyordu? Niçin hep ilgi odağı olmayı başarıyordu? Nasıl oluyor da neyi, ne zaman yapacağım hep biliyordu? Öğüt vermek, haber iletmek, hastaları iyileştirmek, kaçakları saklamak, herkesi sevmek, yemek pişirmek, vaaz vermek, şarkı söyleyip dans etmek yalnızca ona özgü bir iş miydi ?</p>

  <p>İki kova böğürtleni alıp ondan on tane, belki de on iki kalıp pasta yapmak; hemen hemen bütün kasabaya yetecek kadar çok hindi pişirmek; Eylül ayında taze bezelye bulmak; inek olmadığı halde taze kaymak sağlamak; buz, şeker, ekmek tatlısı, şekerli galeta ikram etmek onları hırstan çılgına çevirdi. Nimet dağıtmak Tanrıya vergiydi. Bunlar eski bir kölenin yapacağı işler değildi. O köle ki ağırlığı hiç bir zaman elli kiloyu geçmemiş, ya da sırtına bebek bağlı olarak bamya toplamamıştı. Onlar gibi on yaşındaki beyaz bir oğlandan kırbaç yememişti. Üstelik kölelikten kaçmamış, ona tapan oğlu özgürlüğünü efendisinden satın almıştı. Ohio nehrine bir araba ile geldiğinde göğsüne sıkıştırılmış özgürlük kâğıdı vardı. Arabayı efendisi sürüyordu. Garner adındaki adam oraya yerleşme masraflarını ödemiş, Bodwin'lerden oturduğu iki katlı evi ve kuyuyu kiralamıştı. Beyaz Bodwin kardeşlerin biri erkek, diğeri kadındı. Stamp Paid, Ella ve John'a giysiler, kaçaklara lâzım olan araç gereçleri verirlerdi. Kölelerden fazla kölelikten nefret ederlerdi.</p>

  <p>İşte bunlardan ötürü diğerleri kızgındı. Ertesi sabah 124 numaralı evdeki ziyafetten sonra dolu midelerini karbonatla rahatlattılar. Birbirlerine oburluğun, israfın ve kendini beğenmişliğin başlarına felâket getireceğini fısıldadılar.</p>

  <p>Bebe Suggs ertesi sabah torunlarına mısır lapası pişirirken, çevredeki hoşnutsuzluk havasını sezdi. Daha sonra bahçede biber ağacının kökündeki toprağı çapalarken, durdu, burnuna gelen kokuyu sevmedi. Çevresine bakındı. Ötede Sethe fasulyelerin yanına çömelmişti. Omuzları, sırtındaki yaralar iyileşsin diye koyduğu merhemli bezler yüzünden biçimsiz duruyordu. Yanındaki sepette üç haftalık bebeği vardı. Kutsal Bebe Suggs gözlerini gökyüzüne kaldırdı. Mavi ve açıktı. Yeşil yapraklarda ölümü anımsatacak bir iz yoktu. Kuşlar ötüyor. Gel Oğlum adındaki köpek yavrusu bir gece önceden arta kalan kemiklerle oynuyordu. Evden Buglar, Howard ve emekleyen kızın sesleri geliyordu. Herşey yerliyerindeydi, ama eksik birşeyler vardı. Sebze bahçesinin arkasına mısır ekmişti. Ziyafet için pek çoğunu koparmasına karşın gene epey vardı. Bebe Suggs çapasına dayandı. Stamp bir gece önce söz verdiği gibi odun kırıyordu. Baltanın sesini duydu. Çapaya dayanmışken, düşüncelerini yoğunlaştırdı. Kimsenin onun için dua etmediğini biliyordu. Fakat bu nefret havası yeniydi. Çevrede beyazlar olmadığına göre karaderililerden geliyordu bu hava. Sonra birden anladı. Dostları ve komşuları çizgiyi aştığı, fazla verdiği için ona kızmışlardı.</p>

  <p>Bebe gözlerini kapadı. Belki haklıydılar. Birden bu hoşnutsuzluk kokusunun ardından başka bir koku geldi burnuna. Karanlık kötü bir şey geliyordu. Öteki kokunun sakladığı, anlayamadığı bir şey.</p>

  <p>Ne olduğunu bulmak için gözlerini sıkıca kapadı ama tek sezebildiği uzaktan gelen ayak sesleri oldu.</p>

  <p>Çapalamayı sürdürdü. Ne olabilirdi? Onu incitecek daha ne kalmıştı? Halle'nin ölüm haberi mi? Hayır. Buna çoktan hazırlıklıydı. Çocuklarının sonuncusu doğduğu zaman yüzüne bile bakmamıştı. Büyüyüp yetiştiğini göremedikten sonra ne gereği vardı. Yedi kez aynı hatayı işlemişti. Küçük ayakları okşamış, el parmaklarını teker teker sevmişti. Hiçbirinin süt dişleri döküldükten sonraki dişlerini görmemiş, yürüdükleri zaman başlarını nasıl tuttuklarını bilememişti. Patty'nin peltekliği geçmiş miydi? Famuous'un cildi sonradan ne renk olmuştu? Johnny'nin çenesindeki yarık mıydı yoksa gamze mi? Dört kızını en son gördüğünde koltuk altlarında daha tüy çıkmamıştı. Acaba Ardelia hâlâ yanmış ekmek kabuğunu seviyor muydu? Yedisi de gitmiş ya da ölmüştü. En küçüğüne dikkatli bakmanın ne yararı vardı? Her nedense onu yanında alıkoymasına izin vermişlerdi. Nereye gitse birlikteydiler.</p>

  <p>Carolina'da kalçasını incittiği zaman fiyatı çok düştü. On yaşındaki Halleden bile daha ucuza Bay Garner'e satıldı. Bay Garner onları Güzel Evim denilen çiftliğe götürdü. Kalçasından ötürü üç ayaklı köpek gibi sekerek yürüdü. Fakat Güzel Evimde çalışacağı bir pirinç ya da tütün tarlası yoktu ve kimse ona bir fiske bile vurmadı. Lilian Garner onu, her nedense Jonny diye çağırır, ama asla dövüp sövmezdi. Bir keresinde ayağı inek pisliğine takılıp düşmüş ve önlüğünün içindeki bütün yumurtaları kırmıştı. Kimse ona "Ne yaptın kara kaltak?" dememiş, itip kakmamıştı.</p>

  <p>Daha önce bulunduğu yerlerle karşılaştırılınca, Güzel Evim o kadar büyük değildi. Bütün ev halkı Bay ve Bayan Garner, kendisi, Halle ve hepsine Paul adı verilmiş dört erkek çocuktan oluşmuştu. Bayan Garner çalışırken şarkı mırıldanır, Bay Garner ise sanki bütün dünya zevk alarak oynadığı bir oyuncakmış gibi davranırdı. Tarladaki işleri erkek çocuklar yapardı; ona gereksinimleri yoktu. Olsa da işi beceremezdi. Bütün işi Lilian Garner'e yardım etmekti. Birlikte yemek pişirir, konserve yapar, çamaşır yıkar, ütü yapar, giysi diker, mum ve sabun yapar, tavuklara, domuzlara, köpek ve kazlara yem verir, inek sağar, ateş yakar ve tereyağ yaparlardı... Ağır işi yoktu ve kimse onu dövmezdi.</p>

  <p>Kalçası hergün ağrır fakat ondan hiç söz etmezdi. Halle son dört yıldır annesini dikkatle izlediği için yataktan kalkarken iki eliyle tutunmadan doğrulamadığını biliyordu. Dinlenmesi için Bay Garner'le konuşup annesinin özgürlüğünü satın almak istedi. Tatlı çocuk! Ona iş saatlerini, hayatını, şimdi de çocuklarını vermişti. Bahçede seslerini duyduğu çocukların arkasından geldiğini hissettiği kötü haber ne olabilirdi? Düşüncesi tekrar Güzel Evim'e döndü. Bulunduğu yerlerin en iyisiydi. Fakat kader içine girip çöreklenmişti bir kere. Öteki çocuklarının nerede olduklarını bilmiyordu. Yaşıyorlarsa neye benziyorlardı? Onları düşünmekten kendini tanımaya hiç zaman ayıramamıştı.</p>

  <p>Acaba iyi şarkı söyleyebiliyor muydu? Güzel miydi? İyi bir arkadaş mıydı? İyi bir anne, sadık bir eş olabilir miydi? Onu seven bir kızkardeşi var mıydı? Annesi onu tanısaydı sever miydi?</p>

  <p>Lilian Garner'in evinde ağır iş yoktu. Kadının şarkı mırıldanarak çalıştığını, kocası içeri geldiğinde gözlerinin parladığını gördükçe kendi kendine burası iyi bir yer diye düşündü. Ama ben iyi değilim. Garner'lerin kendine özgü bir köle çalıştırma düzeni vardı. Onlara parayla çalıştırılan işçi gibi davranıyor, söylediklerini dinliyor ve öğrenmek istedikleri şeyleri öğretiyorlardı. Çalıştırdığı erkekleri damızlık olarak kullanmıyordu. Carolina'da başına geldiği gibi, kulübesine bu kadınla yatacaksın diye erkek getirmiyor ya da onu cinsel ilişkide bulunsun diye başka çiftliklere kiralamıyordu. Bu olay onu hem şaşırtmış hem de sevindirmişti. Fakat aklında kaygı da eksik değildi. Bu çocuklar büyüyünce onlara kendisi mi kadın bulacaktı? Delikanlı olduklarında doğaları ile nasıl başa çıkacaktı? Her halde Bay Garner karşılaşacağı güçlükleri biliyordu. Gençlere tek başına Güzel Evim'den ayrılmalarını yasaklamıştı. Bu buyruk yasaya uymanın dışında, çevredeki köle avcılarından korunmak içindi.</p>

  <p>Bebe Suggs iş görürken olabildiğince az konuşurdu. Dilinin ucuna gelen söyleyecek nesi vardı ki! Beyaz hanımı, bu sessiz yardımcının işinden çok memnun olduğu için, kendi kendine mırıldanmayı yeğlerdi.</p>

  <p>Bay Garner'le Halle özgürlük konusunda bir anlaşmaya varınca hiç ses çıkarmadan Ohio nehrinin karşı kıyısına götürülmeyi kabul etti. Oğlu için, onun özgür olması herşeyden önemliydi. Kendisi için ise iki zor şey vardı: biri iki ayağı üzerinde düzgün durabilmek, biri de son ve yaşayan tek oğlunu bırakıp gitmek. Oğlunu mutlu eden şeyi seçti ve kendine sorduğu soruyu asla ona sormadı. Topal köpek gibi yürüyen altmış yaşındaki köle kadının özgürlüğe ne gereksinmesi vardı? Özgürlüğe adım attığı zaman, Halle'nin bildiğini o bilemedi. Halle için özgür soluk almak herşeye değerdi. Oysa Bebe Suggs, korkuyordu.</p>

  <p>Bana birşeyler oluyor diye düşündü. Neye benzediğini bilmiyordu. Merak ettiği de yoktu. Birden ellerine baktı ve, "Bunlar benim ellerim" diyerek kendini yokladı. Göğsünde yüreğinin hızla attığını farketti. Yürek hep böyle atar mıydı? Kendini o kadar aptal hissetti ki gülmeye başladı. Bay Garner arkasına döndü ve iri kahverengi gözleriyle ona bakıp gülümsedi. "Neye gülüyorsun, Jenny?" dedi.</p>

  <p>Gülmesini kesmeden, "kalp atışlarımı duyuyorum," dedi.</p>

  <p>Doğruydu.</p>

  <p>Bay Garner güldü. "Bunda korkacak bir şey yok, Jenny. Her zamanki gibi davran. Bir şey olmazsın."</p>

  <p>Bebe Suggs yüksek sesle gülmemek için eliyle ağzını kapadı.</p>

  <p>"Seni götürdüğüm kişiler, her türlü yardımı yapacaklar.</p>

  <p>Bodwin adında biri erkek, biri kız iki kardeştiler. İskoçyalıdırlar. Onları yirmi yıldan beri tanırım."</p>

  <p>Bebe Suggs, uzun zamandan beri sormak istediği şeyin sırası geldiğini düşünerek, "Bay Garner, neden bana Jenny diyorsunuz?" diye sordu.</p>

  <p>"Satış kâğıdının üstünde bu isim yazılıydı. Senin adın bu değil mi?"</p>

  <p>"Benim adım yok."</p>

  <p>Bay Garner gülmekten katıldı. "Seni Carolina'dan çıkardığım zaman, Whitlow sana Jenny diyordu. Satış kâğıdında da Jenny Whitlow yazılıydı. Adam seni hangi isimle çağırıyordu?"</p>

  <p>"Beni bu isimle çağırdığını hiç duymadım."</p>

  <p>"Sana nasıl seslenirdi?"</p>

  <p>"Bilmem, Suggs kocamın adıydı."</p>

  <p>"Sen evli miydin, Jenny? Hiç bilmiyordum."</p>

  <p>"Bir bakıma evli sayılırdım."</p>

  <p>"Kocanın nerede olduğunu biliyor musun?"</p>

  <p>"Hayır, efendim."</p>

  <p>"O Halle'nin babası mıydı?"</p>

  <p>"Hayır efendim."</p>

  <p>"Öyleyse neden ona Suggs diyorsun? Onun satış kâğıdında da Whitlow yazılıydı. Seninki gibi."</p>

  <p>"Adım Suggs, efendim. Kocamdan ötürü. O bana Jenny demezdi."</p>

  <p>"Ne derdi?"</p>

  <p>"Bebe."</p>

  <p>"Şey," dedi Bay Garner; yüzü gülmekten yine kızardı. "Ben senin yerinde olsam Jenny Whitlow adını değiştirmezdim. Bayan Bebe Suggs ismi özgür bir zenciye hiç yakışmıyor."</p>

  <p>Belki öyleydi ama kocası dediği adamdan ona kalan tek şey bu isimdi. Ciddi ve içine dönük bir adam olan kocası ona ayakkabı yapmasını öğretmişti. İkisi aralarında bir anlaşma yaptılar. Kim kaçma olanağı bulursa kaçacaktı. Birlikte kaçamazlarsa, tek başına kaçabilen arkasına bakmadan gidecekti. Adam bu şansı ele geçirdi ve aksini belirten birşey duymadığına göre başardı da. Eğer satış kâğıdındaki ismi kullanırsa, onu nasıl bulacaktı?</p>

  <p>Şehir yaşamına alışamadı. Burada Carolina'dan daha çok insan vardı. Beyazlar çoğunluktaydı. Her yerde iki katlı binalar, tahtadan çitler ve Garner'in evi kadar geniş sokakları vardı.</p>

  <p>"Burası su şehridir," dedi Bay Garner. "İletişim su yolu ile yapılır. Nehrin taşıyamadıklarını kanallar iletir. Düşlediğin herşeyi burada yaparlar. Demir soba, düğme, gemi, gömlek, fırça, boya, buharlı makina ve kitaplar. Kanalizasyon sistemi bile vardır. Burası harika bir şehirdir."</p>

  <p>Bodwin kardeşler evler ve ağaçlarla dolu bir sokakta oturuyordu. Bay Garner attan indi ve atını direğe bağladı.</p>

  <p>"İşte geldik," dedi.</p>

  <p>Bebe bohçasını eline aldı; saatlerce arabada oturduğu ve kalçası ağrıdığı için zorlukla inebildi. O inene kadar Bay Garner verandaya varmıştı. Açık kapıdan uzanan zenci kızın başını görebildi. Evin arkasına doğru yürüdü. Kız mutfak kapısını açıp ona içeri buyur edene kadar bir süre bekledi. Pencere kenarında bir yer gösterdi.</p>

  <p>"Size yiyecek bir şeyler verebilir miyim, efendim?" diye kız sordu.</p>

  <p>"Hayır, şekerim. Su verebilirsen, makbule geçer."</p>

  <p>Kız musluktan bir maşrapaya su doldurdu. Eline verirken, "Adım Janey, efendim,"dedi.</p>

  <p>Bebe, lavaboya hayran hayran bakarken, ilaç tadındaki suyu ağır ağır içti. "Adım Bebe Suggs," dedi.</p>

  <p>"Memnun oldum. Bayan Suggs, Burada mı kalacaksınız?"</p>

  <p>"Nereye gideceğimi bilmiyorum. Beni getiren Bay Garner bir yer ayarlayacak. Ben özgürüm, biliyor musun?"</p>

  <p>Janey gülümsedi, "Biliyorum, efendim," dedi.</p>

  <p>"Ailen burda mı yaşar?"</p>

  <p>"Evet, efendim. Hepimiz Bluestone sokağında otururuz."</p>

  <p>"Biz her tarafa dağıldık. Belki yakında bir araya geliriz."</p>

  <p>Aman Tanrım, nereden başlayabilirim diye düşündü. Birini bulup Whitlow'a mektup yazdırmalı. Patty ve Roselee'yi kimin aldığını öğrenmeli. Duyduğuma göre Dunn adında biri Ardelia'yı alıp Batıya gitmiş. Tyree ve John'u bulmanın bir yolu yok. Otuz yıl önce kaçmışlardı. Onları aramaya kalksa, iyilikten çok kötülük yapmış olurdu. Nancy ve Famous, Virginia sahilinden kalkan gemide ölmüştü.</p>

  <p>İşte bildikleri bunlardı. Whitlow'un yerindeki Kâhya, iyiliğinden değil, sırf ona sahip olmak için bu bilgileri getirmişti. Geminin kaptanı, yük tamamlanana kadar limanda üç hafta beklemişti. Kâhyanın dediğine göre yolculuğun sonuna kadar dayanamayanların arasında iki tane Whitlow zenci veledi vardı ve adları... Fakat Bebe Suggs isimlerini biliyordu. Adamın ağzından çıkanları duymamak için eliyle kulaklarını tıkadı.</p>

  <p>Janey süt ısıttı ve sütü koyduğu kabın yanında, bir tabak içinde mısır ekmeği vardı. Biraz ısrardan sonra Bebe Suggs masaya gelip oturdu. Ekmeği süt kabına ufaladı ve çok acıktığının farkına vardı.</p>

  <p>"Yediğimin eksildiğine birşey demezler mi?"</p>

  <p>"Hayır," dedi Janey. "İstediğin kadar ye. Demezler."</p>

  <p>"Bu evde başka kim oturuyor?"</p>

  <p>"Ben. Bir de dışarı işlerini yapan Bay Woodruff var. Haftada iki üç kez gelir."</p>

  <p>"Sadece ikiniz mi?"</p>

  <p>"Evet, efendim. Ben yemekleri pişirir, çamaşırları yıkarım."</p>

  <p>"Belki ailen işçi arayan birini tanıyordun"</p>

  <p>"Sorarım, ama mezbahada birini aradıklarını biliyorum."</p>

  <p>"Ne yapmak için?"</p>

  <p>"Bilmem."</p>

  <p>"Herhalde erkeklerin yapmak istemedikleri bir iş içindir."</p>

  <p>"Kuzinim istediğin kadar et, üstüne de saatte yirmi beş sent verdiklerini söylüyor. O sosis yapıyor."</p>

  <p>Bebe Suggs elini başına götürdü. Para? para? Ona her gün para mı ödeyeceklerdi?</p>

  <p>"Bu bahsettiğin mezbaha nerede?"</p>

  <p>Janey yanıt vermeden önce, Bodwin kardeşler, arkalarından da Bay Garner içeri girdiler. Kardeş oldukları belliydi. İkisi de griler giymiş, saçları yaşlarına göre erken ağarmıştı.</p>

  <p>Erkek kardeş sordu. "Ona yiyecek bir şeyler verdin mi, Janey?"</p>

  <p>"Evet, efendim."</p>

  <p>"Ayağa kalkmana gerek yok, Jenny," dedi kız kardeşi. Ne iş yapabileceğini sordukları zaman, yaptığı bir sürü işi saymak yerine, doğrudan doğruya mezbahayı sordu. Orası için çok yaşlı olduğunu söylediler.</p>

  <p>Bay Garner, "İyi bir ayakkabı tamircisidir," dedi.</p>

  <p>"Kim öğretti sana?" diyerek kalın kara kaşlarını kaldırdı Bayan Bodwin.</p>

  <p>"Bir köle öğretti," dedi Bebe Suggs.</p>

  <p>"Yenisini de yapabilir misin?"</p>

  <p>"Yeni de yaparım, eskiyi de tamir ederim."</p>

  <p>"Eh, fena değil ama başka şeyler de gerek," dedi Bay Bodwin.</p>

  <p>"Eve çamaşır alıp yıkayabilir misin?" diye Bayan Bodwin sordu.</p>

  <p>"Evet, efendim."</p>

  <p>"Kilosuna iki sent."</p>

  <p>"Peki efendim, ama hangi evde?"</p>

  <p>"Dinle, Jenny," diye Bay Garner araya girdi. "Bu iki melek kardeş sana bir ev veriyor."</p>

  <p>Ev, şehre taşınmadan önce büyükanne ve büyükbabalarına aitmiş. Az zaman önce kiraladıkları zenciler eyalet dışına çıkmış. Dediklerine göre, üst katta iki oda, alt katta iki oda olduğu için Jenny'ye göre biraz büyükmüş. Fakat idare etmeliymiş. Çamaşır, dikiş, ayakkabı tamiri ve konserve yapımı hizmetlerine karşılık evde kalabilirmiş -Temiz tutması koşuluyla- Bebe Suggs koşulları kabul etti. Para kazanamayacağı için biraz üzüldü; merdivenli bir ev, kolay çıkamasa da onu heyecanlandırdı. Bay Garner, Bodwin kardeşlere bütün marifetlerinden başka iyi bir ahçı olduğunu da ekledi ve onlara göbeğini gösterdi. Herkes güldü.</p>

  <p>Bayan Bodwin, "İstediğin birşey olursa bize bildir," dedi, "Biz köleliğe karşıyız."</p>

  <p>"Söyle onlara, Jenny. Köle olarak çalıştığın yerlere göre en iyisi benim evim değil miydi?"</p>

  <p>"Evet efendim."</p>

  <p>"Güzel Evim'de ne kadar kaldın?"</p>

  <p>"Sanırım on yıl."</p>

  <p>"Hiç aç kaldın mı?"</p>

  <p>"Hayır efendim."</p>

  <p>"Sana el kaldıran oldu mu?"</p>

  <p>"Hayır efendim."</p>

  <p>"Halle'ye senin özgürlüğünü satın alması için izin verdim mi?"</p>

  <p>"Evet, efendim, verdiniz," dedi. Fakat oğlum sizde kaldı; borcu bitene kadar ben ölüp giderim diye düşündü.</p>

  <p>Woodruff denilen adamın onu eve taşıyabileceğini söyledikten sonra üçü de mutfaktan çıktı.</p>

  <p>"Akşam yemeğini hazırlayayım," dedi Janey.</p>

  <p>"Sana yardım edeyim," dedi Bebe Suggs.</p>

  <p>Woodruff atın sürdüğü arabayı hareket ettirdiği zaman karanlık basmıştı. Uzun sakallı genç bir adamdı. Çenesinde sakalın gizleyemediği bir yanık izi vardı.</p>

  <p>"Burada mı doğdunuz?" diye Bebe Suggs sordu.</p>

  <p>"Hayır, efendim. Virginia'lıyım. Birkaç yıldan beri buradayım."</p>

  <p>"Öyle mi?!"</p>

  <p>"Güzel ve büyük bir eve gidiyorsunuz. Sizden önce bir papaz ve ailesi orada otururdu. On sekiz çocukları vardı.</p>

  <p>"Aman yarabbi! Nereye gittiler?"</p>

  <p>"Illinois'e, Piskopoz Allen onu oraya atadı."</p>

  <p>"Burada kaç tane kilise var? On yıldan beri hiç kiliseye adımımı atmadım."</p>

  <p>"Nasıl oldu bu?"</p>

  <p>"Civarda kilise yoktu. Tanrı artık beni unutmuştur."</p>

  <p>"Peder Pike'ı görün. Sizi tekrar Tanrıyla tanıştırır."</p>

  <p>"Ona ihtiyacım yok. Kendim de tanışırım. Asıl istediğim çocuklarımla tanışmak. Peder okuma yazma bilir, değil mi?"</p>

  <p>"Kuşkusuz bilir."</p>

  <p>"İyi. Araştırmam gereken çok şey var."</p>

  <p>Fakat bütün araştırmaların sonucu o kadar acıklı oldu ki bu işten vazgeçti. İki yıl sürekli olarak papazla mektup gönderdi; çamaşır yıkadı, dikiş dikti; Konserve yiyecek yaptı; ayakkabı tamir etti; bahçe çapaladı, kiliseye gitti ve sonunda öğrendiği tek şey Whitlow'un Batıya gittiğiydi. Fakat iyi bir haber aldı. Halle evlenmişti ve karısı bebek bekliyordu. Kendi yöntemiyle dua etti. Duaları kabul oldu. Gelini ve Halle'nin çocukları yanına geldi. Fazla böbürlenmiş olacak ki, böğürtlen ziyafetiyle çevresindekileri aleyhine kışkırttı. Şimdi bahçede çiçekli şapkasıyla durup bunları düşünürken içine kötü bir şeyler olacağı doğdu.</p>

  <p><br /></p>
</body>
</html>
