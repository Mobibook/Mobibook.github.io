<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">Sevgili çevresine ışık saçıyordu ve Paul D bundan hiç hoşlanmadı. Meyve vermeden önce çilek yaprakları pırıl pırıl parlardı. Kadınlar da böyle olurdu. Sevgili çilek yaprakları gibi yumuşak, yapışkan ve pırıl pırıl gözüküyordu. Onun için Paul D, sabah uyandığında Sethe'ye sahip olmaya başladı. Böylece sonradan beyaz merdivenleri inip mutfakta Sevgilinin bakışları altında Sethe'nin ekmek pişirdiğini gördüğü zaman aklı karışmıyordu.</p>

  <p>Akşamları işten eve döndüğü zaman üçü de akşam yemeğini hazırlamakta olurdu. Kızın ışıltısı o kadar belirgindi ki Denver ile Sethe'nin bunu neden görmediklerine şaştı. Belki de görüyorlardı. Kuşkusuz, kadınlar da erkekler gibi içlerinden birisi arzulu olunca anlarlardı. Paul D, acaba Sevgili bunun farkında mı diyerek onu inceledi ama kız ona aldırış bile etmedi, dahası sık sık sorduğu soruları bile açmıyordu. Beş haftadan beri aynı evdeydiler ama onu bulduklarından bu yana hakkında hiçbir şey öğrenemişlerdi.</p>

  <p>Paul D'nin kırıp da onardığı masada oturup yemek yiyorlardı. Tabaklarındaki lahana yemeği bitmiş, tütsülü domuz etinin yalnız kemikleri kalmış, Sethe her iyi ahçı gibi, acaba iyi oldu mu diyerek yaptığı ekmek tatlısını getirmişti. Sethe'ye bakarken Sevgili'nin yüzünde gördüğü, köpeklere özgü, aşırı sevgi ifadesi onu konuşmaya itti.</p>

  <p>"Hiç erkek ya da kız kardeşin yok mu?"</p>

  <p>Sevgili kaşığı ile oynadı ve başını kaldırmadan, "Kimsem yok" dedi.</p>

  <p>"Buraya geldiğinde ne arıyordun?"</p>

  <p>"Burasını, oturacağım evi."</p>

  <p>"Biri sana bu evden mi bahsetmişti?"</p>

  <p>"O söyledi. Köprüde rastladığım kadın söyledi."</p>

  <p>"Eski günleri bilen biri olmalı," dedi. Sethe 124 numaralı ev eskiden haberlerin, arkadan da onları gönderenlerin geldiği uğrak yeriydi. Burada haberler, kuru fasulye gibi kaynak suyunda ıslatılır, sindirilecek kadar yumuşatılırdı.</p>

  <p>"Nasıl geldin? Kim getirdi seni?"</p>

  <p>Sevgili gözünü Paul D'ye dikti ama yanıtlamadı. Paul D, Sethe ve Denver'in karın kaslarının ve soluklarının sıkıştığını hissetti. Yine de zorlamaya karar verdi.</p>

  <p>"Seni buraya kim getirdi diye sordum?"</p>

  <p>"Yürüdüm," dedi Sevgili. "Uzun uzun yürüdüm. Kimse getirmedi. Kimse yardım etmedi."</p>

  <p>"Ayakkabıların yeniydi. O kadar yol yürüdüysen nasıl oluyor da ayakkabıların yeni kalabildi?"</p>

  <p>"Paul D, kızı sıkıştırma."</p>

  <p>"Bilmek istiyorum," dedi ve bıçağın sapını elinde kazık gibi tuttu.</p>

  <p>"Ayakkabıları ve elbiseyi çaldım. Bağları uymadı," diye haykırdı ve ona öyle hain bir bakış fırlattı ki, Denver koluna dokunmak gereğini duydu.</p>

  <p>"Sana pabuç bağlamayı öğretirim," dedi. Denver ve karşılığında Sevgili'den bir gülücükle ödüllendirildi.</p>

  <p>Paul D'nin içine gümüş balığını kuyruğundan yakalamışken elinden kaçırmış gibi bir duygu geldi. Arkasında iz bırakarak şimdi tekrar karanlık sulara gömülüyordu. Eğer bu ışık saçan pırıltısı onun için değilse, kimin içindi? Hiçbir neden olmadan çevresine arzulu gözlerle bakan kadın görmemişti. Kendi deneyimlerine göre ışık, bir hedef olduğu zaman ortaya çıkardı. Tıpkı çukurunun içinde beklerken donuk donuk bakan ve Sixo gelince gözleri parlayan Otuz Kilometrelik Kız gibi. Bu konuda hiç yanılmamıştı. Sethe'nin çıplak bacaklarına baktığı zaman, gözlerinde bu ışıltıyı görmüştü. Yoksa, gidip arkadan ona sarılıp, sırtını okşar mıydı?</p>

  <p>Bu evsiz barksız kız, yirmi yıldan beri karşılaştığı karaderililerin hiç birine benzemiyordu. İç savaş sırasında ve sonra öylesine şaşkın, aç, yorgun, herşeyi elinden alınmış zenciler görmüştü ki birşeyler anımsamaları hemen hemen olanaksızdı. Kendisi gibi onlar da mağaralarda saklanmış, yiyecek için baykuşları kovalamış, domuzların yemini çalmış, gündüzleri ağaç kovuklarında saklanıp geceleri yol almıştı. Yine onlar gibi yetkililerden, eşkiyalardan, bekçilerden, dağ adamlarından, polislerden ve serserilerden korunmak için çamurlu sularda, kuyularda saklanmıştı. Bir keresinde on dört yaşında bir çocuğa rastladı. Tek başına ormanda yaşıyordu; başka bir yerde yaşadığını anımsamadığını söylemişti. Aklını kaçırmış zenci bir kadın görmüştü. Kadın, çocukları sandığı ördekleri çaldığı için hapse atılmış ve asılmıştı.</p>

  <p>Yer değiştirmek. Yürümek. Koşmak. Saklanmak. Çalmak ve yine yer değiştirmek; yazgılarıydı bu. Yalnız bir keresinde bir yerde uzun süre kalmıştı. İki yıl, Delaware'de dokumacı kadınla birlikte oturmuştu. Orası, Pulaski eyaleti, Kentucky ve Georgia'daki hapishaneden sonra, zenciler için en kötü yerlerden biriydi.</p>

  <p>Sevgili, bütün bu gördüğü zencilerden farklıydı. Gözlerindeki parıltı, yepyeni pabuçları onu rahatsız ediyordu. Belki de kız hiç oralı olmadığı için tedirgindi. Ya da zamanlama kötüydü. Tam Sethe ile bir uzlaşmaya vardıkları gün çıkagelmişti. Birlikte gezmeye gitmişler, iyi vakit geçirmişler, bir aile tablosu çizmişlerdi. Denver bile yola gelmişti. Sethe güldü, devamlı iş bulma umudu doğdu ve 124 numara hayaletten kurtuldu. Tam doğru dürüst bir hayatları olacakken, kahrolası sudan çıkan kız gelip hastalanmış, iyileştikten sonra da eve mıhlanıp kalmıştı.</p>

  <p>Evden çıkıp gitmesini istiyordu. Fakat Sethe onu kabul etmişti. Kendisinin olmayan bir evden onu kovamazdı ki. Hayaleti dövüp kaçırmak başka, Klu Klux Klanların zencileri kovaladığı bir yörede zavallı karaderili bir kızı sokağa atmak bambaşka bir şeydi.</p>

  <p>Yemek bittikten sonra, Paul D dişlerinin arasındaki saman çöpünü çiğnerken, kızı başka bir yere yerleştirmeye karar verdi. Şehirdeki zencilere danışarak bir yer bulabilirdi.</p>

  <p>Tam böyle düşünürken Sevgili, yediği üzümlerden biri boğazına kaçtığı için az daha boğuluyordu. Oturduğu iskemleden önce arkaya sonra öne kaykıldı ve eliyle boğazını tuttu. Sethe sırtına vurdu. Denver de ellerini boğazından çekmeye çalıştı.</p>

  <p>Sevgili yere düşüp kusmaya başladı ve nefes almakta güçlük çekti.</p>

  <p>Sakinleştikten ve Denver ortalığı topladıktan sonra, "Yatmaya gidiyorum," dedi.</p>

  <p>"Benim odama gel," dedi Denver, "Bir şey olursa ben bakarım."</p>

  <p>Denver tam zamanını yakalamıştı. Ne zamandan beri Sevgili'yi odasını onunla paylaşmaya razı etmek için bir yol arıyordu. Yukarıda tek başına yatmak zordu. Sürekli tekrar hastalanır mı, uyur da bir daha uyanamaz mı, ya da kalkıp geldiği gibi birden gider mi diye üzülmekten kendini alamıyordu. Geceleri Sethe ve Paul uyurken, gündüzleri onlar işten dönmeden önce, daha kolay çene çalarlardı. Konuşmaları yarım cümleler, deli dolu sözler, tatlı hayaller, onlara heyecanlı gelen yalan yanlış anlamlarla yüklü olsa da ne çıkardı!</p>

  <p>Kızlar odadan çıkınca, Sethe masayı toplamaya başladı. Tabakları su dolu bir leğene doldurdu.</p>

  <p>"Bu kız neden seni bu kadar rahatsız ediyor?"</p>

  <p>Paul D kaşlarını çattı fakat birşey söylemedi.</p>

  <p>"Denver yüzünden tartıştık. Bir de bu kız için mi tartışalım?" dedi Sethe.</p>

  <p>"Tutkunluğun nedenini anlamıyorum. Onun sana neden bağlı olduğunu anlıyorum da senin düşkünlüğünü çıkaramıyorum."</p>

  <p>Sethe tabakları bırakıp ona döndü. "Sana ne kimin kime tutkun olduğundan. Onu beslemek dert değil. Lokantadan biraz fazla yemek getiriyorum o kadar. Denver için iyi bir arkadaş oldu. Bunu sen de biliyorsun. Seni kemiren nedir?</p>

  <p>"Tam bilemiyorum. İçimden gelen bir ses olsa gerek."</p>

  <p>"Sen de başka sesi dinle. Yatacak bir yer bulduğuna ve her gün bunu kazanmak için hiçbir şey yapman gerekmediğine şükret. Karaderili bir kadın olarak yollarda seni, binbir tehlike beklerken dolaşmak ne demek?</p>

  <p>"Bütün bunları biliyorum, Sethe. Çocuk değilim ve bugüne kadar hiç bir kadına kötü davranmadım."</p>

  <p>"O halde sen yeryüzündeki tek erkeksin."</p>

  <p>"Neden iki değil?"</p>

  <p>"Yok, sen teksin."</p>

  <p>"Halle sana ne yaptı ki? Sana hep arka çıkardı. Asla bırakıp gitmedi."</p>

  <p>"Beni terketmediyse kimi etti dersin?"</p>

  <p>"Bilmiyorum ama seni bırakmadığı bir gerçek."</p>

  <p>"O halde daha kötüsünü yaptı. Çocuklarını bırakıp gitti."</p>

  <p>"Bundan emin olamazsın."</p>

  <p>"Gelmesi gereken yere gelmedi."</p>

  <p>"Oradaydı."</p>

  <p>"Öyleyse neden onaya çıkmadı? Niçin bebeklerimi yollayıp onu aramak için arkada kaldım?"</p>

  <p>"Samanlıktan çıkamadı."</p>

  <p>"Ne samanlığı?"</p>

  <p>"Ambardaki."</p>

  <p>Yavaş yavaş Sethe masaya yaklaştı.</p>

  <p>"Bana yapılanları gördü mü?"</p>

  <p>"Evet, gördü."</p>

  <p>"Kendi mi söyledi?"</p>

  <p>"Sen söyledin"</p>

  <p>"Nasıl yani?"</p>

  <p>"Buraya geldiğin gün sen sütümü çaldılar demiştin. Onu o kadar sarsan şeyin ne olduğunu o zaman anlamamıştım. Herhalde bu olmalı. Onca yıl, Cumartesi, Pazar demeden çalışmaktan hiç yüksünmedi. Fakat o ambarda senin memelerindeki sütü zorla almalarını görmek onu yıktı, mahvetti."</p>

  <p>"Demek gördü," dedi ve Sethe elleriyle dirseklerini sıktı.</p>

  <p>"Görmüş olması gerek."</p>

  <p>"Görmüşse o gençlerin nefes almasına nasıl izin verdi? Neden birşeyler yapmadı?"</p>

  <p>"Dinle bak. İnsan lânet olası bir balta değil ki önüne geleni kessin, biçsin, parçalasın. İnsanın duyguları var. Onları çıkarıp atamazsın."</p>

  <p>Sethe lamba ışığında bir aşağı, bir yukarı dolaşmaya başladı. "Yeraltı örgütünden biri Pazar günü gelir demişti. O sütümü aldıklarını gördü ve gelmedi. Pazartesi de ortaya çıkmadı. Önce öldüğünü düşündüm. Sonra yakalandı dedim. Ama ölmüş olsa hissederdim diye düşündüm. Onca yıl sonra sen gelip ölüp ölmediğini bilmediğini söyledin. Belki de kendine daha iyi bir yaşam yolu buldu. Eğer hayatta olsaydı, beni olmasa bile Bebe Suggs'ı görmeye gelirdi. Ama beni gördüğü hiç aklıma gelmemişti."</p>

  <p>"Şimdi bunun ne önemi var?"</p>

  <p>"Eğer olanları gördüyse ve yaşıyorsa, evimden içeri adımını atmaz. Halle öyle biridir."</p>

  <p>"Aklını yitirdi," dedi Paul D içini çekerek. "Artık bilsen iyi olur. Son gördüğümde yayığın başında oturmuş, yüzü gözü tereyağına bulanmıştı."</p>

  <p>Demek birşey olmamıştı. Şükretti, genelde duyduklarını gözünde hemen canlandırırdı. Fakat Paul D'nin sözcüklerini birden algılayamadı. Dikkatle, makul bir soru sormaya yöneldi.</p>

  <p>"Ne dedi?"</p>

  <p>"Hiçbir şey."</p>

  <p>"Hiçbir şey mi?"</p>

  <p>"Tek bir kelime bile etmedi."</p>

  <p>"Sen onunla konuştun mu?"</p>

  <p>"Konuşamazdım, Sethe."</p>

  <p>"Niçin?"</p>

  <p>"Çünkü ağzımda demirden gem vardı."</p>

  <p>Sethe ön kapıyı açıp verandaya çıktı. Her yer alacakaranlıkta mavi renge bürünmüştü. İlerdeki çayırlarda ağaçların siluetleri gözüküyordu. Başını sağa sola sallayarak asi beynine yenildiğini hissetti. Beyin herşeyi kabul ediyordu. Acıları, pişmanlıklar, nefret dolu resimler içeri giriyor ve orada kalıyordu. Obur bir çocuk gibi herşeyi yalayıp yutuyordu. Bir kerecik olsun, "Teşekkür ederim. Artık yeter. Bir lokma daha alamam." diyemez miydi? Benim içim hâlâ tıka basa dolu. Çürük dişli gençlerin biri beni tutarken öteki mememi emiyor, öğretmen ise elinde kâğıt kalem, olanı izleyip yazıyordu. Allah belâsını versin! Ben bunu hâlâ sindirmiş değilim. Bir de üstelik bütün bu olanları, kocamın ambardaki samanlıktan izlediğini şimdi öğreniyorum. Kimsenin onu bulamayacağını sandığı samanlıkta, benim bakmak bile istemediğim manzarayı izliyordu Üstelik olayları durduramadan seyrediyordu. Ama benim aç gözlü beynim bununla da yetinmiyor, dahasını da istiyordu. Kocam yayık başında oturmuş, kesilmiş sütü yüzüne gözüne bulaştırıyor ve benden çalınan sütü düşünüyordu. Eğer gördükleri onu çıldırtmışsa, artık dayanamayıp ölmüştür. Paul D, ağzı gemlendiği için onunla konuşamadıysa, bana anlatacağı daha acı şeyler olsa gerek. Artık daha fazlasını bilmek istemiyorum. Üzülecek başka şeyler de var. Örneğin yarını, Denver'i, Sevgili'yi, yaşlılığı, hastalığı da düşünmeliyim. Aşkın, Sevginin sözünü bile etmiyorum.</p>

  <p>Fakat beyni gelecekle ilgili değildi. Geçmişteki olaylarla o kadar doluydu ki ertesi gün için birşeyler tasarlamaya yer yoktu. Tıpkı yabani soğanların arasında yatarken ancak bir adım ötesini düşünebilmesi gibi... Başkaları aklını oynatıyordu da, neden onun aklı başında kalmıştı? Başkalarının beyni duruyor, sonra dönüp yeni bir şeye takılıyordu. Herhalde Halle'nin başına gelen buydu. Ne kadar iyi olurdu! İkisi de yayığın başına oturup, kesik süte ellerini yüzlerini bulaştırıp başka birşey düşünmeden yaşasalardı! Beyinlerini durdurup, kapalı tutsalardı! Oh, ne rahatlık! Yalnızca tereyağ yap dur! Fakat üç çocuğu Ohio yolunda bir battaniye altında şekere batırılmış bez parçasını emerken, tereyağ yaparak oyalanamazdı.</p>

  <p>Paul D kapıyı açarak dışarı çıktı ve omuzuna dokundu.</p>

  <p>"Sana bunları anlatmayı önceden tasarlamamıştım."</p>

  <p>"Ben de dinlemeyi."</p>

  <p>"Sözlerimi geri alamam ama onları olduğu yerde bırakabilirim", dedi Paul D.</p>

  <p>Bana anlatmak istiyor, diye düşündü Sethe. Ona, ağzında demir parçası varken, tükürmek isteyip de yapamamak nasıldı diye sormamı bekliyor. Oysa biliyordu. Güzel Evim'den önce bulunduğu yerde görmüştü. Dudakları yana çekip ağıza gem vurulduğu zaman erkeklerin, delikanlıların, küçük kızların ve kadınların gözlerinde beliren delice bakışları anımsadı. Demir parçası ağızdan çıkarıldıktan sonra, ağız kenarlarına kaz yağı sürülürdü. Fakat dili rahatlatmak ya da gözlerdeki o bakışı silmek için birşey yapılamazdı.</p>

  <p>Sethe, Paul D'nin gözlerine bir çılgınlık izi kalmış mı diye baktı.</p>

  <p>"Çocukken, ağzına demir konanların sonradan biraz deli gibi baktıklarını görmüştüm. Sende böyle birşey yok," dedi.</p>

  <p>"Onu koyma ve çıkarma usulü vardır. Ben bunu öğrenmiştim. Hangisinin daha kötü olduğunu bilemem." Sethe'nin yanına oturdu. Sethe alacakaranlıkta onun bronzlaşmış, kemikleri ortaya çıkmış yüzüne bakarken içi ferahladı.</p>

  <p>"Bana anlatmak ister misin?" diye sordu.</p>

  <p>"Bilmem, şimdiye kadar kimseye anlatmadım. Ara sıra türkü arasında gevelediğim oldu ama..."</p>

  <p>"Hadi anlat. Dinleyebilirim."</p>

  <p>"Sen dinlersin de ben doğru dürüst anlatabilir miyim bilmem; çünkü asıl önemli olan o demir parçası değildi."</p>

  <p>"Ya neydi?"</p>

  <p>"Horozlar," dedi. "Yanlarından geçerken onların bana bakması."</p>

  <p>"Çam ormanından geçerken mi?" diyerek gülümsedi.</p>

  <p>Sethe "Evet" dedi ve Paul D de gülümsedi. "En az elli tavuk ve beş horoz vardı."</p>

  <p>"Efendi adını taktığımız horoz da var mıydı?"</p>

  <p>"Evet, önce onu görmemiştim. Yirmi adım attıktan sonra çitin üstünden inip fıçıya tünediğini gördüm."</p>

  <p>"Fıçıda oturmaya bayılırdı," dedi Sethe. Artık duramazdı. Öykünün geri kalanını da anlatmak zorundaydı.</p>

  <p>"Evet. Taht gibi üstüne tünerdi. Bilirsin. Onu, kabuğunu kırıp ben dışarı çıkarmıştım. Ben olmasaydım ölürdü. Tavuk, yeni çıkan civcivlerini peşine takıp yürüdü gitti. Sadece bir yumurta bıraktı arkasında. Boş gibi duruyordu; kımıldadığını görünce kırıp açtım ve içinden paytak bacaklı Efendi çıktı. O orospu çocuğunun büyüyüp, avludaki herşeyi silip süpürdüğünü izledim."</p>

  <p>"Her zaman iğrenç bir yaratıktı," dedi Sethe.</p>

  <p>"Evet öyleydi. Gözü kanlı ve kötü huyluydu. Paytak ayaklarını durmadan çırpardı. İbiği elim kadar büyük ve al kırmızıydı. Fıçıda oturmuş bana bakarken gülümsediğini sandım. Kafam, az önce Halle'yi gördüğüm manzara ile doluydu. Ağzımdaki demiri bile düşünmüyordum. Önce Halle, arkadan Sixo, şimdi de ben. Biri aklını kaçırmış, biri satılmış, biri kayıp, biri yanmış ve Güzel Evim adamlarının sonuncusu olan ben, ellerim arkadan bağlı olarak ağzımdaki demiri yalıyordum.</p>

  <p>"Efendi ise ne kadar... Özgür gözüküyordu. Benden iyi durumdaydı. Daha güçlü ve canlıydı. Orospu çocuğu kabuğunu bile tek başına kıramamıştı ama hâlâ efendiydi... Bense..." Paul D durdu ve sol eliyle sağ elini sıktı. Sâkinleşene kadar bir süre öyle kaldı. Sonra devam etti.</p>

  <p>"Efendinin olduğu gibi kalmasına izin verilmişti. Bana bu hak tanınmadı. Onu pişirsen bile Efendi adında bir horozu yediğini bilecektin. Ama ben artık eski Paul D olamazdım. Öğretmen enişte beni değiştirmişti. Başka biri olup çıkmıştım. Güneşte fıçının üstünde oturan horozdan bile aşağılık biri."</p>

  <p>Sethe elini onun dizine koydu ve okşadı.</p>

  <p>Paul D anlatmaya daha yeni başlamıştı. Sethe'nin dizine koyduğu eli onu sâkinleştirdi ve durdurdu. Böylesi daha iyiydi, konuşmayı sürdürse geri dönemeyecekleri bir noktaya gelebilirdi; geri kalanını, yüreğinin durduğu yerdeki teneke tütün kutusuna sakladı, kapağı kapalı ve paslıydı. Bu iyi ve güçlü kadının yanında kapağı aralarsa, içinden çıkanlar onu utandırırdı. Efendi'nin kırmızı ibik parçası gibi olan yüreğinin yerinde olmayışı kadını üzebilirdi.</p>

  <p>Sethe adamın dizini ovuşturmaya devam etti. Eliyle işçi tulumunun altındaki kemikli bacağını okşuyordu. Kendi gibi onu da sâkinleştirdiğini umdu. Tıpkı yarı karanlık lokantada hamur yoğururken duyduğu gibi. Ahçı gelmeden önce süt güğümleri arasında daracık bir yere sıkışıp tezgahın üstünde ekmek hamuru açardı. Hamur yoğurmak, güne başlamak ve geçmişi kovmak için en iyi yöntemdi.</p>

  <p><br /></p>
</body>
</html>
