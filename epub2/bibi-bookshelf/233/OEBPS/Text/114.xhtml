<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">Giyinik bir kadın sudan dışarı çıktı. Irmağın kuru kıyısına varır varmaz yere oturdu ve sırtını dut ağacına yasladı. Bütün gün bütün gece başı ağacın gövdesine dayalı olarak oturdu. Her yeri özellikle de ciğerleri ağrıyordu. Sırılsıklamdı ve zor soluk alıyordu. Gündüz rüzgâr giysisini kuruttu, gece esen rüzgâr ise buruşturdu. Kimse onun nasıl ortaya çıktığını görmedi. Görseler de yanına yaklaşmaya çekinirlerdi. Islak olduğu, astımlı gibi soluk aldığı ve uyukladığı için değil de bütün bunların arasında gülümsediği için. Ertesi sabaha kadar yerinden kalkıp yola koyulamadı. Ormandan geçip tarlaya, oradan da gri evin avlusuna vardı. Yorgunluktan bitkin bir halde 124 numaralı evin basamaklarına oturdu. Gözlerini ancak bir iki dakika açık tutabildi; sonra boynu aşağı düştü ve çenesi giysinin dantel yakasına değdi.</p>

  <p>Ortada kutlanacak birşey yokken şampanya içen kadınlar böyle görünebilir: kırık kenarlı hasır şapkaları eğrilmiş, ayakkabılarının bağları çözülmüş, başlarını dik tutamaz bir durumda olurlar. Fakat tenleri 124 numaralı evin basamaklarında oturan kadının ki gibi olamaz. Onun cildi pürüzsüz, çizgisiz, yeni doğmuş bir bebeğin ki gibiydi.</p>

  <p>Öğleden sonra panayır bitmiş; arabası olan zenciler evlerine dönerken, arabası olmayanlar yürümek zorunda kalmıştı. Kadınlar uyuklamaya başlamıştı bile. Güneş ışıkları kızın yüzüne vuruyordu. Sethe, Denver ve Paul D eve gelirken dönemeci döndüklerinde karşılarında siyah bir giysi, ve iki bağı çözülmüş ayakkabı gördüler. Gel Oğlum ortalarda yoktu.</p>

  <p>"Bakın," dedi Denver. "Bu da ne?"</p>

  <p>Sethe eve yaklaştığı ve onun yüzünü gördüğü zaman birden sıkıştığını farketti. "Özür dilerim," diyerek evin arkasına koştu. Çocukluğundan beri böyle bir durum başına gelmemişti. Bahçedeki tuvalete yetişemedi. Kapının önünde eteklerini kaldırdı ve içinden dereler gibi su boşaldı. Tıpkı sandalda Denver'i doğururken boşaldığı gibi. Amy, seller gibi akan suyu görünce, "Lu, böyle devam edersen tekneyi batıracaksın," demişti. Rahimden boşalan suya nasıl engel olunamazsa, şimdi de elinde değildi. At gibi işiyordu. Paul D'nin onu merak edip aramaya gelmemesi için dua etti. Yoksa utancından ölürdü. Üstünü başını toparladıktan sonra ön tarafa gitti. Görünürlerde kimse yoktu. Üçü de içeri girmişlerdi. Paul D ve Denver yabancının karşısında ayakta durmuş bardak bardak su içmesini izliyorlardı.</p>

  <p>"Susadığını söyledi," dedi Paul D. "Çok susamış."</p>

  <p>Kadın kana kana su içtiği teneke maşrapayı tekrar uzattı. Denver dört kez su doldurdu; kadın çölü geçmiş gibi durmadan içti. Bitirdiğinde çenesinde bir kaç damla su vardı. Eliyle silmedi. Sethe'ye uykulu gözlerle baktı. "Kötü beslenmiş," diye düşündü Sethe. Giysilerinin aksine genç görünüyordu. Dantel yakası, zengin kadınlara özgü şapkası vardı.</p>

  <p>"Buralardan mısın?" diye sordu Sethe.</p>

  <p>Hayır der gibi başını salladı ve ayakkabılarını çıkardı. Giysisini dizlerine kadar kaldırıp çoraplarını aşağıya indirdi. Çorapları ayakkabılarının içine soktuğu zaman Sethe ayaklarının da elleri gibi pürüzsüz ve yumuşak olduğunu gördü. Belki de tütün tarlalarında çalışmaktan bıkıp şansını başka yerde arayan kızlardan biridir diye düşündü. Sethe ayakkabıları almak üzere eğildi.</p>

  <p>"İsmin nedir?" diye Paul D sordu.</p>

  <p>"Sevgili," dedi. Sesi çok hafif çıkmıştı.</p>

  <p>Paul D sordu, "Soyadın var mı?"</p>

  <p>"Hayır," dedi ve şaşırmış göründü. Sonra ismini heceledi.</p>

  <p>Sethe ayakkabıları elinden düşürdü. Denver oturdu ve Paul D gülümsedi. Kendi gibi okumayı bilmeyenlerin nasıl isimlerinin harflerini tane tane hecelediklerini bilirdi. Ailesinin kimler olduğunu soracaktı. Sonra vazgeçti. Bir yerlerden kaçan karaderili kadının geçmişi parlak olamazdı. Dört yıl önce Rochester'e beş kadının ön dört çocukla geldiğini görmüştü. Erkekleri -kardeşleri, amcaları, babaları, kocaları, oğulları- teker teker toplanıp götürülmüştü. De Vore sokağındaki bir papaza götürülmek üzere ellerinde bir kâğıt vardı. İç savaş biteli dört beş yıl olmuştu ama siyah olsun, beyaz olsun hiç kimsenin bundan haberi yoktu. Başıboş dolaşan zenci gurupları arka sokaklardan, tarlalardan Schenectady'den Jakson'a uzanan yollarda gidip geliyorlardı. Şaşkın fakat ısrarlı bir biçimde her gördüklerine teyze, kuzen ya da bir dostlarını soruyorlardı. Çünkü onlar, örneğin, "Chicago yakınlarına gelirsen, beni ara" demişlerdi. Bazıları onlara bakamayan ailelerinden kaçıyor, bazıları ailelerini arıyor; kimileri hasat alamadıkları topraklardan, yaşamlarını tehdit eden tehlikelerden, elinden zorla alınan tarlalarından ya da ölmüşlerinden kaçıp uzaklara gidiyordu. Kamu taşıtlarına binmeleri yasaklandığından ve kabaran borçlarından kaçıp kurtulmak için ara yolları yeğler, uçan kuştan medet umar, yalnızca birbirlerine güvenirlerdi. Fakat karşılaştıklarında sessizce selâmlaşır, onları bir yerden başka bir yere sürükleyen dertlerini sormaz ve anlatmazlardı. Beyazlarla ise zaten konuşulmazdı. Bunu herkes bilirdi.</p>

  <p>Onun için şapkalı kızın nereden ve nasıl geldiği konusunda konuşması için üstüne düşmedi. İstediği ve hazır olduğu zaman anlatırdı. Şu anda önemli olan kıza nasıl yardım edebilecekleriydi. Herbiri kendince kız hakkında bir şeyler düşünüyordu. Paul D'nin gözleri pabuçlarının yeniliğine takıldı. Sethe'ye adı ve anımsattığı pembe mezartaşı dokundu. Denver ise heyecandan titredi. Uykulu gözlü kıza bakarken meraktan çatlıyordu.</p>

  <p>Sethe şapkasını askıya taktı ve nezaketle kıza dönerek, "Sevgili güzel bir isim. Şapkanı çıkarsana. Yiyecek bir şeyler hazırlayayım. Cincinnati yakınlarındaki panayırdan geliyoruz; görülecek bir yerdi."</p>

  <p>Sethe'nin sözlerini dinlerken, kız iskemlesinde uykuya daldı. Paul D ona yavaşça dokundu. "Bayan, bayan!" Biraz uzanmak ister misiniz?"</p>

  <p>Kız gözlerini yarım açtı; yumuşak çıplak ayakları ile yandaki odaya yöneldi. Odaya girer girmez Bebe Suggs'ın yatağına çöktü. Denver şapkasını çıkardı ve turuncu yamalı yorganla ayaklarını örttü. Kız buharlı motor gibi soluyordu.</p>

  <p>Paul D kapıyı kaparken, "Krup hastalığına tutulmuş gibi," dedi.</p>

  <p>"Denver, ateşi var mı, baksana?"</p>

  <p>"Hayır, sıcak değil."</p>

  <p>"Ateş üşümeyle başlar."</p>

  <p>"Belki de koleradır," dedi Paul D.</p>

  <p>"Öyle mi dersin?"</p>

  <p>"O kadar su içti ki!"</p>

  <p>"Zavallıcık. Evde ona verecek hiçbir şey yok. Kendi kendine iyileşmek zorunda. Feci bir hastalıktır o."</p>

  <p>"Hasta değil," dedi Denver, Sesinin tonundaki şiddet, onları şaşırttı.</p>

  <p>Dörtgün dört gece uyudu. Yalnız su içmek için uyanıp oturdu. Denver ona tutkuyla baktı; Uykuda derin derin solumasını dinledi; Sevgili'nin kaçırdığı sidikle kirlenen çarşafları sanki kendi kabahatiymiş gibi gizlice yıkadı. Sethe çalıştığı lokantaya, Paul D'de gemilerden yük boşaltmaya gittiği zaman Sevgili'nin iç çamaşırlarını kaynatıp, çivite yatırıyor ve ateşin bir iz bırakmadan düşmesi için dua ediyordu. Kendini o kadar hastabakıcılığa verdi ki yemeyi-içmeyi ve zümrüt odasına gitmeyi unuttu.</p>

  <p>Denver kızın yanına oturup, "Sevgili, Sevgili" diye fısıldıyor, kız ise gözlerini yarım aralayarak sadece, "Buradayım, hâlâ buradayım." diyordu.</p>

  <p>Bazen, Sevgili uzun süre hiçbir şey demeden, dudaklarını yalayıp, derin derin nefes alarak, tavana hülyalı gözlerini dikip yatıyordu. O zaman Denver ürkü içinde. "Neyin var?" diye soruyordu.</p>

  <p>"Bu evin havası ağır," dedi Sevgili.</p>

  <p>"Dik oturmak ister misin?"</p>

  <p>"Hayır", dedi çatlak sesiyle.</p>

  <p>Ancak üç gün sonra yorganındaki portakal renkli yamaları farketti. Denver sevindi çünkü böylece hastası daha fazla uyanık kalabiliyordu. Solmuş kumaş parçalarını okşuyor, onlara dalıp gidiyordu. Bu kadarcık bir çaba bile onu yoruyordu. Denver, yorganın renkli ve neşeli tarafını onun yattığı yerden görebileceği şekilde düzeltti.</p>

  <p>Denver, şimdiye kadar varlığından haberi olmadığı sabrına hayret etti. Annesi karışmadığı sürece sabır taşı gibiydi. Ama annesi yardım etmek isteyince hırçınlaşıyordu.</p>

  <p>"Bugün birşey yedi mi?" diye Sethe soruyordu.</p>

  <p>"Kolera hastalığı olanlar birşey yememeli."</p>

  <p>"Hastalığın o olduğundan emin misin? Paul D olabilir demişti?"</p>

  <p>"Bilmem ama henüz birşey yemese daha iyi."</p>

  <p>"Koleralı hastaların kustuğunu söylerler."</p>

  <p>"Daha iyi ya..."</p>

  <p>"İyi ama açlıktan kızı öldürmemeliyiz, Denver,"</p>

  <p>"Bizi rahat bırak anne. Ben ona iyi bakıyorum."</p>

  <p>"Birşey söylüyor mu?"</p>

  <p>"Söylerse sana anlatırım."</p>

  <p>Sethe kızına baktı ve ne kadar yalnızlık çekti diye düşündü.</p>

  <p>"Acaba Gel Oğlum nerelere gitti?" Sethe konuyu değiştirmek gereğini duydu.</p>

  <p>"Gelmeyecek," dedi. Denver.</p>

  <p>"Nereden biliyorsun?"</p>

  <p>"Biliyorum işte."</p>

  <p>Denver tabaktan bir parça tatlı çörek aldı. Sevgili'nin yattığı odaya girdiği zaman onu uyanık ve oturmuş durumda gördü. İri kara gözlerinin apaçık ve beyazlarının maviye kaçar bir renkte olmalarından çok içlerinde hiçbir ifade olmayışı Denver'i hayrete düşürdü.</p>

  <p>"Sana birşeyler getirebilir miyim?"</p>

  <p>Sevgili, Denver'in elindeki çöreğe baktı. Denver de ona uzattı. Kız gülümsedi. Denver'in yüreği sevinçle hopladı ve oturdu - yuvasına dönmüş bir yolcu gibi rahatladı.</p>

  <p>O andan sonra hep tatlı şeylere yöneldi. Sanki tatlı yemek için dünyaya gelmişti. Petekli bal, kurabiyeler, pekmez, limonata, karamela, şekerleme ve Sethe'nin lokantadan getirdiği tatlılara bayılıyordu. Elma şekerinin çubuğunu, şeker bittikten sonra da emip duruyordu. Denver buna gülüyor, Sethe gülümsüyor, Paul D ise midesinin bulandığını söylüyordu.</p>

  <p>Sethe, bunun hastalıktan sonra bir iyileşme işareti olduğunu söyledi. Ama sağlığı düzeldikten sonra da bu huyu değişmedi. Hiç bir yere gitmiyordu. Zaten gidecek bir yeri de yoktu. Ne niçin buralara geldiği, ne de nerede olduğuna ilişkin en küçük bir fikri vardı. Ateşli hastalığın belleğini zayıflattığına, hareketlerini ağırlaştırdığına karar verdiler. On dokuz, yirmi yaşlarında ince yapılı bir genç kıza göre, yaşlı bir kadın gibi yavaş hareket ediyor; yürürken mobilyalara tutunuyor; bazen de başı boynuna ağır geliyormuş gibi eliyle tutuyordu.</p>

  <p>"Bundan sonra bu kızı sen mi besleyeceksin?" diye sorarken, Paul D sesindeki katılığa kendi de şaştı.</p>

  <p>"Denver ondan hoşlanıyor. Yük olmuyor ki. Solukları düzelene kadar bekleyelim diye düşündüm. Hareketleri hâlâ biraz hantal."</p>

  <p>"Bu kızda bir gariplik var," dedi Paul D kendi kendine konuşur gibi.</p>

  <p>"Nasıl yani?"</p>

  <p>"Hastaymış gibi davranıyor ama hiç de hasta gibi gözükmüyor. Cildi düzgün, gözleri parlak ve boğa gibi güçlü."</p>

  <p>"Hiç de güçlü değil. Bir yerlere tutunamadan yürüyemiyor."</p>

  <p>"Yürüyemiyor ama tek elle salıncaklı iskemleyi kaldırdığını gördüm."</p>

  <p>"Yok, canım."</p>

  <p>"Denver'e sor; o da yanındaydı."</p>

  <p>"Denver buraya gel bir dakika."</p>

  <p>Denver verandayı silerken durdu ve başını pencereden uzattı.</p>

  <p>"Paul D, Sevgili'nin tek elle iskemleyi kaldırdığını gördüğünü söylüyor. Doğru mu?"</p>

  <p>Uzun kirpikleri arasından Paul D'ye dik dik bakarak. "Yoo," dedi. "Ben öyle birşey görmedim."</p>

  <p>Paul D kaşlarını çattı ama bir şey söylemedi. Aralarında birazcık aralık kapı varsa da şimdi tümüyle kapanmıştı.</p>

  <p><br /></p>
</body>
</html>
