<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">124 numara kin ve bebeğin kustuğu zehirle doluydu. Evdeki kadınlar ve çocuklar bunu biliyordu. Yıllar boyunca herkes kendine göre bu kine karşı direnmeye çalıştı; 1873 yılında evde tek kurban olarak Sethe ve kızı Denver kalmıştı. Büyükanne Bebe Suggs ölmüştü. Erkek çocuklar, Howard ve Buglar, on üç yaşına basınca kaçıp gittiler. Buglar'ın kaçma nedeni aynaya bakar bakmaz aynanın kırılmasıydı. Howard'ı da kekte gördüğü ufacık bir elin parmak izi kaçırtmıştı. Yerde dumanı tüten devrilmiş nohut tenceresi, kapı eşiğine kadar tek sıra halinde serpilmiş bisküvi kırıntılarından sonra yukarıdaki olaylar bardağı taşıran son damla oldu. Arasıra gelen rahatlama dönemini bile bekleyemediler. Bazen haftalar, hatta aylarca hiçbir şey olmazdı. İkisi için de evin son saldırısı artık dayanabilecekleri gibi değildi. Büyükanneleri Bebe Suggs, anneleri Sethe ve küçük kızkardeşleri Denver'i Bluestone sokağındaki gri ve beyaz evde yapayalnız bırakarak kışın ortasında hemen kaçıp gittiler. O zamanlar ev numarasızdı, çünkü Cincinnati daha oraya kadar uzanmamıştı. Ohio eyalet olalı henüz yetmiş yıl olmuştu; önce erkek kardeşlerden biri, sonra öteki yatağını, yorganını toplayıp pabuçlarını kaptığı gibi kendilerine düşmanca davranan evden sessizce ve sürünerek kaçtılar.</p>

  <p>Bebe Suggs başını bile kaldırmadı. Hasta yatağından onların gittiklerini işitti: ama hareketsiz yatmasının nedeni bu değildi. Bütün evlerin Bluestone sokağındaki ev gibi olmadığını torunlarının anlamaları neden bu kadar uzun sürdü diye şaşıyordu.</p>

  <p>Yaşamın iğrençliği ve ölülerin rezilliği arasında bocalarken. hayatı terketmek ya da yaşamak umurunda değildi. Hele sürünerek kaçan iki çocuğun korkusu onu hiç ilgilendirmiyordu. Geçmişi de şimdiki yaşamı gibi dayanılmazdı. Ölümün unutmaktan başka bir şey olmadığını bildiğine göre, kalan gücünü renkleri düşünmeye harcayabilirdi.</p>

  <p>"Varsa eflatun getir. Yoksa pembe de olur."</p>

  <p>Sethe onun her istediği renk kumaş parçasını getiriyordu. Renk sevenler için Ohio'nun kışı sert, gökyüzü karanlık, ufuk renksizdi. Bu nedenle Sethe ve küçük kız Denver evin izin verdiği ölçüde ve ellerinden geldiği kadar onun isteklerini yerine getirmeye çalıştı. Suyu dökülen devrik kavanozlar, sırtlarına yedikleri şamarlar ve ekşimsi kokan hava akımları gibi evin amansız davranışlarına karşı ana kız kendiliğinden, düşünmeden karşı koymaya çabalıyordu. Işığın kaynağını bildikleri gibi bu haince davranışın da nedeni onlarca belliydi.</p>

  <p>Erkek kardeşler gittikten az sonra Bebe Suggs öldü -ne oğlanların ne de kendisinin gidişine aldırmadan. Ölümün hemen ardından Sethe ve Denver, onlara bu kadar eziyet çektiren hayaleti çağırmaya karar verdiler. Belki karşılıklı konuşma, görüş alışverişi ya da herhangi bir şeyin yararı olur diye düşündüler. El ele tutuşup, "Haydi gel, gel artık!" dediler.</p>

  <p>Büfe bir adım öne geldi. Başka da bir şey olmadı.</p>

  <p>"Büyükanne engel oluyordur", dedi Denver. On yaşındaydı ve Bebe Suggs'a öldüğü için çok kızıyordu.</p>

  <p>Sethe gözlerini açarak, "Sanmıyorum" dedi.</p>

  <p>"O halde neden gelmiyor?"</p>

  <p>"Ne kadar küçük olduğunu unutuyorsun. Öldüğünde iki yaşında bile yoktu, anlamayacak, konuşmayacak kadar ufaktı," diye yanıtladı annesi.</p>

  <p>"Belki de anlamak istemiyordur," dedi Denver.</p>

  <p>"Belki. Ama gelirse ona açıklamaya çalışırım."</p>

  <p>Sethe kızının elini bıraktı ve beraberce büfeyi duvara doğru ittiler. Dışarıdan birinin atını kırbaçlayarak geçtiğini duydular. 124 numaranın önünden geçerken çevre halkı böyle yapmak gereğini duyardı.</p>

  <p>"Bir bebeğe göre büyüsü çok güçlü", dedi Denver.</p>

  <p>"Ona olan sevgimden daha güçlü değil", diye yanıtladı Sethe. Birden o anı anımsadı. Yontulmamış serin mezar taşına dayanıp bacaklarını açtığını ve adamın "On dakikacık. On dakkada sana bedava yaparım", dediğini...</p>

  <p>Yedi harf için on dakika. Belki bir on dakika daha olsa "Merhume" sözcüğü de eklenir miydi? Ona sormayı akıl edememişti. Yirmi dakika ya da yarım saatte papazın cenazelerde söylediğini duyduğu "Sevgili merhume" sözcüklerini bebeğinin mezar taşına yazdırabilir miydi? Fakat önemli olan tek sözcüğe razı olmuştu. Mezar taşlarının arasında mezar taşçısıyla çiftleşirken adamın yanlarında duran oğlunun yüzünde kızgınlık ve yeni uyanan cinsel iştahı gördü. Bu kadarı yeterdi. Bir başka papaza, köleliğe karşıt birine ve nefret dolu bir şehre verilecek yanıt olarak da çektikleri yeterdi.</p>

  <p>Olayları kendi içinde sakince karşılayışına bakarken, küçük kızının ruhunu unutmuştu. Küçük bir kızın içinde bu kadar öfke birikebileceğini kim düşünebilirdi? Mezar taşçısının oğlunun gözleri önünde çiftleşmesi yetmemişti. Ne de boğazı kesilen bebeğin hırsıyla evdeki yaşamın felce uğraması yetmişti. Fakat o mezarlıkta, bacakları mezar gibi açılmış olarak geçirdiği on dakika, tüm yaşadığı süreden de daha uzun ve canlı kalmıştı belleğinde. Hatta parmaklarından yağ gibi kayan bebeğinin kanından bile daha etkileyici olmuştu...</p>

  <p>"Bu evden taşınalım" demişti bir keresinde, kaynanasına.</p>

  <p>"Ne yararı olur?" dedi Bebe Suggs. "Ölmüş zencilerin kederleriyle çatısına kadar dolu olmayan tek bir ev var mıdır dünyada? Şanslıyız, bu hayalet bir bebek. Benim ya da senin kocanın ruhu gelse daha mı iyi olur? Sen şanslısın. Geride üç yavrun var. Üçü eteğini çekiştiriyor ve biri de öteki dünyadan kıyameti koparıyor. Sen haline şükret. Sekiz çocuğum vardı. Hepsi de beni bırakıp gitti. Dördü zorla alındı; dördü kaçtıkları için yakalandı. Herhalde hepsi de birilerinin evini cehenneme çeviriyordur." Bebe Suggs gözlerini ovuşturdu. "İlk doğan yavrum kızdı. Tek anımsadığım onun kızarmış ekmek kabuğu sevdiği. İnanabiliyor musun? Sekiz çocuk ve bütün anımsadığım bu kadar."</p>

  <p>"Sen istediğini anımsıyorsun," dedi Sethe. Sonra düşündü. Oğlanlar ölü kızının yüzünden kaçmışlardı ve Buglar'ın anısı gittikçe silikleşiyordu. Howard'ın kafa yapısı unutulur gibi değildi. Gerisini ne kadar uğraşsa çıkaramıyordu.</p>

  <p>Ne yazık ki zihni bulanıktı! Tarlada koşarken sarı papatyanın bacaklarından akan özsuyunu tulumbadan su çekip temizlemekten başka bir şey düşünmemişti. Ona yardıma koşan adamların resmi, sırtındaki tahtalaşmış sinirler kadar cansızdı. Suya ulaşmak için koşarken yüzüne vuran serin rüzgarı anımsıyordu yalnızca. Aklında bacaklarından akan sıvıyı su ve bez parçasıyla temizlemekten başka bir şey yoktu. Tarlayı kestirmeden geçerken otların ne kadar büyüdüğünü ancak bacağı kaşındığı zaman fark etti. Sonra bir şey oldu. Serin su, yolun kenarına fırlattığı çorapları ve pabuçları, ayağının dibindeki çamurlu suda yalanan Gel Oğlum ona Güzel Evim çiftliğini anımsattı. Çiftlikteki tek bir yaprak bile ona haykırma isteği verirken, çiftliğin inanılmaz güzelliği gözünde canlanıverdi. Acaba cehennem de bu kadar güzel midir? diye düşündü. Dantel gibi örülmüş korunun içinde gizli kalan kükürt ve ateş Dünyanın en güzel çınarlarından sallandırılan çocuklar. Onların yerine ağaçların uğultusunu anımsayınca kendinden utandı. Ne kadar çabalasa aksini beceremiyor ve her seferinde çınarların heybetli görüntüsü, asılmış çocukları alt ediyordu. Bu yüzden belleğini bağışlamadı.</p>

  <p>Papatyaların hepsini temizleyince, yoldan çoraplarını ve ayakkabılarını toplayıp evin ön tarafına geldi. Kırk metre ötede Güzel Evim adamlarının sonuncusu Paul D verandada oturuyordu; sanki anımsadığı kötü şeylerden dolayı onu daha fazla cezalandırıyormuş gibi geldi. Onun yüzünü tanımaması olanaksız olmasına karşın, "Orada duran sen misin?" diye sordu.</p>

  <p>Paul D "Geriye ne kaldıysa," deyip ayağa kalktı ve gülümsedi. "Yalınayak n'apıyorsun?"</p>

  <p>Sethe gülünce sesi tasasız ve genç çıkmıştı. "Az ötede bacaklarımı kirlettim. Sarı papatyalardan".</p>

  <p>Paul D acı bir şey tatmış gibi yüzünü buruşturdu.</p>

  <p>"Aman adını bile duymak istemem. Hiç sevemedim şu sarı papatyaları."</p>

  <p>Sethe çoraplarını buruşturup cebine tıktı.</p>

  <p>"İçeri gel" dedi.</p>

  <p>"Veranda daha iyi. Dışarısı serin." Arkasına yaslanıp ileride uzanan çayıra baktı. İçindeki arzunun gözlerine vurduğunu bilerek...</p>

  <p>Sethe yavaşça. "On sekiz yıl," dedi.</p>

  <p>"On sekiz yıl", diye yineledi. Paul D; "ve inan her birini yürüyerek geçirdim". Sana katılabilir miyim?"</p>

  <p>Sethe'nin ayaklarına bakarak ayakkabılarının bağını çözmeye başladı.</p>

  <p>"Ayaklarını suya sokmak ister misin? Sana bir leğen getireyim". Sethe eve girmek üzere kapıya yaklaştı.</p>

  <p>"Yoo, ayaklarıma o kadar yüz veremem. Daha epey taban tepmem gerek."</p>

  <p>"Hemen gitmemelisin Paul D. Biraz kalıver."</p>

  <p>"Bebe Suggs'i görecek kadar kalırım. Nerede o?"</p>

  <p>"Öldü".</p>

  <p>"Deme. Ne zaman?"</p>

  <p>"Sekiz yıl oldu. Neredeyse dokuz olacak."</p>

  <p>"Çok çekti mi? Dilerim çekmemiştir."</p>

  <p>Sethe başını salladı. "Kolay oldu; onun için yaşamak daha zordu. Onu göremediğine üzüldüm. Buraya onun için mi gelmiştin?"</p>

  <p>"Bir bakıma öyle. Biraz da senin için geldim. Doğrusunu istersen bu günlerde nerede oturmama izin verirlerse oraya gidiyorum."</p>

  <p>"İyi görünüyorsun."</p>

  <p>"Şeytanın işi. Kendimi ne kadar kötü hissedersem o kadar iyi görünüyorum."</p>

  <p>Paul D. Sethe'ye baktı. 'Kötü' lafı başka bir anlam taşıyordu. Sethe gülümsedi. Aralarındaki ilişki hep böyle olmuştu. Güzel Evimdeki adamların içinde Hello'dan önce ve sonra bir tek Paul D. ona kardeşçe flört havası içinde davranırdı. O kadar belli belirsiz ki, bunu adeta kazıyıp ortaya çıkarmak gerekirdi.</p>

  <p>Çoğalan saçları ve gözlerindeki beklentiden başka Kentucky'de göründüğü gibiydi. Cildi düzgün, sırtı dimdikti. İfadesiz bir yüzü olmasına karşın hemen gülümsemeye, kükremeye ya da seninle beraber üzülmeye hazır oluşu şaşırtıcıydı. Sanki onun ilgisini çekmek, aynı duyguyu paylaşmak için yeterliydi.</p>

  <p>"Sana kocam hakkında soru sormama gerek yok değil mi? Bilsen söylerdin." diye sordu Sethe ayaklarına bakarak.</p>

  <p>"Tabii söylerdim. O zaman bildiğimden daha fazlasım bilmiyorum. (Ona yayıktan söz etme gereğini duymadı.) Hâlâ yaşadığını sanıyor musun?"</p>

  <p>"Yoo, bence ölmüştür. Emin olmamak onu yaşatıyor sanki."</p>

  <p>"Bebe Suggs ne düşünüyordu?"</p>

  <p>"Aynını. Ona bakarsan bütün çocukları ölmüştü. Gittikleri gün ve saati hissetiğini iddia ederdi."</p>

  <p>"Halle'nin gittiğini ne zaman öğrendi?"</p>

  <p>"1855'de. Bebeğimin doğduğu gün."</p>

  <p>"Demek o bebeği doğurdun! Hiç başaracağını sanmamıştım" diye kendi kendine güldü. "Gebe halinde kaçabilmen..."</p>

  <p>"Mecburdum. Başka çarem yoktu." Başını önüne eğdi ve tıpkı Paul D gibi nasıl başardığına şaştı. Eğer kadife almak için yola çıkan kız olmasaydı başaramayacaktı.</p>

  <p>"Hem de tek başına." Onunla hem gururlanıyor hem de canı sıkılıyordu. Başardığı için gurur duyuyor, Halle'ye ve kendisine gereksinme duymadığı için de kızıyordu.</p>

  <p>"Tam tek başıma değil; beyaz bir kız bana yardım etti."</p>

  <p>"Tanrı ondan razı olsun!"</p>

  <p>"Geceyi burada geçirebilirsin Paul D."</p>

  <p>"Önerinde çok istekli gözükmüyorsun."</p>

  <p>Sethe sırtından öteye, kapalı kapıya baktı. "Tamamen içten söyledim. Evimin kusuruna bakma. Hadi gel. Ben yemekle uğraşırken sen Denver'le konuş."</p>

  <p>Paul D. pabuçlarını bağcıklarından birbirine bağlayıp omuzlarından aşağıya sallandırdı ve Sethe'nin arkasından eve girdi. Adımını atar atmaz onu karşılayan kırmızı ışık ve titreşimler kanını dondurdu.</p>

  <p>Kaşlarını çatarak fısıltı halinde:</p>

  <p>"Konuğun mu var?" diye sordu.</p>

  <p>"Ara sıra," dedi Sethe.</p>

  <p>"Aman yarabbi!" Kapıdan tekrar verandaya doğru geriledi. "İçeride ne tür bir bela var?"</p>

  <p>"Bela değil, yalnızca üzüntü. Hadi gel içeri gir." Kadına dikkatle baktı. Elinde pabuçları, çorapları ve çıplak bacakları ile karşısına çıktığından daha dikkatlice süzdü. Halle'nin kadını, çelik gözlü ve iradeli kadın. Kentucky'deyken saçlarını görmemişti. Yüzü son gördüğünden on sekiz yıl yaşlı olmasına karşın daha yumuşaktı. Saçından dolayı olsa gerek. İnsana huzur vermeyen ifadesiz bir yüzü vardı. Gözbebekleri derisinin rengindeydi. O ifadesiz yüzdeki iki kara göz, Paul D'ye maske üzerinde sevecen bakan iki delik gibi gelirdi. Halle'nin kadını. Her yıl da hamile kalırdı. Ona ateşin başında otururlarken kaçacağını söylemişti. Nehri geçecek olan zencilerle yüklü bir tekneye üç çocuğunu bindirmişti. Çocuklar Cincinnati yakınındaki Halle'nin anasının yanında kalacaklardı. O küçük kulübede ateşin yanında otururlarken giysilerinden sızan sıcaklığı hissedebilir, ama gözlerinde parıltı göremezdin. İçini göremeyeceğin iki karanlık kuyu gibiydi. Zımbayla delinmiş gibi gözüken göz çukurlarının arkasındaki boşluğu herkes görmesin diye gözlerini sıkı sıkı kapatması gerekiyordu. Kocası yanında olmadığı için olanları anlatma işi ona düşmüştü ve bu yüzden Paul D onu dinlerken gözleri yerine ateşe bakıyordu. Bay Gamer ölmüştü. Karısının boynunda patates iriliğinde bir ur vardı ve konuşamıyordu. Bunları koca karnının izin verdiği kadar öne eğilip Güzel Evim adamlarının sonuncusu Paul D'ye anlatıyordu.</p>

  <p>Çiftlikte altı erkek, tek kadın olarak da Sethe vardı. Bayan Gamer, dul kalır kalmaz ortaya çıkan borçlarını ödemek için, Paul D'nin kardeşini ağlaya ağlaya satmıştı. Sonra işleri yoluna koymak için görümcesinin kocası, öğretmen geldi. Ama yaptıkları, Güzel Evim adamlarından üçünü yıldırmış ve Sethe'nin gözlerindeki çelik parıltıyı söndürmüştü. Işığı yansıtmayan iki açık kuyu kalmıştı geride.</p>

  <p>Şimdi çelik irade geri gelmişti; ancak yüzünün yumuşaklığı, kırmızı ışıklı eve girecek güveni Paul D'ye verdi.</p>

  <p>Evet haklıydı. Ev hüzünlüydü. Yürürken öyle bir keder sarmaladı ki, içinden ağlamak geldi. Normal ışıklı masanın başına gelene kadar çok uzun bir yol almış gibi oldu. Bu arayı ağlamadan aşabildi.</p>

  <p>"Rahat bir ölümle öldüğünü söylemiştin."</p>

  <p>Sethe, "hayır o Bebe Suggs değil", dedi.</p>

  <p>"O halde kim?"</p>

  <p>"Kızım. Oğlanlarla beraber yolladığım kızım."</p>

  <p>"Yaşamadı mı?"</p>

  <p>"Hayır. Kaçarken karnımda taşıdığım, geride kalan son yavrum. Oğlanlar da gitti. Bebe Suggs ölmeden önce gittiler."</p>

  <p>Paul D onu hüzne bulayan yere baktı. Kırmızı ışık kaybolmuştu ama etrafta ağlamaklı bir hava vardı.</p>

  <p>Böylesi daha iyi diye düşündü. Zenci bir erkek, bacakları varsa kullanmalıydı. Çok oturursa, biri onu kıskıvrak bağlamaya çalışırdı. Ama eğer oğulları da gittiyse...</p>

  <p>"Evde hiç erkek yok mu? Burada tek başına mısın?"</p>

  <p>"Ben ve Denver varız."</p>

  <p>"Bu sence doğru mu?"</p>

  <p>"Evet bence doğru."</p>

  <p>Adamın kuşkusunu sezdi ve devam etti. "Şehirde bir lokantada aşçılık yapıyorum. Gizliden gizliye de biraz dikiş".</p>

  <p>Paul D onun gelinliğini anımsayarak gülümsedi. Güzel Evim'e geldiğinde tabii onüç yaşındaydı. O zaman bile gözleri çelik keskinliğindeydi. Kocasının yüksek ilkeleri yüzünden Bebe Suggs'ı yitirdiği için Sethe'nin gelişi Bayan Garner'e bir armağan olmuştu. Güzel Evim'deki beş zenci erkek yeni gelen kızı kendi haline bırakmaya karar verdiler. Hepsi gençti ve buzağılarla cinsel ilişki kuracak kadar kadınsızdılar. Yine de çelik gözlü kızı kendi haline bıraktılar. Onun için dövüşmeye hazır olmalarına karşın seçimi o yapsın istediler. Birini seçene kadar bir yıl geçti. Şilteleri tırmalayarak ve onu düşleyerek geçen koca bir yıl... Tecavüzün tek çare olduğunu düşünerek geçen arzu dolu bir yıl. Kendilerine uyguladıkları baskı. Güzel Evim erkekleri olmalarından ileri geliyordu. Başka çiftçiler küçümserken Bay Garner'ın övünçle bahsettiği erkeklerdi onlar.</p>

  <p>Bay Garner onlara şöyle derdi. "Hepinizin sahip olduğu köleler çoluk çocuk. Kimi genç, kimi yaşlı, kimi huysuz. Güzel Evim'deki zencilerin hepsi erkektir. Öyle oldukları için satın aldım, ve onları öyle yetiştirdim. Sapına kadar erkektir onlar."</p>

  <p>"Özür dileriz Garner, seninle aynı fikirde değiliz. Zencilerden adam olmaz."</p>

  <p>"Siz korkaksanız olmazlar", derken tebessümü bütün yüzünü kapladı. "Ama eğer siz adamsanız, zencilerinizin de öyle olmasını istersiniz."</p>

  <p>"Ben karımın çevresinde pis zencilerin dolanmasını istemem."</p>

  <p>Garner'in hoşuna giden ve beklediği tepki buydu.</p>

  <p>"Ben de istemem!" Arkasından konuştuğu ister komşusu, ister yabancı satıcı ya da akrabası, kim olursa olsun, bu sözün anlamını anlayana kadar sessizlik olurdu. Sonradan şiddetli bir tartışma, bazen kavga başlardı. Garner eve eli yüzü yara bere içinde fakat memnun dönerdi. Onlara bir kez daha gerçek bir Kentucky'linin ne demek olduğunu, kendi zencilerini adam eden ve onları insan yerine koyan güçlü biri olduğunu göstermenin kıvancını taşırdı.</p>

  <p>İşte onlar; Paul D Garner, Paul F Garner, Paul A Garner, Halle Suggs ve yaban adam Sixo toplam beş kişiydiler. Hepsi yirmisinde, kadınsız, ineklerle çiftleşen, kıza tecavüz düşleyen, şilteleri didikleyen, kalçalarını ovuşturan ve yeni kızı bekleyen gençlerdi. Yeni kız Bebe Suggs'ın yerine gelmişi. Oğlu Halle beş yıl pazar günleri çalışarak annesinin özgürlüğünü satın almıştı. Belki de kız Halle'yi bunun için seçti. Anasını bu kadar sevip onun için beş yılını feda etmesi iyi bir örnek olmuştu.</p>

  <p>Kız bir yıl bekledi. Güzel Evim erkekleri inekleri kullanarak onunla beraber beklediler. Halle ile geçireceği ilk gecesi için gizliden bir de giysi dikmişti.</p>

  <p>"Bir süre kalsana. Bir günde on sekiz yılı konuşamayız ki."</p>

  <p>Oturdukları odanın loşluğu içinde ikinci kata çıkan beyaz merdiven basamakları görünüyordu. Duvar kâğıtları mavi ve beyaz renkteydi. Trabzanın parlak beyazlığını gözleriyle izleyerek yukarıda baktı. Üst kattaki merdiven sahanlığında havanın hafif ve büyülü olduğunu hisseti. Fakat yukarıda beliren kız, toparlak çizgili ve bebek yüzlüydü. Paul D bir kıza bir de Sethe'ye baktı. Sethe gülümseyerek,</p>

  <p>"İşte kızım Denver. Sana Paul D'yi tanıştırayım şekerim," dedi.</p>

  <p>"Günaydın Bay D."</p>

  <p>"Adım Garner, bebeğim. Paul D Garner."</p>

  <p>"Memnun oldum, efendim."</p>

  <p>"Seni böyle görmek ne hoş! Son gördüğümde ananın karnındaydın."</p>

  <p>"Mümkün olsa gene oraya girer," dedi Sethe gülerek.</p>

  <p>Denver son basamakta durdu. Birden kızardı ve ürkekleşti. Uzun zamandan beri kimse masalarında oturmamıştı. Ara sıra iyi niyetli beyaz bir kadın, papaz ya da gazetecinin geldiği olurdu. Ağızlarından çıkan tatlı sözleri gözleri yalanlardı. On iki yıldır Büyükanne Bebe Suggs ölmeden çok önce bile, hiç ziyaretçileri olmamıştı. Renkli derili bir dost bile gelmemişti. Hele annesinin çıplak ayak konuşabileceği biri asla... Bütün yaşamı boyunca tanıdığı sessiz ama otoriter annesi gitmiş yerine genç bir kız gelmişti. O anası ki Sawyer'in lokantasının önünde atın tepip öldürdüğü adama gözlerini kırpmadan bakabilmiş, dişi domuz kendi pisliğini yerken umursamamış, bebeğin ruhu gelip Gel Oğlumu duvara fırlatarak iki bacağını kırdığı ve köpeğin gözü yerinden çıkıp, titremeye başladığında bile paniğe kapılmamıştı. O zaman eline bir çekiç alıp köpeğin kafasına vurmuş, hayvan bayılınca gözünü yerine itmiş ve ayak kemiklerini düzeltmişti. Köpek biraz sarsak bir halde kendine gelmiş ondan sonra yaz, kış, hava nasıl olursa olsun, hiç bir güç onu evden içeri sokamamıştı.</p>

  <p>Acıdan çılgına dönmüş bir köpeği onaracak kadar soğukkanlı olan kadın, şimdi kavuşturduğu bacaklarını sallıyor ve kızından yana bakmıyordu bile. Sanki kızın vücudunu görmeye dayanamıyor gibiydi. İkisinin de ayakları çıplaktı. Ürkek ve yüzü kızaran Denver kendini çok yalnız hissetti. Herkes onu terkediyordu; önce erkek kardeşleri, sonra büyükannesi. Çevrede oynayabileceği çocuk olmadığına göre, kaybı çok büyüktü. Ama annesi onu önemsediği sürece bunların hiç birinin önemi yoktu. Neredeyse bebek hayaletin gelmesini ve zehirini kusmasını ister olmuştu.</p>

  <p>Paul D, "Hoş bir genç hanım olmuş", dedi, "Babasının tatlı yüzünü almış."</p>

  <p>"Babamı tanır mıydınız?"</p>

  <p>"Evet iyi tanırdım."</p>

  <p>"Sahi mi anne?"</p>

  <p>"Tabii tanırdı. Sana Güzel Evim'den olduğunu söylemiştim.</p>

  <p>Denver merdivenin alt basamağına oturdu. Sessizce kaçıp gidebileceği hiç bir yer yoktu. İkisi bir olmuş "Senin baban", "Güzel Evim" gibi laflar edip kendilerine ait şeyler konuşuyor ve onu dışlıyorlardı. Babasının yokluğu bile ona ait değildi. Bir zamanlar büyükannesine aitti -çünkü merhum oğlu onun özgürlüğünü satın almıştı. Sonraları annesinin kaybolan kocası vardı. Şimdi de bu kestane renkli yabancının arkadaşıydı. Ancak onu iyi tanıyanlar yokluğuna sahip çıkabilirdi. Bir kez daha hayalet bebeğin kızgınlığını özledi. Oysa hayalet onu ne kadar üzer, yer bitirirdi...</p>

  <p>"Bizim burada bir hayaletimiz var," dedi. İstediği olmuş ikisinin beraberliği bozulmuştu. Annesi genç bir kız gibi davranmayı ve ayaklarını sallamayı kesti. Cilve yaptığı adamın da gözlerinden "Güzel Evim" anıları silindi. Adam gözlerini merdivenlere dikerek,</p>

  <p>"Evet duydum: ama annen kötü bir ruh değil sadece kederli dedi, " diye konuştu.</p>

  <p>"Hayır efendim, dedi Denver, Kötü değil ama kederli de değil."</p>

  <p>"Ya ne?"</p>

  <p>"Azarlanmış ve terkedilmiş."</p>

  <p>"Doğru mu?" diye Paul D, Sethe'ye dönerek sordu.</p>

  <p>"Terkedilmiş olamaz belki deli denebilir" dedi, Denver'in annesi. "Günün her saatini bizimle geçirirken nasıl terkedilmiş olabilir."</p>

  <p>"Sizlerden bir şey istiyor olmalı."</p>

  <p>Sethe omuz silkti. "O sadece bir bebek."</p>

  <p>"Kızkardeşim bu evde öldü", dedi Denver.</p>

  <p>Paul D çenesinin altındaki sakalı kaşıdı. "Bana Güzel Evim'deki başsız gelini anımsattı. Sürekli çevredeki korulukta dolaşırdı."</p>

  <p>"Nasıl oluyor da herkes Güzel Evim'den kaçtığı halde oradan sözetmeden edemiyor. O kadar iyi bir yer idiyse, keşke orada kalsaydınız!"</p>

  <p>"Kızım, o nasıl konuşma öyle!"</p>

  <p>Paul D güldü, "Doğru, kızın haklı Sethe. Orası ne iyi ne de tatlı bir yerdi." diyerek başını salladı.</p>

  <p>"Hepimiz oradaydık. İstesek de istemesek de bu böyleydi," dedikten sonra Sethe ürperdi. "Denver," diye seslendi. "Ocağı yak. Eski bir dostu yemeksiz bırakamayız."</p>

  <p>"Benim için rahatsız olmayın,"dedi Paul D.</p>

  <p>"Ekmek yapmak iş değil. Gerisini çalıştığım yerden getirdim. Sabahın köründen öğlene kadar yemek yaptığıma göre, hiç olmazsa akşam yemeğimi eve getirebiliyorum. Turna balığına bir itirazın var mı?"</p>

  <p>"Onun yoksa benim de yok."</p>

  <p>Yine başladılar diye düşündü Denver. Sırtı onlara dönük olarak ocaktaki ateşi körüklerken neredeyse söndürüyordu. "Geceyi neden burada geçirmiyorsunuz Bay Gamer? Annemle bütün gece boyunca Güzel Evim'den konuşursunuz."</p>

  <p>Sethe ocağa doğru iki adım attı. Denver'in yakasına yapışacakken. kız öne doğru eğildi ve ağlamaya başladı.</p>

  <p>"Neyin var senin? Hiç böyle davrandığını görmemiştim."</p>

  <p>"Kendi haline bırak," dedi Paul D. "Ben ona yabancıyım."</p>

  <p>"Tam üstüne bastın. Bir yabancıya böyle davranılmayacağını bilmesi gerek. Bebeğim, neyin var? Bir şey mi oldu?"</p>

  <p>Denver sarsıla sarsıla ağladığı için konuşamadı. Dokuz yıldan beri akmayan gözyaşları kadınsı göğüslerinin üzerine dökülüyordu.</p>

  <p>"Artık dayanamıyorum! Dayanamıyorum!"</p>

  <p>"Neye dayanamıyorsun?"</p>

  <p>"Artık burada oturamam. Nereye gideceğimi ve ne yapacağımı bilmiyorum, ama bu evde kalamam. Kimse bizimle konuşmuyor. Kimse eve gelmiyor. Delikanlılar benden hoşlanmıyor. Kızlar da öyle."</p>

  <p>"Tatlım, tatlım..."</p>

  <p>"Ne demek kimse sizinle konuşmuyor?" diye sordu Paul D.</p>

  <p>"Ev yüzünden insanlar bizimle..."</p>

  <p>"Hayır ev değil. Bizim yüzümüzden, senin yüzünden!"</p>

  <p>"Denver!"</p>

  <p>"Onu rahat bırak, Sethe. Perili bir evde oturmak genç bir kız için zor olmalı. Kolay olamaz."</p>

  <p>"Bazı şeylerden kolaydır."</p>

  <p>"Düşün Sethe. Ben çok şey görmüş geçirmiş yetişkin bir erkeğim ve sana kolay olmadığını söylüyorum. Belki de taşınsanız iyi olur. Kimin bu ev?"</p>

  <p>Denver'in omuzundan Sethe, Paul D'ye buz gibi bir bakış fırlattı. "Sana ne!"</p>

  <p>"Gitmenize izin vermiyorlar mı?"</p>

  <p>"Hayır."</p>

  <p>"Sethe!"</p>

  <p>"Taşınmak, gitmek falan yok. Her şey olduğu gibi kalacak."</p>

  <p>"Yani sen bana aklını kaçırmış bir kızla burada kalmanın doğru bir şey olduğunu mu söylüyorsun?"</p>

  <p>Evin içinde birşeyler kenetlendi. O ses durduktan sonra Sethe konuştu.</p>

  <p>"Sırtımda bir ağaç, evimde bir hayalet var. Elimde ise kızımdan başka bir şey kalmadı. Artık hiç bir şeyden kaçmak yok; ama hiç bir şeyden... Bir kere yolculuğa çıktım ve bilet parası çok ağır geldi. Fena ödedim. Beni anlıyor musun. Paul D? Şimdi otur, yemeğini ye ve bizi kendi halimize bırak."</p>

  <p>Paul D yelek cebindeki tütün kesesini arandı ve içindekini inceler gibi yaparken, Sethe, Denver'i oturdukları odadan sandık odasına sürükledi. Tütünü saracak kâğıdı yoktu; keseyi ellerken kapı aralığından Sethe'nin Denver'i yatıştırmaya çalıştığını duydu. Geri geldiğinde Sethe'nin yüzüne bakmadan ocağın yanındaki ufak masaya yöneldi. Sırtı ona dönüktü ve yüzü zihnini allak bullak etmeden saçlarını doyasıya seyretti.</p>

  <p>"Sırtındaki ağaç da ne demek?"</p>

  <p>"Haa?"</p>

  <p>Sethe masanın üstüne bir kâse koydu ve altına un koydu.</p>

  <p>"Sırtındaki ağaç nedir? Arkanda bir ağaç mı büyüyor? Ben bir şey görmüyorum."</p>

  <p>"Ama oradadır."</p>

  <p>"Kim söyledi bunu sana?"</p>

  <p>"Beyaz kız. O öyle dedi. Ben hiç görmedim ve görmeyeceğim de. Kız ağaca benzediğini söyledi. Yabani kiraz ağacına. Gövdesi, dalları hatta yaprakları bile varmış. On sekiz yıl önce o gördü. Belki şimdiye kadar kiraz bile olmuştur."</p>

  <p>Sethe işaret parmağını ağzına götürerek ıslattı ve hafifçe ocağa dokundu. Sonra parmaklarını unun içine daldırdı ve ufak parçalara ayırdı. Elinin ayasına tuz ve soda dökerek una kattı. Yağ tenekesine uzanıp biraz da ondan koydu. Becerikli elleriyle hamuru yoğurdu ve üstüne azıcık su serpti.</p>

  <p>"Sütüm vardı," dedi. "Denver'e hamileydim, ama öteki kızımı hâlâ emziriyordum. Howard ve Buglar ile bebeğimi yollarken onu memeden daha kesmemiştim."</p>

  <p>Hamuru oklava ile açtı. "Herkes uzaktan bendeki süt kokusunu alabilir ve giysinin önündeki süt lekeleri fark edilirdi. Bunu önleyemezdim. Bir an önce bebeğime sütümü yetiştirmeliydim. Kimse benim gibi onu emziremezdi. Ne kadarının yettiğini, ne zaman acıktığını, gazının omuzda dik tutarak mı yoksa diz üstüne yatırarak mı çıkartılacağını benden iyi kim bilebilirdi? Yük arabasındaki kadınlara bunu anlatmıştım. Bir bez parçasını şekerli suya batırıp bebeğe emdirmelerini, ben gelinceye kadar memeyi unutturmamalarını söyledim."</p>

  <p>"Erkekler böyle şeylerden pek anlamazlar," dedi. Paul D, tütün kesesini yelek cebine koyarken. "Ama bir bebeğin anasından uzun süre ayrı kalamayacağını bilirler."</p>

  <p>"O zaman göğüsleri süt dolu bir kadının çocuklarını yanından uzaklaştırmasının da ne demek olduğunu anlarlar."</p>

  <p>"Biz ağaçtan bahsediyorduk, Sethe."</p>

  <p>"Senden ayrıldıktan sonra o gençler gelip sütümü aldılar. Beni yere yatırıp zorla aldılar. Bayan Garner'e olanları anlattım. Boynunda yumru olduğu için konuşamıyordu, gözlerinden yaşlar boşandı. O gençler ise anlattığımı öğrendiler. Öğretmen enişte onların birisine sırtımı açtırdı ve oraya bu ağaç dikildi. Hâlâ oradadır."</p>

  <p>"Seni dövdüler mi?"</p>

  <p>"Evet ve sütümü sağdılar."</p>

  <p>"Seni hamileyken mi dövdüler?"</p>

  <p>"Evet ve sütümü aldılar."</p>

  <p>Yuvarlak beyaz hamur topakları yan yana tepsiye dizilmişti. Bir kez daha ıslak parmağı ile ocağı elledi. Fırının kapağını açıp tepsiyi yerleştirdi. Eğildiği yerden doğrulurken arkasında duran Paul D'nin ellerini göğüslerinde hissetti. Yanağını sırtındaki yabani kiraz ağacına dayadığını anladı, ama temasını duyamadı.</p>

  <p>Hiç zorluk çekmeden bir eve girip kadınları ağlatabilen bir adam olup çıkmıştı. Çünkü onun yanında kadınlar bunu rahatça yapabiliyordu. Halinde, tavrında sanki kutsal bir hava vardı. Kadınlar onu görünce göğüslerinin sıkıştığını, dizlerinin çözüldüğünü söyleyip ağlayabiliyordu; güçlü ve akıllı kadınlar bile ancak kendi aralarında konuştukları şeyleri ona anlatabiliyordu. Örneğin yaş döneminde cinsel arzularının gençliklerinden çok daha fazla olduğunu, bunun onları mahçup edip üzdüğünü, içlerinde ölmek isteği uyandığını -bu duygudan kurtulmak istediklerini- uykunun uyanık geçen zamanlardan daha değerli olduğunu rahatça söyleyebiliyorlardı. Genç kızlar ona sokulup içlerini döküyor, düşlerini açıklayabiliyorlardı. Kendisi de bunların neden olduğunu anlamasa bile, Denver'in ocağın yanında ağlaması karşısında şaşırmadı. Annesi de çalınan sütünü anlattıktan sonra ağlamaya başlamıştı. Paul D kadının arkasında yay gibi bükülmüş halde, sevecenlikle göğüslerini avucunda tuttu. Yanağını sırtındaki ağaca dayayarak böylece derdinin kökünü, dallarını ve gövdesini öğrendi. Elbisesinin kopçalarını ellerken görmediği halde gözyaşlarının sessizce indiğini biliyordu. Giysiyi kalçalarına kadar sıyırdığı zaman sırtındaki heykeli gördü. Sanki demirci ustasının elinden çıkmış bir sanat eseriydi. İçinden "Aman Tanrım!" dedi. Her bir kabartma çizgisine ve yaprağına dudağını değdirmeden içi rahat etmedi. Yıllardır sırtındaki deride hiç bir duyarlılık kalmadığı için Sethe bunu algılayamadı. Anladığı tek şey artık göğüslerinin sorumluluğunu Paul D'nin ellerine teslim etmiş olmasıydı.</p>

  <p>Acaba biraz yer, biraz zaman kalacak mıydı? Olayları odanın bir kenarına itekleyip giysisi omuzlarından beline düşmüş, çalınan sütün ve pişen ekmeğin kokusunu alarak ve göğüslerinin ağırlığından kurtulmuş olarak orada öylece bir iki dakika durabilecek miydi? Belki bu kez, tam yemek pişirirken, kalbi durabilir ve sırtındaki ağrıyı hissedebilirdi. Yere düşerse onu tutacak Güzel Evim adamlarının sonuncusu olduğu için yeniden güven duyabilir, anılarını düşünebilirdi.</p>

  <p>Ocak sıcağa alışmış tıkırdamıyor, Denver yan odadan ses çıkarmıyordu. Kırmızı ışığın titreşimi başlamamıştı. Paul D ise 1856'dan beri, arka arkaya seksen iki gündür hiç titrememişti. Zincirle bağlı olarak kilitli kaldığı yerde elleri o kadar titremişti ki ne sigara içebilmiş ne de kaşınabilmişti. Şimdi ise bacakları titriyordu. Bacaklarının heyecandan değil de döşemelerin sallanmasından titrediğini anlayıncaya kadar bir süre geçti. Ev sallanıyordu. Sethe yere çömelmiş durumda üstünü giymeye çalıştı. Tam dört ayağı üstünde sanki evin sallanmasına engel olacakmış gibi dururken, Denver yan odadan gözlerinde dehşet, dudaklarında belli belirsiz bir tebessümle içeri daldı. "Allah belânı versin! Dur!" diye bağırdı Paul D ve tutunacak bir yer aradı. "Burayı rahat bırak. Cehennem ol git!" Bir masa öne doğru geldi. İki bacağından tuttuğu gibi masayı sağa sola çarpmaya, önüne gelen her şeyi parçalamaya ve hareket eden eve bağırmaya başladı." Dövüşmek istiyorsan gel! Kahrolasıca! Zaten kadının yeterince derdi var. Yeter!"</p>

  <p>Sarsıntı hafifledi. Fakat Paul D her yer sakinleşene kadar masayı sağa sola çarpmaya devam etti. Terden sırılsıklam, soluk soluğa kalıp büfenin aralığından sırtını duvara dayadı. Sethe hâlâ ocağın yanında çömelmiş, ayakkabılarını sımsıkı göğsüne bastırmış oturuyordu. Sethe, Denver, Paul D tek bir kişi gibi soluk alıp veriyorlardı. Sanki soluk alan bir başkası da onlar kadar yorgundu.</p>

  <p>Gitmişti. Denver sessizlik içinde ocağa doğru yürüdü. Ocağın külleri arasından fırındaki ekmek tepsisini çıkardı. Reçellerin durduğu dolap yüzüstü yere yıkılmıştı. İçindekiler bir yığın halinde en alt rafta duruyordu. Bir kavanoz aldı; çevrede tabak aranırken kapının yanında yarısı kırık bir tabak buldu. Bunları verandaya taşıyıp oturdu.</p>

  <p>İkisi yukarı çıkmıştı. Yavaşça, hafif adımlarla merdivenleri tırmanarak, onu aşağıda tek başına bırakmışlardı. Kavanozun kapağını kaldırdı. Altında bir bez ve ince bir balmumu tabakası vardı. Hepsini çıkardıktan sonra reçeli kırık tabağa döktü. Kabuğu kavrulmuş ekmeği kazıyarak kopardı. Ekmeğin içi hâlâ sıcaktı ve dumanı tütüyordu.</p>

  <p>Erkek kardeşlerini özlemişti. Şimdi biri yirmi iki öteki yirmi üç yaşlarında olmalıydı. Evin sesiz kaldığı dönemlerde kardeşleri nazik davranır, ranza yatakların üst katını ona verirlerdi. Ama daha önce olanları anımsadı. Beyaz merdivenlerde oturduklarında, Howard ve Buglar bacakları arasına onu sıkıştırıp cadı öyküleri uydururlar ve her seferinde onu öldürmeye kalkışırlardı. Bebe Suggs da ona sandık odasında bir sürü şey anlatırdı. Cadının gündüzleri ağaç kabuğu, geceleri de yaprak gibi koktuğunu söylerdi. Kardeşleri kaçtıktan sonra eski odasında tek başına yatamamıştı.</p>

  <p>Şimdi annesi yukarı katta, kalan tek arkadaşını da ortadan kaldırmış olan adamla birlikteydi. Denver bir parça ekmeği reçele batırdı. Ekmeğini ağır ağır yerken küskün ve dertliydi.</p>
</body>
</html>
