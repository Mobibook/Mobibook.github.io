<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">Üst katta Sevgili dansetmeye başladı. İki adım öne, iki adım arkaya, yana bir adım daha...</p>

  <p>Denver gülümseyerek yatağa oturdu ve tempo tuttu.</p>

  <p>Sevgili'yi hiç bu kadar mutlu görmemişti. Tatlı bir şey yediği ya da Denver'den hoş bir haber aldığı zaman sarkık dudakları zevkle açılırdı. Annesi eski günlerden söz ederken Sevgili'nin teninden çevreye tatlı bir sıcaklık yayılırdı. Fakat onu hiç neşeli gören olmadı. On dakika önce aşağıda gözleri dışarı fırlamış durumda yere düşmüş, boğazını tutuyordu. Denver'in yatağında bir kaç saniye yattıktan sonra fırlayıp dans etmeye başlamıştı.</p>

  <p>"Dans etmeyi nereden öğrendin?" diye sordu Denver.</p>

  <p>"Hiç bir yerden. Bak şimdi bana," diyerek ellerini beline koydu ve yalın ayak zıplamaya başladı. Denver güldü.</p>

  <p>"Şimdi sıra sende," dedi Sevgili, siyah eteği bir o yana bir bu yana sallanıyordu.</p>

  <p>Denver kalkarken çekindi. Sevgili'den çok daha iriydi, fakat tüy gibi hafif dans etmeye başladı.</p>

  <p>Sevgili, Denver'in bir elini aldı ve kendi elini Denver'in omuzuna koydu. Küçük odanın içinde başları dönene kadar dans ettiler. Denver gülüyordu. Kahkahası Sevgiliye de bulaştı. İkisi de kedi yavruları kadar şen, yorgunluktan yere çökene kadar sallanıp durdular. Sevgili, başını geriye atarak yatağın kenarına yasladı; nefesleri düzelene kadar öyle durdu. Denver, Sevgili soyunurken gördüğü şeye dikkatle baktı. "Neden kendine Sevgili dedirtiyorsun?" diye fısıldadı.</p>

  <p>Sevgili gözlerini kapadı. "Karanlıkta adım Sevgilidir."</p>

  <p>Denver biraz daha yanına sokuldu. "Orası, senin geldiğin yer nasıldı? Bana anlatır mısın?"</p>

  <p>"Karanlıktı," dedi Sevgili. "Orada küçücüktüm. İşte böyle." diyerek başını kaldırdı, dizlerini karnına doğru çekerek yan yattı.</p>

  <p>Denver dudaklarını parmaklarıyla kapayarak, "Orada üşüdün mü?" diye sordu.</p>

  <p>Sevgili daha fazla büzüldü ve başını salladı. "Hayır, sıcaktı. Aşağıda soluk alacak ve kımıldayacak yer yoktu."</p>

  <p>"Kimseyi gördün mü?"</p>

  <p>"Bir dolu insan vardı. Bazısı ölü."</p>

  <p>"Hazreti İsa'yı gördün mü? Ya Bebe Suggs'ı?"</p>

  <p>"Bilmem. İsimleri bilmiyorum," dedi ve ayağa kalktı.</p>

  <p>"Söyle bana. Buraya nasıl geldim?"</p>

  <p>"Bekledim. Sonra köprüye ulaştım. Orada karanlıkta kaldım. Aydınlık oldu; gene karanlık geldi, sonra aydınlık, uzun süre kaldım."</p>

  <p>"Bütün bu süre hep köprüde miydin?"</p>

  <p>"Hayır, sonra dışarı çıktığım zaman."</p>

  <p>"Niçin geri geldin?"</p>

  <p>"Sevgili gülümsedi. "Onun yüzünü görmek için."</p>

  <p>"Annemin, Sethe'nin mi?"</p>

  <p>"Evet. Sethe'nin."</p>

  <p>Denver biraz alındı. Demek Sevgili'nin geliş nedeni kendisi değildi. "Nehir kıyısında birlikte oynadığımızı anımsıyor musun?"</p>

  <p>"Ben köprüdeydim," dedi Sevgili "Sen beni orada mı gördün?"</p>

  <p>"Hayır. Nehir kıyısında. Ormanda akan suyun kenarında."</p>

  <p>"Suyun içindeydim. Annenin elmaslarını orada gördüm. Neredeyse onlara dokunacaktım."</p>

  <p>"Sana ne engel oldu?"</p>

  <p>"Beni arkada tek başıma bıraktı," dedi Sevgili. Gözlerini kaldırıp Denver'e baktı ve kaşlarını çattı. Belki'de alnındaki küçük çiziklerden ötürü öyle gözüktü.</p>

  <p>Denver yutkundu. "Bizi bırakma, olur mu?" dedi.</p>

  <p>"Yoo. Asla. Burada kalacağım."</p>

  <p>Bağdaş kurmuş, oturan Denver birden öne eğildi ve Sevgjli'nin bileğini yakaladı. "Sakın anneme kim olduğunu söyleme. Lütfen! Olur mu?"</p>

  <p>"Bana ne yapacağımı sen söyleyemezsin. Sakın deneme."</p>

  <p>"Ama ben senden yanayım, Sevgili."</p>

  <p>"Ben seni değil onu istiyorum. Ona gereksinim duyuyorum." Gözleri gece gibi kapkara açılmıştı.</p>

  <p>"Ben sana bir şey yapmadım ki. Ben hiç kimseyi incitmedim," dedi Denver.</p>

  <p>"Ben de, ben de öyle."</p>

  <p>"Ne yapacaksın?"</p>

  <p>"Burada kalacağım. Ben buraya aitim."</p>

  <p>"Ben de buraya aitim."</p>

  <p>"Öyleyse kal ama bana ne yapacağım konusunda akıl verme. Sakın yapma bunu."</p>

  <p>"Az önce dansediyorduk. Hadi gene dansedelim."</p>

  <p>"Artık canım istemiyor." Sevgili kalktı ve yatağa uzandı. Aralarında uzayan sessizlik, korku içinde çırpınan kuşların vızıltısı gibi, duvara çarpıyordu. Sonunda Denver'in derin solukları dindi. Onu kaybetme tehdidi azalmıştı.</p>

  <p>"Anlat bana," dedi Sevgili. "Sethe'nin seni sandalda nasıl doğurduğunu anlat."</p>

  <p>Denver yatağa tırmandı ve kollarını önlüğünün altında birleştirdi. Sevgili geldiğinden beri ağaç odasına hiç gitmediğini o anda anımsadı. Orada kız kardeşinin veremediği hiçbir şey yoktu ki -onunla bol bol yürek çarpıntısı, hayal gücü, arkadaşlık. tehlike, heyecan gibi duyguları ve her güzelliği paylaşabiliyordu. Bütün yaşamı boyunca annesinden duyduğu bölük pörçük parçaları bir araya getirip Sevgili'yi içine çekecek bir ağ kurmak için iki kez yutkundu.</p>

  <p>"Annem, beyaz kız için, incecik kolları ama güçlü elleri vardı demişti. Başında beş kişiye yetecek kadar saçı ve güçlü elleri... Bence ellerini görünce ona güven gelmiş ve bu kız, ikimizi de nehrin öteki yanına götürebilir diye düşünmüştü. Ama beyazlar belli olmazdı. Birşey söyler sonra başka türlü hareket ederlerdi. Ama bazen onları ağızlarından tanımak olasıydı. Bu kız çok konuşuyor ama dudaklarında bir kötülük gözükmüyordu. Annemin ayaklarını ovmuştu. Bu iyi bir belirtiydi. Annem, kendisini ele vermeyeceğine inandı. Kaçak bir zenciyi teslim ederek para kazanabilirdi. Bu kızın da paraya gereksinimi vardı. Hep kadife kumaş satın almaktan söz edip duruyordu."</p>

  <p>"Kadife nedir?"</p>

  <p>"Yumuşak, güzel bir kumaş.</p>

  <p>"Devam et."</p>

  <p>"Neyse. Annemin ayaklarını masajla ovarak uyuşukluğunu giderdi. Onun canı yandığı için kız da ağladı. Annem belki beni büyükanne Bebe Suggs'ın yanına görürebilir diye düşündü ve...</p>

  <p>"O kim?"</p>

  <p>"Söyledim ya. Büyükannem."</p>

  <p>"Sethe'nin annesi mi?"</p>

  <p>"Hayır. Babamın annesi."</p>

  <p>"Devam et."</p>

  <p>"Ötekiler, erkek kardeşlerim ve bebek de oradaydı. Annem onları önden büyükanneme göndermişti. Onun için olanca gücüyle dayanıp oraya varmalıydı. Beyaz kız Amy ona vardım etti."</p>

  <p>Denver durdu ve içini çekti. Öykünün burasını çok severdi. Severdi çünkü kendisiyle ilgiliydi ama bir yerde de nefret ederdi, çünkü birisine birşeyler ödemesi gerekir diye düşünürdü. Ama kime ne ödeyeceğinin ayrımını yapamazdı. Şimdi Sevgilinin merak ve özlem dolu yüzüne baktığı zaman, her sözünü nasıl inceden inceye tartıp sorular sorduğunu görünce, anlattıkları başka bir anlam kazandı. Annesi on dokuz yaşında bir kızdı o zaman; yani kendisinden bir yaş büyük. Uzaktaki çocuklarına erişebilmek için karanlık ormanda yürümüştü. Korkmuştu, yorgundu ve belki de yolunu kaybetmişti. Çoğu zaman tek başınaydı ve karnında düşünmesi gereken bir bebek vardı. Arkasında belki köpekler, önünde de silahlı adamlar olabilirdi. Kuşkusuz çürük dişli, nefsi kabarmış, gözü dönmüş adamlar... Geceden o kadar korkmuyordu, çünkü derisiyle aynı renkteydi. Fakat gündüzleri attığı her adım bir silah sesine ya da insan avcısının kollarına düşmesine neden olabilirdi.</p>

  <p>Denver, şimdi Sevgili sayesinde, bütün bunları görüp duyuyordu. Annesinin neler hissettiğini daha iyi anlıyordu. Anlattıkça daha çok ayrıntılara inmeye başladı. Bu da Sevgili'nin çok hoşuna gidiyordu. Onun soracağı soruları önceden keşfedip olayı allayıp pullayarak anlatıyor ve annesiyle büyükannesinden duyduklarına kendinden ekler yapıyordu. Sonunda monolog olarak başlayan anlatı bir düete dönmüştü. Denver, Sevgili'nin ilgisini, sanki yatakta sevgilisini hoşnut etmeye çalışan bir âşık gibi besledi. Aralarında portakal renkli yamalı yorgan vardı. Sevgili onu yatağından hiç ayırmıyordu. Kurumuş, nasırlı ellerin marifeti olan yorganın ot kokusu hoşuna gidiyordu. Denver konuştu. Sevgili dinledi. Her ikisi de olayı iyice canlandırabilmek için ellerinden geleni yaptı. Ama aslında herşey Sethe'nin bildiği gibiydi. Amy'nin ses tonu, alev gibi sıcak soluğu, tepelerdeki ani hava değişikliği, serin geceler, sıcak günler, birden bastıran sis gibi... Bu beyaz kızın yanında korkmadan davranmış, çaresizlikten doğan cesaretle Amy'nin gözlerine, iyi yürekli sözlerine kanmıştı.</p>

  <p><br /></p>

  <p>"Bu tepelere hiç gelmemeliydiniz, bayan."</p>

  <p>"Söyleyene bak. Asıl sen gelmemeliydin. Seni yakalarlarsa, kafanı kopartırlar. Beni kovalayan yok ama seni var." diyerek Amy, parmaklarını köle kadının tabanlarına bastırdı.</p>

  <p>"Karnındaki kimin bebeği?"</p>

  <p>Sethe yanıtlamadı.</p>

  <p>"Bilmiyorsun bile. Şuraya bak, aman Yarabbi," diye Amy iç çekti ve başını salladı. "Acıdı mı?"</p>

  <p>"Azıcık"</p>

  <p>"İyi, ne kadar acırsa, o kadar iyi. Acı çekmeden iyileşilmez. Ne diye kıpırdayıp duruyorsun?"</p>

  <p>Sethe dirseklerinin üzerinde doğruldu. Sırt üstü yatmaktan sırtı uyuşmuştu. Ayaklarından ve sırtından çıkan ateş onu ter içinde bıraktı.</p>

  <p>"Sırtım ağrıyor," dedi.</p>

  <p>"Sırtın mı? Bir dön bakayım."</p>

  <p>Büyük bir çabayla yan tarafına dönebildi. Amy elbisesinin arkasını çözdükten sonra, "Aman Yarabbi!" dedi. Sethe kötü bir şey gördü herhalde diye düşündü, çünkü bir süre konuşmadı kız. Bu arada yumuşak ellerini sırtında gezdiriyordu. Soluğunu duyuyordu ama kız hâlâ ağzını açmamıştı. Sethe kımıldayamıyordu. Ne sırt üstü ne de yüz üstü yatabiliyordu. Uzun süre yan yatınca da ayaklarını acısı arttı. Sonunda Amy uykuda gezer gibi konuşmaya başladı.</p>

  <p>"Bu bir ağaç, Lu. Yabani kiraz ağacı. Bak işte gövdesi, kırmızı ve şişkin -içi su dolu. Dalları da var. Sanki tomurcukları bile var. Sırtında koca bir ağaç görüyorum. Acaba Tanrının aklında ne vardı? Beni de kırbaçlamışlardı ama böyle birşey olmadı. Bay Buddy beni, yüzüne gözlerimi diktim diye dövmüştü. Elindeki demir çubuğu suratıma fırlattı. Herhalde ne düşündüğümü anlamıştı."</p>

  <p>Sethe inledi. Amy sözünü kesti ve Sethe'nin ayaklarının yerini değiştirdi. Ağırlığı yaprak kaplı taşlardan daha yukarı gelecek şekilde yatırdı.</p>

  <p>"Daha iyi oldu mu? Ne biçim bir ölüm seçtin kendine? Başka yolu yok bu işin. Şükret ki karşına ben çıktım. Hiç olmazsa otların arasında ölmeyeceksin. Orada seni ya yılan sokacak, ya da ayı paralayacaktı. Belki de geldiğin yerde kalsan daha iyi olurdu. Ama sırtını görünce niye kaçtığını anladım. Bay Buddy bile beni böylesine dövmemişti. Senin yerinde olmadığıma memnunun. Sırtına örümcek ağlarından başka bir şey süremem ki... Dışarıdan yosun getirsem içinde böcek filan olabilir. Belki de o şişkin tomurcukları patlatıp içinde biriken cerahati boşaltmalıyım. Ne dersin? Acaba Tanrı onu buraya neye koydu? Bir şeyler yapmış olmalısın. Şimdi bir yere kaçamazsın."</p>

  <p>Sethe, Amy'nin çalıların arasında örümcek ağları ararken kendi kendine mırıldandığını duydu. Amy uzaklaşınca, karnındaki gezinmeye başladı. İyi bir soruydu diye düşündü. Acaba bu ağacı neden sırtına koymuştu Tanrı? Amy sırtını açık bıraktığı için esen rüzgâr acısını hafifletti. Amy iki avuç dolusu örümcek ağı ile döndü; iyice temizledikten sonra Sethe'nin sırtına koydu ve Noel ağacının süsleri gibi oldu dedi.</p>

  <p>"Bizde çalışan zenci bir kız vardı. Hiçbir şey bilmezdi. Bayan Buddy için dikiş, dantel falan diker ama iki kelimeyi bir araya getiremezdi. Hiçbir şey bilmezsen, ölüp gidersin. Ben sizler gibi değilim. Boston'a gidip kadife alacağım -kırmızı kadife- sen onu da bilmezsin. Hiç güneş yüzüne vururken uyumadın. değil mi? Ben birkaç kez uyudum. Çoğu zaman gün ağarmadan ağıldaki hayvanları beslerdim ve gece karanlığından önce uyumazdım. Bir keresinde arabada giderken uyuya kalmışım. Yüzüne güneş vururken uyumak, dünyadaki en güzel duygudur. İki kez oldu. Birinde çocuktum. O zaman kimse bana aldırış etmezdi. İkinci defa arabadaydım ve o yüzden tavuklar çevreye dağıldı. Bay Buddy de beni dövdü. Kentucky oturulacak yer değil, onun için Boston'a gidiyorum. Bay Buddy'ye verilmeden önce annem de orada yaşarmış. Joe, Nathan, Bay Buddy'nin babam olduğunu söyler. Ama ben inanmadım. Ya sen?"</p>

  <p>Sathe de inanmadığını söyledi:</p>

  <p>"Sen babanı tanır mıydın?"</p>

  <p>"Hayır," dedi Sethe.</p>

  <p>"Benim de tek bildiğim o herif olmadığı". Sethe'nin sırtındaki bakım işi bittiği için ayağa kalktı ve saçına vuran güneş ışığında şarkı söylemeye başladı.</p>

  <blockquote>
    <p>"Çalışma günü bitince,</p>

    <p>Küçüğün hali kalmayınca,</p>

    <p>Tatlı tatlı sallanır.</p>

    <p>Gece rüzgâr hafif hafif esince,</p>

    <p>Cırcır böceği öter de öter;</p>

    <p>Büyülü çayırın üzerinde</p>

    <p>Periler ecenin çevresinde danseder.</p>

    <p>Buğulu göklerden</p>

    <p>Gelir Uyku Sultanı."</p>
  </blockquote>

  <p>Birden sustu, sallanmayı bıraktı ve sıska kollarını dizlerine kavuşturdu. İyi, çok iyi elleriyle dirseklerini yakaladı. Yavaş hareket eden gözlerini ayak ucundaki pisliğe dikerek, "Bu annemin bana öğrettiği ninni," dedi.</p>

  <blockquote>
    <p>"Pislik, puslu hava ve paydosu aşarak.</p>

    <p>Tatlı sıcak yuvamıza koşarak.</p>

    <p>Geliriz beşik sallamaya:</p>

    <p>Saatin tiktakları</p>

    <p>Anlatır yorgunlukları.</p>

    <p>Oyuncaklar yerde yatarken,</p>

    <p>Yorgun yavrum uzanırken,</p>

    <p>Gelir Uyku Sultanı."</p>

    <p><br /></p>

    <p>"Uyku Sultanı koyar ellerini.</p>

    <p>Kapar yavrum gözlerini</p>

    <p>Beyaz elleri açılır.</p>

    <p>Kıvırcık saçları saçılır</p>

    <p>Okşar gibi her bir telini,</p>

    <p>Kahverengi gözlerini</p>

    <p>Yumar tatlı tatlı</p>

    <p>Gelince uyku sultam."</p>
  </blockquote>

  <p>Amy ninniden sonra bir süre sessizce oturdu. Son dizeyi yineledikten sonra kalktı, kulübeden güneş ışınları vadide alçalmış, onlar yüksekte Kentucky tepelerinin mavi ışığında kalmışlardı.</p>

  <p>"Henüz ölmedin, değil mi Lu, Lu?'"</p>

  <p>"Hayır henüz değil."</p>

  <p>"Bahse girerim, bu geceyi atlatırsan, ölmezsin."</p>

  <p>Amy, Sethe rahat etsin diye yaprakları yeniden düzenledi ve şişmiş ayaklarını ovmak için çömeldi. "Bir kere daha güzelce ovayım" dedi. Sethe ağzından soluk alıp verirken acıdan inliyordu. Amy. "Sus. Ağzını kapalı tut," dedi.</p>

  <p>Sethe, diline dikkat ederek dişlerini sıkıp dudağını ısırdı. "Arılar yavaşça, alçak sesle şarkı söyleyin" diye mırıldanarak Amy'nın ellerine ve ezgi sesine kendini bıraktı. Sonradan Amy yerini değiştirdi ve Sethe'nin saçlarını ördü. "Bu gece sakın ölme, duydun mu? Uyanınca senin kara leşini görmek istemem. Eğer öleceksen, dışarı çık, göremeyeceğim bir yerde öl, olur mu?"</p>

  <p>"Elimden geleni yaparım, bayan."</p>

  <p>Sethe dünya gözüyle bir daha birşey göreceğini ummuyordu. Ertesi sabah kalçasını sarsan bir ayak dokunuşuyla uyandığı zaman kendini ölü sandı, dik oturdu ama her yeri kaskatı kesilmişti. Amy su toplayan sırtına bakıyordu.</p>

  <p>"Çok fena görünüyor," dedi. "Ama geceyi atlattın. Hazreti İsa, duydun mu? Lu bu işi başardı!Benim sayemde. Ben hastalara bakmasını bilirim. Yürüyebilir misin?"</p>

  <p>"Önce su dökmem gerek."</p>

  <p>"Hele bir ayaklarının üstünde dur bakalım."</p>

  <p>Güçlükle kalkabildi. Topallaya topallaya biraz Amy'ye biraz da bir ağaç dalına tutunarak yürümeye başladı.</p>

  <p>"Gördün mü? Ben hastaları iyileştiririm. Öyle değil mi?"</p>

  <p>"Evet", dedi Sethe. "Sen iyisin."</p>

  <p>"Bu tepeden aşağı ırmak kıyısına inmeliyiz. Sen oradan yolunu bulursun. Ben Boston'a gitmek için ana yola çıkacağım Giysinin önündeki ne?"</p>

  <p>"Süt lekesi."</p>

  <p>"Berbat görünüyorsun."</p>

  <p>"Sethe karnına baktı ve eliyle dokundu. Bebek ölmüş olmalıydı. Kendisi gece ölmemişti ama bebek artık yaşamıyordu herhalde. Eğer öyleyse daha fazla oyalanmadan bir an önce öbür bebeğine yetişip süt vermeliydi. Yüzmek gerekse bile...</p>

  <p>"Acıkmadın mı?" diye Amy sordu.</p>

  <p>"Acele etmekten başka birşey düşünemiyorum".</p>

  <p>"Ağır ol. Ayağına pabuç gerek."</p>

  <p>"Nee?"</p>

  <p>"Ben o işi hallettim. Bak gör," dedi.</p>

  <p>Sethe'nin şalından iki parça kumaş kopardı; içlerine yaprak doldurdu ve ayaklarına bağladı. Bu arada hiç durmadan gevezelik ediyordu.</p>

  <p>"Kaç yaşındasın, Lu? Ben dört yıldan beri adet görüyorum ama karnımda hiç kimsenin bebeğini taşımıyorum. Memelerimden de süt taşmıyor..."</p>

  <p>"Biliyorum," dedi Sethe. "Sen Boston'a gidiyorsun."</p>

  <p>Öğle vakti ırmağı gördüler. Irmağın sesini duyacak kadar yaklaşmışlardı. Öğleden sonra isteseler, kıyısından su bile içebilirlerdi. Gece yıldızlar belirdiği zaman ise Sethe'yi götürebilecek bir tekne ya da kaçak bir yolcu taşıyacak kayıkçı değil, ama çalınacak bir kayık buldular. Tek bir küreği, pek çok deliği ve içinde iki kuş yuvası vardı.</p>

  <p>"İşte Lu, talih senin yüzüne gülüyor."</p>

  <p>Sethe önünde bir kilometre uzanan kara sulara baktı. Tek kürekli bir sandalla Missisipi'nin akıntılı sularını nasıl aşacaktı? Gene de sandal sığınacağı bir yuva gibi gözüktü gözüne ve (bebek de böyle düşünmüş olacak ki) ırmağa yaklaşır yaklaşmaz suları boşaldı. Hemen başlayan doğum sancılarıyla beli büküldü.</p>

  <p>"Ne yapıyorsun?" diyerek bağırdı Amy. "Sen de hiç akıl yok mu? Durdur şunu. Lu. Dünyadaki en aptal yaratık sensin, Lu. Lu."</p>

  <p>Sethe kayığa girmekten başka birşey düşünemedi. Şiddetli sancıdan sonra gelen duraklamayı bekledi. Dizlerinin üstünde sürünerek kayığa yaklaştı. Kayık sallandı. Tam yaprak dolu ayağını içeri atmışken sancı başladı ve nefesini kesti. Yaz gecesinde beliren parlak yıldızların altında ayaklarını sandalın kenarından sarkıttı ve bacaklarını açtı. Amy bebeğin başı böyle gelir dedi. Sanki bilmiyordu. Sancı karnında şimşek gibi çaktı.</p>

  <p>Bebeğin başı yukardaydı ve anasının karnında boğulabilirdi. Amy, Tanrıya yalvarmaktan vazgeçip, bebeğin babasına küfür yağdırmaya başladı.</p>

  <p>"Aşağıya doğru it," diye bağırdı Amy.</p>

  <p>"Çek," diye fısıldadı Sethe.</p>

  <p>Amy'nin güçlü elleri dördüncü kez işe koyuldu. Sandaldaki deliklerden dolan su Sethe'nin kalçalarına kadar geldi. Sethe bir koluyla ipe asılırken Amy bebeğin başını yakaladı. Sethe başardıklarını anlayınca bayıldı. Kendine geldiği zaman, ağlama sesi yerine Amy'nin yüreklendirici mırıltılarını duydu. Her ikisi de umutlarını kestikleri anda, bir kasılmayla vücudu son parçayı dışarı attı ve bebek ağlamaya başladı. Karnından sarkan kordon, gece karanlığında sallanıyordu. Amy eteği ile onu sardı; elleri ıslak ve yapışkan iki kadın sahile çıkıp Tanrının onlara gönderdiği doğum işlemini tamamladılar.</p>

  <p>Irmak kıyısında oyuklar içinde büyüyen eğrelti otu tohumları suya doğru gümüş mavisi çizgiler halinde uzanırlar. Onları ancak yakınlarına gelirsen, güneş ışınları alçaldığı zaman görebilirsin. Çoğunlukla böcek sanılırlar, ama onlar geleceklerine güven duyarak uyuyan bir kuşağın tohumlarıdır. Bir an için herbirinin içeriğiyle birlikte programlandığı kadar yaşayacağına inanmak kolaydır. Belki de bu düşünce tohumdan daha uzun yaşayacaktır.</p>

  <p>Yaz akşamı serinliğinde, ırmak kıyısındaki iki kadın gümüş mavisi ışığın altında çabaladılar. İkisi de birbirlerini bir daha göreceklerini hiç ummuyordu. Şu anda buna aldırdıkları yoktu. Ama bu yaz gecesinde eğrelti otlarının ortasında birlikte iyi bir iş başardılar. Oradan bir bekçi geçse, iki kanun kaçağı kadını, (Biri zenci köle, öbürü çıplak ayaklı saçı dağınık beyaz bir kız) on dakikalık bir bebeği paçavralara sardıklarını görünce, gülmekten katılırdı. Fakat ne bekçi ne de papaz geçti. Ayaklarının altındaki su herşeyi emip yuttu. Yaptıklarına engel olacak bir şey yoktu. Onlar da işlerini güzelce yapıp bitirdiler.</p>

  <p>Gece iyice bastırmadan Amy gitmesi gerektiğini söyledi. Gündüz vakti kaçak bir zenciyle yakalanmak istemiyordu. Irmakta elini yüzünü yıkadıktan sonra durup, Sethe'nin göğsüne bağlanan bebeğe baktı.</p>

  <p>"Benim kim olduğumu asla öğrenemeyecek. Sen, onu dünyaya kimin getirdiğini anlatacak mısın?" Çenesini kaldırıp güneşin battığı yere baktı. "Söylesen iyi olur. Ona Bostonlu Bayan Amy Denver dersin."</p>

  <p>Sethe derin bir uykuya dalmak üzere olduğunu anladı. Gözlerini kapamadan önce, "Denver güzel bir isim. Gerçekten güzel." diye düşündü</p>

  <p><br /></p>
</body>
</html>
