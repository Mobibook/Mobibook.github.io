<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p class="ilkp">Stamp Paid'e göre 124 numaralı evde kıyamet kopmuştu. Gürültüsü sokağa kadar taşıyordu. Eve doğru başını havada tutarak yürüdü. Kendini öyle hissettiği halde, kimse ona sinsi ve alçak demesin istiyordu. Paul D'ye o gazete parçasını gösterdiğinden ve onun evi terkettiğini öğrendiğinden beri huzursuzdu. Erkeğe, kadını hakkında bildiklerini, anlatıp anlatmamak konusunda kendisi ile boğuştuktan sonra gerçeği söylemek gereğine inanmıştı. Şimdi de Sethe için üzülüyordu. Acaba iyi bir adamın verebileceği azıcık mutluluğa o mu engel olmuştu. Adamı yitirdiği için kederli miydi? Karşılık beklemeden onu kurtarmış, nehrin öte yanına geçirmişti. Hem Sethe'nin hem de Bebe Suggs'ın dostuydu. Onun yüzünden yine dedikodular mı alevlenecekti?</p>

  <p>"Çok yaşlandım" diye düşündü. "Artık doğru düşünemiyorum. Belki de çok şey gördüm de ondandır." Paul D'ye olanları anlatırken kimseye söyleme diye tembih etmişti. Şimdi kimi korumaya kalktım diye düşündü. Şehirde olayı bilmeyen tek kişi Paul D'ydi. Gazetede yazılı bir haber nasıl gizli kalırdı? Kimden saklıyordu? Elbet Sethe'den. Sinsice onu arkadan vurmuştu. Ama görevi buydu. Bütün yaşamı boyunca, beyazlara karşı zencileri kurtarmak için sinsice davranmak zorunda kalmıştı. İç savaştan önce kaçakları gizler, gizli bilgileri gereken yerlere taşırdı. Sebze dolu kayığı ile nehirden zencilere yararı dokunur, kemikleri ve sakatatı ile onları beslerdi. Onlar için mektup yazar, gelen mektupları okurdu. Kimin susuzluktan kırıldığını, kimin oduna ihtiyacı olduğunu, hangi çocuğun armağan aldığını, hangilerinin eğitilmeye gereksinme duyduğunu bilirdi. Ohio nehri ve kıyılarını avucunun içi gibi öğrenmişti. En iyi dansçı ve konuşmacılar, en güzel şarkı söyleyenlerin nerede bulunduğu hep ondan sorulurdu. Artık bacaklarının arasında işe yarayan birşey yoktu. Fakat olduğu zamanları anımsayarak, on sekiz yıldan beri sakladığı gazete parçasını uzun uzun düşündükten sonra Paul D'ye göstermeye karar vermişti.</p>

  <p>Ancak ondan sonra Sethe'nin duygularını düşünmeye başladı. Bu işte geç kaldığı için kendini kötü hissediyordu. Belki de onları kendi hallerine bırakmalıydı. Sethe zamanı gelince ona açıklardı. İyilik meleği gibi davranıp ne diye burnunu sokmuştu? Şimdi 124 numaralı ev Paul D gelmeden önceki haline döndü. Hayaletlerin rahatsız ettiği bir ev olup çıktı. Sethe, kızının hayaleti ile birlikte yaşamayı öğrenmişti; fakat artık Denver buna dayanabilecek miydi? Denver'in yaşantısında sağlıklı birine gereksinimi vardı. Doğumundan hemen sonra yanında olduğu için, içinde ona bir ayrıcalık tanımıştı. Dört hafta sonra da onu sağlıklı görünce, sevincinden, ağzına, topladığı böğürtlenlerden bir tane koymuştu. Eğer orada odun kırıyor olmasaydı ve Sethe'nin duvara fırlattığı bebeği yakalamasaydı, bugün Denver yaşıyor olmayacaktı. Belki de Sethe'den çok Denver'i düşünüp, Paul D'ye o gazete parçasını vermemeliydi. Bebe Suggs'dan sonra kızın yaşamına giren tek normal kişi Paul D olmuştu.</p>

  <p>Denver ya da Sethe'ye duyduğu gecikmiş ilgiden çok daha derin saygı ve acıyla Bebe Suggs'a bağlıydı. Yoksulun cebini yakan gümüş dolar gibi onun anısı yüreğini dağlıyordu. Anısına saygı göstermek için başını dik tutup 124 numaraya doğru yürüdü, içerde kopan kıyameti duymasına karşın.</p>

  <p>Bu eve yalnız bir kez adımını atmıştı. O da Sethe'nin Kaçaklar Yasasını, Felâket Yasası diye adlandırdığı zamandı. Bebe Suggs'ı kucağına alıp dışarı çıkarırken, küçük bir kız gibi yüzüne bakmış, kalçasının acısına dayanma zorunluğu olmadığı için sevinmişti. Azıcık daha bekleseydi, İç Savaşın bitişini ve sonuçlarını görecekti. Zaferi beraber kutlayacaklar ve papazın bu nedenle verdiği vaazı birlikte dinleyeceklerdi. Bir evden ötekine sevinçle koşmuş ve sunulan içkileri tek başına içmişti. Bebe Suggs bekleyemedi ve cenazesinde onun yokluğuna üzüleceği yerde utanç duydu. Sethe ve kızının gözleri kupkuruydu. Sethe, onun vaaz verdiği alana gömülmesini istemişti. Fakat beyazların ölülerin nereye gömülecekleri hakkında çıkardıkları bir yasa yüzünden engel olundu. Bebe Suggs boğazı kesilen bebeğin yanına gömüldü. Stamp bu komşuluktan Bebe Suggs'ın hoşnut kalmadığını sanıyordu.</p>

  <p>Cenaze töreni avluda yapıldı, çünkü kimse 124 numaralı evin içine girmek istemedi. Buna karşılık Sethe de Peder Pike'nin cenaze duasına katılmadı. Mezarlığa gitti ama herkesle birlikte İlâhi okumadı. Cenaze dönüşü, cenazeye katılanlar avluda kendi getirdikleri yemeği yediler ve Sethe'nin pişirdiklerini ellemediler. Sethe de onlarınkini yemedi ve Denver'e de engel oldu. Böylece özgürlüğüne kavuştuktan sonra tüm yaşamını sevgiye ve uzlaşmaya adayan Kutsal Bebe Suggs, korku, kibir, lanet ve kin dolu bir hava içinde gömüldü. Herkes, Sethe'nin geçirdiği zor zamanlarında yardım istemesini bekledi. Herkesi şaşırtan garip iddiaları, kendi kendine yetmesi acaba Stamp Paid'i de etkilediği için mi gidip gazete parçasını Paul D'ye göstermiş ve Sethe'yle Denver'in duygularını önemsememişti.</p>

  <p>Sethe kapıya çıksa ve yüzüne baksa, ne yapacağı ya da ne diyeceği hakkında en ufak bir fikri yoktu. Yardım istese, elinden geleni yapmaya hazırdı. Kızıp bağırırsa, onu da susup kabullenirdi. Bunun ötesinde. Bebe Suggs'ın yakınlarına neden olduğu kötülüğü düzeltmek için ne yapması gerektiğini bulmayı iç güdülerine bırakarak perili eve doğru yürüdü. Gerisini Tanrıya havale etti.</p>

  <p>Verandaya doğru yürürken duyduğu seslere bir anlam veremedi. Bluestone sokağından gelirken, hep bir arada konuşup bağrışan sesler duyduğunu sandı. Kimin ne dediği anlaşılmıyordu. Konuşma abuk sabuk değildi. Fakat sözcüklerin sıralanışında anlayamadığı bir gariplik vardı. Açık seçik duyduğu tek sözcük <i>benim</i> oldu. Merdivenlere geldiği zaman, sesler aniden fısıltıya dönüştü. Sanki ev işleri gören kadınların kendi kendilerine çıkardıkları seslere benziyordu. Örneğin, ipliği iğnenin deliğine geçiremeyince söylenen "çık" sesi: en iyi porselen tabağın ucunda çatlak görünce çıkarılan ses; tavuklara yem verirken çıkarılan sevecen alçak sesler gibi.</p>

  <p>Stamp Paid, kapısı her zaman kendisine açık olan evin kapalı kapısına vurmak için yumruğunu kaldırdı. Ona borçlu olan bütün zencilerin teşekkürü kapılarını açık tutmakla ifade edilirdi. Çünkü ya birisine palto getirmiş, ötekine haber iletmiş, başkasının hayatını kurtarmış ya da su deposunu onarmıştı. Bunlara karşılık kendi eviymiş gibi her kapıyı açıp içeri girebilirdi. Gelişi ev sahiplerine yararlı olduğundan her zaman iyi karşılanırdı. Bu ayrıcalığını yitirmektense, kolunu indirip kapıyı çalmamayı yeğledi ve oradan ayrıldı.</p>

  <p>Bir çok kez denedi. Sethe'yi ziyaret etmede kararlıydı. Her seferinde aceleci bağırgan seslerden sonra fısıltıları duyuyor ve kapıda ne yapacağını bilemiyordu. Değişik günlerde altı kez yolunu değiştirip 124 numaranın kapısını çalmak istedi. Fakat kapalı kapı düşüncesi - onu yabancı kabul etmeleri - kahrolmasına neden oluyordu. Karda geri geri giderek, içini çekti. Gönlü istiyordu ama ayakları onu götürmüyordu.</p>

  <p><br /></p>

  <p>Stamp Paid, 124 numaralı evi Bebe Suggs'ın hatırı için ziyaret etmek isterken, Sethe de kaynanasının öğüdünü tutmaya çalışıyordu. "Silahlarını indir, herşeyi olduğu gibi kabul et" derdi. Paul D'nin ona dört ayaklı deyip evi terkedişinin üzerinden dört gün geçmişti. Kaynanasının öğüdüne uyarak evde olduğunu bildiği buz patenlerini aramaya koyuldu.</p>

  <p>Eskiden ziyaret eden yabancıların bıraktıkları pabuçlar arasında aranırken, Paul D'ye bu kadar çabuk güvendiği ve ocak başında sırtını öpmesine izin verdiği için kendinden nefret etti. Onun da, şehirdeki herkes gibi, gerçeği öğrenince aynı şekilde davranacağını bilmesi gerekti. Yaşamında sadece yirmi sekiz gün kadın dostları, kaynanası ve bütün çocukları ve komşularıyla mutlu olmuştu. Hepsi geride kaldı ve hiç geri gelmeyecekti. Artık ormanda dans etmek, keyifle yemek yemek, Kaçaklar Yasası hakkında hararetli ya da sakin tartışmalara katılmak, Yerleşme Vergisi, Tanrı Yolu, kilisede zencilere ayrılan sıralar, kölelik aleyhtarlığı, köleleri azletme, deri rengine göre oylama, Cumhuriyetçiler, Dred Scott, kitaplardan öğrenme, Delaware'nin renkli kadınları ve daha başka önemli konularda fikir alışverişi olmayacaktı.</p>

  <p>O 28 mutlu günü, 18 yıllık yalnızlık ve utanç yılları takip etti. Ardından, Paul D'nin çevresinden belli belirsiz selamlaşmalar, kendine bir yatak arkadaşlığı, ve el tutmalar getiren birkaç aylık rahat hayat. Denver'in arkadaşı dışında, herşey yok olmuştu. Acaba düzen böyle midir diye merak etti. Her on sekiz ya da yirmi yılda bir dayanılmaz yaşamına kısa süre bir mutluluk mu girecekti?</p>

  <p>Eh, ne yapalım? Böyleyse, böyledir.</p>

  <p>Dizlerinin üstünde yer silerken, Denver de arkasından kuruluyordu. O anda Sevgili belirdi. "Bunlar ne işe yarar?" diyerek elindeki buz patenlerini gösterdi. Sethe buzda kaymasını bilmezdi; fakat birden kaynanasının öğüdünü anımsayarak kovayı olduğu yerde bıraktı. Denver'e yün atkıları getirmesini söyledi ve kızın patenleri bulduğu yerde başkalarının da bulunduğunu bildiği için o yana yöneldi. Ona acıyan ve Paul D'nin gidişinden sonra nasıl yaşadığını merak edenler, onu üçüncü kez eski eşyaların yığıldığı yerde aranırken keşfedebilirlerdi. Çünkü o çocuklarını severdi. Meraklı gözler onu donmuş dere üstünde kızlarla birlikte keyifli keyifli kayarken görebilirdi.</p>

  <p>Ayakkabı yığınları arasında bir tane erkek palası buldu.</p>

  <p>"Sırayla kayarız" dedi. "İki paten birinize, bir paten ve kaydırak ötekine". Kimse düştüklerini görmedi.</p>

  <p>El ele tutuşarak buz üstünde kaydılar. Sevgili bir çift pateni giydi. Denver'in ise bir ayağında paten, ötekinde kaydırak vardı. Sethe ayağındaki pabuçlarını onu ayakta tutabileceğini sandı. Yanılmıştı. Donmuş dere üstünde iki adım atınca dengesini kaybetti ve arkası üstüne oturdu. Kızlar, gülmekten katılarak, yanına geldiler. Sethe güçlükle ayağa kalktı; akrobasi hareketi yapayım derken canı acıdı. Kemikleri çatırdarken kahkahası da çınladı. Daire çizerek ya da bir hizada giderek üçü birden dik duramıyordu, fakat kimse onların düştüğünü görmedi.</p>

  <p>Her biri ötekini dik tutmaya çalışıyor, her tökezlenme keyiflerini arttırıyordu. Kenardaki canlı meşe ve uğuldayan çam ağaçları onları sarıyor, birbirlerinin ellerini yakalamaya çalışırken kahkahalarını emiyordu. Etekleri kanatlar gibi havalanıyor ve derileri azalan aydınlık ve soğukta kurşun rengine bürünüyordu.</p>

  <p>Kimse onların düştüğünü görmemişti.</p>

  <p>Sonunda nefes nefese kalıp sırtüstü oturdular. Üstlerindeki gökyüzü başka dünyadandı. Dokunacak kadar yakın görünen kış yıldızları, henüz güneş batmadan görünmeye başlamışlardı. Sethe bakışlarını kaldırınca, bir an için, onların sunduğu huzura kavuştu. Sonra Denver ayağa kalktı ve tek başına kaymayı denedi. Ayağındaki tek patenin ucu bir tümseğe çarptı ve düşerken kollarını öyle garip bir şekilde çırptı ki üçü birden öksürükten tıkanana kadar güldü. Sethe elleri ve dizleri üstünde doğruldu; gülmekten hâlâ göğsü inip kalkıyor, gözleri sulanıyordu. Dört ayak üstünde bir süre kaldı. Gülmesi durduğu halde gözlerinin yaşı dinmedi. Denverle Sevgili aradaki farkı anlayana kadar bir süre geçti. Anlayınca hafifçe omuzuna dokundular.</p>

  <p>Ormanın içinden eve dönerken Sethe bir kolunu bir kızın, öbür kolunu da öteki kızın omuzuna attı. Her iki kızın bir kolu Sethe'nin belindeydi. Buz tutmuş toprak üstünde yürürken, bir iki kez tökezlediler, ama birbirlerine sıkıca sarılıp düşmediler.</p>

  <p>Evin içine girdikleri zaman üşüdüklerini farkettiler. Islak papuçlarını, çoraplarını çıkartıp kuru yünlüleri giydiler. Denver ateşi yaktı. Sethe sıcak süt ısıttı ve içine şekerle vanilya koydu. Battaniye ve yorganlara sarınarak ocağın karşısına oturdular, burunlarını silerek sütü içtiler.</p>

  <p>"Ekmek kızartıp birşeyler yesek," dedi Denver.</p>

  <p>"Yarın," dedi Sethe. "Yatma vakti geldi."</p>

  <p>Herkese biraz daha sıcak şekerli süt verdi. Ocaktaki ateş gürül gürül yanıyordu.</p>

  <p>"Gözlerindeki yaşlar bitti mi?" diye Sevgili sordu.</p>

  <p>Sethe gülümsedi, "Evet, bitti. Sütünü iç. Yatma vakti geldi."</p>

  <p>Hiçbiri sıcak battaniyenin altından çıkıp soğuk yatağa gitmek istemedi. Sütlerini yudumlayıp ateşi izlemeye devam ettiler.</p>

  <p>"Çıt". Sesi duyduğu zaman, Sethe ne olduğunu anlamadı. Sonradan o sesin başından beri olduğunu anladı. Başlamadan tempoyu, notaları ve ezgiyi biliyordu. Öne doğru eğilerek Sevgili yavaşça bir şarkı mırıldanmaya başladı.</p>

  <p>Sevgili şarkıyı bitirince, Sethe "çıt" sesini anımsadı. Herşey yerli yerine oturuyordu. Fincana süt damlatmadı; çünkü eli titremiyordu. Yalnızca başını çevirip Sevgili'nin profiline bakmaya başladı: çenesi, ağzı, burnu, alnı ateşin duvara vurduğu gölgede kocaman ve abartılı görünüyordu.</p>

  <p>Denver'in yirmi ya da otuz ince örgü yaptığı saçları omuzlarını kol gibi sarıyordu. Oturduğu yerden Sethe kızın saç çizgisini, kaşlarını, dudaklarını göremiyordu.</p>

  <p>"Tek anımsadığım," demişti Bebe Suggs, "Kızımın kızarmış ekmek kabuğu sevdiğidir. Elleriyle bana vursa bile, o elleri tanımam."</p>

  <p>Sethe, kızın doğum lekesini, dişetlerinin rengini, kulaklarının şeklini de seçemiyordu.</p>

  <p>"Buraya bak. Ben senin annenim. Yüzüme iyi bak" demek istiyordu.</p>

  <p>...parmakları, tırnakları... gözükmüyordu.</p>

  <p>Fakat daha vakti gelmemişti. Çıt sesini duymuş, herşey yerli yerine oturmuş, açıklamaya hazır gibiydi.</p>

  <p>"Söylediğin şarkıyı ben çocuklarım için uydurmuştum. Bizden başka kimse bilemez."</p>

  <p>Sevgili yüzünü Sethe'ye doğru çevirdi, "Ama ben biliyorum," dedi.</p>

  <p>Ağaç kovuğunda bulunan bir mücevher kutusu, açılmadan önce dikkatle ellenmelidir. Kilidi paslanmış ya da kırılmış olabilir. Kenarlarına bakıp ağırlığını tartmalı. Bunca yıl içinde gömülü olan hazineyi baltayla kırıp açmamalı. Bu mucizeye şaşmamak gerek. Çünkü bu mucizenin sırrı, yüreğinde gerçek olduğuna inanmasıydı.</p>

  <p>Sethe süt kabının dibindeki beyaz kaymak tabakasını sildi ve kızların başının altına, sandık odasından yastık getirdi. Ateşi söndürmemelerini ya da yukarı çıkıp yatmalarını tembih ettiği zaman sesi titremedi.</p>

  <p><br /></p>

  <p>Elinde tuttuğu kurdele ve kokan deriyle Stamp Paid tekrar 124 numaralı eve yaklaştı.</p>

  <p>"İliklerime kadar yorgunum." diye düşündü. "Her gün kemiklerim sızlayana kadar yorulurdum, ama şimdi iliklerime kadar indi. Herhalde Bebe Suggs'ın herşeyi bir yana bırakıp yatağa düşmesi ve geri kalan yaşamında renklerden başka birşey düşünmeyişi bu yüzdendi." Böyle yapacağını Stamp Paid'e söylediği zaman, gerçekten utandığını ve bunu açıklamaktan çekindiğini sanmıştı. Mimberdeki otoritesi, alandaki dansları. Tanrının ona verdiği güçle konuştukları (vaaz veremeyecek kadar cahil olduğunu üstünde durarak söylerdi) - bunların hepsi avlusunda dökülen kan yüzünden alaya alınmış ve eleştirilmişti. Tanrı onu şaşırtmıştı ve o'ndan utandığı için bunu açıklayamıyordu. Tanrının yaptıklarından mahçup düştüğünü söyleyemeyince Stamp Paid'e "yatağa yatıp renkleri düşüneceğim," demişti. Stamp onu vazgeçirmeye çalıştı. Sethe, onun kurtardığı çocuğuyla hapisteydi. Oğulları avludayken, korkudan birbirlerinin elini bırakamıyordu. Yabancılar ve komşular eve uğrayıp ne olup bittiğini öğrenmeye çalıştılar. Aniden Bebe Suggs savaşmayı bıraktı. Herşeyden elini eteğini çekti. Sethe hapisten çıktığı zaman tüm gücünü yitirmiş, pembe rengini çoktan yitirmiş, kara'nın karamsarlığına gömülmüştü.</p>

  <p>Önceleri, Stamp, onu ara sıra bahçede, ya da hapishaneye yemek götürürken görürdü. Bazen şehre tamir ettiği pabuçları taşırdı. Zamanla evden çıkışları seyrekleşti. Utanç duygusunun onu yatağa düşürdüğüne inanmıştı. Şimdi o çekişmeli cenazesinden sekiz yıl, o felâketten on sekiz yıl sonra, fikrini değiştirdi. Bebe de iliklerine kadar yorgundu ve özlemini çektiği renklere kavuşmak için sekiz yıl beklemişti. Kendisine olduğu gibi, Bebe'ye de yorgunluk aniden çökmüş, fakat etkisi yıllarca sürmüştü. Altmış yıllık yaşamında hayatını çiğneyip posasını tüküren insanlara çocuklarını kaptırmış; son çocuğu kendisininkine karşılık onun özgürlüğünü satın almış, beş yıl süreyle özgür yaşadıktan sonra sonuncu evlâdını da kaybetmiş; bir gelin ve torunlar edinmiş, sonra gelinin çocuklarını öldürmeye kalkıştığını görmüş, özgür zenciler topluluğu içinde sevilip sevmiş, onlara öğütler verip fikirlerini almış, korumuş ve korunmuş, beslemiş ve beslenmiş - sonra da aynı topluluğun ondan yüz çevirdiğini ve geri çekildiğini görmüştü - bütün bunlar Kutsal Bebe Suggs'a bile çok gelmişti.</p>

  <p>Bir gün Bebe Suggs'a şöyle demişti: "Bana bak kızım. Dini görevini bırakamazsın. Bu sana Tanrı buyruğudur. Başına ne gelirse gelsin bundan vazgeçemezsin."</p>

  <p>Richmond sokağında karşılaştılar. Yerdeki yapraklar ayak bileklerine kadar geliyordu. Büyük evlerin alt katlarında lambalar yanıyor ve ikindi vakti, olduğundan daha karanlık gösteriyordu. Kırmızı yaprakların kokusu harikaydı. Bir yere taşıdığı eşyadan ötürü aldığı bir peni bahşişi cebinde ellerken, tesadüfen başını kaldırdı ve karşıdan sekerek gelen yaşlı dostunu tanıdı. Onu haftalardır görmemişti. Yerdeki yaprakları ayağının hışırtısıyla ezerek hemen karşı kaldırıma geçip selamladı onu. Bebe Suggs ilgisiz bir yüzle karşılık verdi selamına. Yüzü bir tabak gibi ifadesizdi. Elinde bir torba dolusu ayakkabı vardı. Konuşmaya başlaması için Stamp'ı bekledi. Eğer gözlerinde keder görseydi, anlayış gösterecekti. Fakat bakışlarında yalnızca aldırmazlık vardı.</p>

  <p>"Üç cumartesidir alana dua için gelmedin," dedi.</p>

  <p>Bebe başını çevirerek çevredeki evlere baktı.</p>

  <p>"Ama başkaları geldi," dedi Stamp.</p>

  <p>"Birileri gelir, birileri gider," diye yanıtladı Bebe.</p>

  <p>"Dur, elindekini taşımana yardım edeyim," Elinden torbayı almaya uğraştı, ama vermedi o.</p>

  <p>"Tucker adında birinin siparişini götürüyorum," dedi. "Az ötede, kestane ağaçlı bir bahçede. Adam hastaymış."</p>

  <p>Birlikte yürüdüler. Stamp adımlarını onun topal bacağına uydurdu.</p>

  <p>"Eh, ne dersin?"</p>

  <p>"Eh ne?"</p>

  <p>"Cumartesi geliyor. Dua yerine gelecek misin?"</p>

  <p>"Gelirsem, ne diyeceğim onlara?"</p>

  <p>"Tanrının sözlerini." Sesi fazla yüksek çıktı ve yanlarından geçen iki beyaz adam dönüp onlara baktı. Stamp başını önüne eğerek kulağına fısıldadı, "Kutsal sözcükleri."</p>

  <p>"Benden alınan şeyler arasında onlar da var."</p>

  <p>Stamp öğütlerini, yüreklendirmelerini, yalvarmalarını sürdürüyordu. Tanrının sözlerini söyleme görevi ona verilmişti. Bu görevden kaçamazdı. Fakat hiçbiri para etmiyordu.</p>

  <p>Yürüyerek bahçesinde iki kestane ağacı olan beyaz eve vardılar.</p>

  <p>"Bak şu kocaman iki ağaca; şu küçük huş ağacının bol yaprakları onlarda yok. Ne demek istediğimi anlıyor musun?"</p>

  <p>"Anlıyorum," dedi, fakat ağaçlar yerine beyaz eve baktı.</p>

  <p>"Yapman gerek," dedi Stamp. "Senin gibi kimse vaaz veremez. Orada olmalısın."</p>

  <p>"Yapmam gereken tek şey yatağa uzanıp yatmaktır. Zararsız şeylerle uğraşmak istiyorum."</p>

  <p>"Bu dünyada zararsız ne var ki?"</p>

  <p>"Örneğin mavi ya da sarı. Kimseye zararları dokunmaz."</p>

  <p>"Sarıyı düşünmek için mi yatağa gireceksin?"</p>

  <p>"Sarıyı severim."</p>

  <p>"Eee - sarıyla maviden bıkınca ne olacak?"</p>

  <p>"Bilemem - Bazı şeyler tasarlanamaz."</p>

  <p>"Sen Tanrıyı suçluyorsun. Yaptığın budur."</p>

  <p>"Hayır, Stamp değildir."</p>

  <p>"Sen havluyu attın. Savaşı beyazlar kazandı mı demek istiyorsun?"</p>

  <p>"Bahçeme kadar girdiler diyorum."</p>

  <p>"Yani yapılanların hiç değeri yok mu?"</p>

  <p>"Sadece bahçeme girdiklerini söylüyorum."</p>

  <p>"Nedeni Sethe'dir."</p>

  <p>"O olmasaydı ne olacaktı?"</p>

  <p>"Sen Tanrı'dan vazgeçmemizi mi söylüyorsun? Bizim için yapılacak tek şey kendi kanımızı mı dökmek?"</p>

  <p>"Ben sadece bahçeme girdiler, diyorum."</p>

  <p>"Sen Tanrı'yı cezalandırıyorsun."</p>

  <p>"Onun beni cezalandırdığı gibi değil."</p>

  <p>"Yapamazsın bunu Bebe. Doğru değil."</p>

  <p>"Bir zamanlar doğrunun ne olduğunu bilirdim."</p>

  <p>"Hâlâ biliyorsun."</p>

  <p>"Şimdi gördüğüme inanıyorum; ben ayakkabı tamir eden zenci bir kadınım."</p>

  <p>"Ah, Bebe, ne diyeyim!" Ona yükünü hafifletecek, fikrini değiştirecek bir sözcük aradı. "Sabırlı olmalıyız. Herşey geçip gider. Ne arıyorsun? Bir mucize mi?"</p>

  <p>"Hayır," dedi. "Evin arka kapısını." Onu içeri almadılar. Elinden ayakkabıları alan beyaz kadın para getirmek için içeri girdiğinde, Bebe kalçasını demir parmaklıklara dayamıştı.</p>

  <p>Stamp Paid yolunu değiştirdi. Onunla eve yürüyemeyecek ve daha fazlasını dinleyemeyecek kadar kızgındı. Bir an ona baktı ve bitişik evde onları izleyen camdaki tedirgin beyaz yüz bir sonuca varamadan, yürüdü gitti.</p>

  <p>Şimdi 124 numaraya girmek isterken, Bebe ile o konuşmayı yaptığına pişmanlık duydu. Ne diye o kadar sert çıkmıştı?! Dağ gibi güçlü sandığı kadının, iliklerine kadar yorgun olduğunu nasıl da anlamamıştı. Şimdi çok geçti ama onu anlıyordu. Sevgi pompalayan yüreği, Tanrı buyruğunu anlatan ağzı bir işe yaramamıştı. Beyazlar bahçesine girmişti. Sethe'nin katı seçimini ne onaylamış ne de lanetlemişti. İkisinden birini yapsa, belki kurtulurdu. Fakat bütün bunları düşüne düşüne yatağa düşmüştü. Beyazlar sonunda onu pes ettirmişti.</p>

  <p>Ben de bıktım diye düşündü. 1874 yılındaydılar ve beyazların acımasızlığı bitmemişti. Bütün şehirler zencilerden temizlenmişti; yalnız Kentucky'de bir yıl içinde seksen yedi linç vakası olmuş: dört zenci okulu yakılmış, kocaman adamları çocuk gibi dövmüşler, çocuklar da yetişkinler gibi dayak yemiş: zenci kadınların ırzına geçilmiş, zencilerin malları ellerinden alınmış, boyunları kırılmıştı. Stamp'ın burnuna insan eti ve taze kan kokusu geliyordu, linç edilerek ateşte yakılan insan etinden çok kan kokusu etrafa sinerdi. Kan kokusu, "Kuzey Yıldızı" gazetesinin satırları arasında, tanıkların ağızlarında, elden ele geçen kargacık burgacık yazılı mektuplarda da vardı. Mahkemeye verilen dilekçeler, belgeler bile kan kokusunu silemedi. Fakat bunların hiç biri Stamp'ı yeterince yormadı. Bu işi elinde tuttuğu kurdele yaptı. Kayığını nehrin kıyısında bir yere bağlarken, dibinde gözüne kırmızı birşey ilişti. Almak için uzanırken, bir tüy yapışmış diye düşündü. Eline aldığında, kandan yapışmış ve kıvırcık saça bağlanmış kırmızı bir kurdele parçası olduğunu gördü. Ucunda hâlâ bir parça kafa derisi vardı. Kurdeleyi çözüp cebine, kanlı derili bukle parçasını da otların arasına attı. Eve dönerken, birden soluk alamaz oldu ve başı döndü. Geçene kadar bekledi: sonra tekrar yola koyuldu. Bir dakika sonra gene soluğu kesildi. Bu kez oturdu. Dinlendikten sonra ayağa kalktı ve arkasına, donmuş çamura ve ötedeki nehre bakarak kendi kendine söylendi. "Bunlar ne biçim insanlar? Söyle bana Tanrım bunlar nedir?"</p>

  <p>Eve vardığında, kızkardeşi ve yeğenlerinin hazırladığı yemeği yiyemeyecek kadar yorgundu. Verandada geç vakte kadar soğukta oturdu ve ancak kızkardeşinin onu içeri çağıran sesindeki kaygılı havayı sezince yatağına gitti. Kurdeleyi sakladı. Islak derinin kokusu genzinden çıkmadı. Yorgun kemikleri sızlarken Bebe Suggs'ın "Dünyadaki zararsız şeyleri düşüneceğim." sözleri üzerinde durdu. Maviyi, sarıyı belki yeşili ama asla kırmızıyı düşünmemiş olmasını diledi.</p>

  <p>Ona karşı haksızlık ettiğini bildiğinden, hiç olmazsa yakınlarına kendimi affettireyim düşüncesiyle 124 numaralı evin yolunu tuttu. Bu kez duyduğu seslerin bir sözcüğünü anlamasa bile kime ait olduğunu buldu. Kırık boyunlu insanlar, ateşte kaynayan kan ve kurdelelerini yitiren kara kızlar konuşuyordu.</p>

  <p>İşte onlardı bu gürültüyü koparan.</p>

  <p><br /></p>

  <p>Sethe gülümseyerek yatağına girdi. Vardığı sonucu daha etraflıca düşünmek için acele ediyordu. Sevgili'nin geldiği günü, Bebe'nin dua yerinde ensesine kondurduğu öpücüğü düşünerek uykuya daldı. Uyandığında hâlâ gülümsüyordu. Soğuk karlı bir gündü. Nefesinin havada donduğunu görünce battaniyeleri üstünden atıp kalkabilmek ve buz gibi yere basabilmek için bir an duraksadı. İlk kez işine geç kalacaktı.</p>

  <p>Alt katta, kızları bıraktığı gibi uyurken buldu, fakat sırt sırta dönmüşler ve battaniyelerine sıkı sıkı sarılmışlardı. Buz patenleri ön kapının önünde duruyordu; kuruması için astıkları çoraplar ise hâlâ ıslaktı.</p>

  <p>Sethe, Sevgili'nin yüzüne baktı ve gülümsedi.</p>

  <p>Ocağı yakmak için sessizce yaklaştı. Önce biraz gazete sonra da bir kaç çıra ile alevleri canlandırdı. Kulübeden daha fazla odun getirmek için dışarı çıktığında kardaki erkek ayak izlerini farketmedi. Üstü karla örtülü odunları temizleyerek, kollarının taşıyabileceği kadarını doldurdu. Kulübedeyken şöyle bir çevresine bakındı. Anımsamaktan korktuğu görüntü yok olmuştu. "Kız bana kızgın bile değil," diye düşündü.</p>

  <p>Yolda giderken, gördüğü el ele tutuşan üç gölgenin Paul D, Denver ve kendisi olmadığı artık belli oldu diye düşündü. O üç gölge Denver, Sevgili ve kendisiydi. Üçü birlikte buzda kaymışlar ve sıcak süt içmişlerdi. Eğer kızı, o dönüşü olmayan yerden gelebildiyse, oğulları da bir gün çıkagelebilirdi.</p>

  <p>Soğuğa karşı ön dişlerini korumak için diliyle kapadı. Kollarındaki yükün ağırlığıyla iki büklüm eve dönerken yine, donmuş yerdeki ayak izlerini farketmedi.</p>

  <p>İçerde kızlar, yüzleri ateşe dönük olarak, hâlâ uyuyorlardı. Odunları yerine koyarken çıkardığı gürültü ile kımıldadılar, fakat uyanmadılar. Sethe sessizce ocakta kahvaltıyı hazırlarken, iki kız kardeşin uyuyuşunu zevkle izledi. Yazık ki işe geç kalacaktı. On altı yılda ilk kez. Yazık.</p>

  <p>Dünden kalan mısır lapasının içine iki yumurta kırdı. Yaptığı hamuru ikiye ayırdı; aralarına jambon parçaları koyarak tavada kızartırken Denver uyandı ve homurdandı.</p>

  <p>"Sırtın mı ağrıdı?"</p>

  <p>"Evet."</p>

  <p>"Sert yerde yatmak iyidir derler."</p>

  <p>"Ama canım acıdı," dedi Denver.</p>

  <p>"Belki de düştüğün içindir."</p>

  <p>Denver gülümsedi. "Ama ne eğlendik." Hafifçe horlayan Sevgili'ye baktı. "Onu uyandırayım mı?"</p>

  <p>"Bırak uyusun."</p>

  <p>"İşe giderken, seni uğurlamak ister."</p>

  <p>"Daha vakit var. Ben onu çağırırım." Ona bildiğimi belli etmeden önce biraz düşünsem iyi olur diye içinden geçirdi. Anımsamak istemediği şeyleri düşünmek! Bebe'nin dediğini yapmalıydı. "Herşeyini ortaya koy ve bir seferde çözümle." derdi. Paul D beni dışarıda yaşanacak bir dünya olduğuna inandırmak istemişti. Ama şimdi biliyorum ki benim için evimin dışında yaşam yok. Gereksinme duyduğum herşey bu odanın içinde.</p>

  <p><br /></p>

  <p>Aç kurtlar gibi yediler. Az konuşup birbirlerinin varlığından hoşnut olarak, kızın gözünün içine bakma fırsatı kolladılar.</p>

  <p>Sethe, başını örtüp şehre inmek için sarıp sarmalandığı zaman, sabah epey ilerlemişti. Evden çıktığında ne ayak izlerini ne de evi saran sesleri farketti.</p>

  <p>Daha önce geçen arabaların izinde yürürken, anımsamak zorunda olmadığı şeyler için heyecandan titriyordu.</p>

  <p>Artık anımsaması gerekmiyor. Açıklamama da gerek yok. Kız herşeyi anlıyor. Bebe Suggs'ın kalbinin nasıl durduğunu unutabilir mi, hiç bir belirti yokken aramızda verem olduğuna karar vermiştik. Hapishaneye yemek getirdiği zaman bana bakışlarını, Howard ve Buglar'ın iyi olduklarını ama her yerde yatarken bile el ele tutuştuklarını söylediğini unutabilirim. Yemeği, parmaklıklar arasından kolay geçsin diye, ufak paketler halinde getirirdi. Fısıltıyla haberler verirdi. Bay Bodwin yargıç ile görüşecekmiş. Delaware'lı renkli derili kadınlar idamdan kurtulmam için dilekçe yazmışlar. İki beyaz rahip benim için gelip dua etmek istemiş. Bir gazeteci benimle görüşmeye gelmiş. Haberleri verdikten sonra ona fareler için bir ilaç bulmasını söyledim. Denver'i yanına almak istedi; vermeyince ellerini birbirine vurarak, "Küpelerin nerede?" diye sordu. "Senin için saklarım." Gardiyanın beni korumak için onları aldığını söyledim. Küpelerin telleriyle kendime zarar verebileceğimden korkuyorlarmış. Bebe Suggs eliyle ağzını kapadı. "Öğretmen şehri terketti," dedi. "Mahkemeye dava için bir dosya göndermiş ve gitmiş. Kızını cenaze töreni yapmadan gömecekleri gün senin orada hazır bulunmana izin verecekler." Şerif benimle geldi ve arabada Denver'e meme verirken başını çevirdi. Ne Howard ne Buglar yanıma yaklaştı. Saçlarını bile okşatmadılar. Herhalde mezarlıkta bir sürü insan vardı ama ben tabuttan başka bir şey görmedim. Peder Pike yüksek sesle birşeyler söyledi, ama ben yalnızca iki sözcüğü "Sevgili Merhume"yi duydum. Üç ay sonra, Denver katı yiyeceklere başladığı ve beni serbest bıraktıkları zaman, gidip bir mezartaşı aldım. Fakat üstüne yazı kazdıracak param yoktu. O bir sözcük uğruna mezar taşçısıyla yaptığım anlaşma için şimdi pişmanım. Keşke istediğini daha uzun süre verseydim de taşa hepsi yazılsaydı. Fakat benim için tek sözcük yeterliydi; çünkü sen benim için "Sevgili"sin. Mezbahayı ve avlusunda çalışan Cumartesi kızlarını da anımsamak zorunda değilim. Yaptığımın Bebe Suggs'ın tüm yaşamını değiştirdiğini de unutabilirim. Cemaatından ve dostlarından olmuştu. Sadece çamaşır yıkayıp ayakkabı yapmakla yetindi. Herseyi unutabilirim, çünkü mezartaşına yazı yazılır yazılmaz sen varlığını evde hissettirdin ve hepimizin aklını başından aldın. O zaman anlamamıştım. Bana kızgınsın sandım. Ama öyle idiysen bile şimdi bana döndün: meğer ben haklıymışım. Dediğim doğru çıktı. Evimin dışında benim için başka bir yaşam yok. Tek bir şey bilmek istiyorum. Boynundaki yara izi ne kadar kötü?</p>

  <p>On altı yıldan beri ilk kez işe geç giderken, bütün bunları aklından geçirdi. Aynı anda Stamp Paid de yorgunluğuyla savaşıyor ve yaşadıklarını düşünüyordu. Bebe Suggs, Beyazların savaşı kazandığına inanarak dua yerine gitmekten vazgeçmişti. Stamp böyle bir zaferi kabullenemezdi. Bebe'nin arka kapısı yoktu: onun için soğuk havaya ve içerden gelen ses duvarına göğüs gererek merdivenleri çıktı. Kuvvet almak için cebindeki kırmızı kurdeleyi elledi. Önce hafifçe, sonra sert bir şekilde kapıyı yumrukladı. Kapısını çaldığı bir zenci evinin kendisini kabul etmeyişine hayretler içinde kaldı. Pencereye yaklaştı ve bağırmak istedi. İçeride birileri vardı. Herhalde biri kapıya doğru yürüyordu. Cebindeki kurdeleyi didikleyerek merdivenlerden indi. Şimdi bu eve karşı olan utancı ve borcuna, bir de merakı eklenmişti. Pencerede iki gölge geri çekildi. Birini tanıdı. Öteki aklını karıştırdı. Onu tanımıyordu; kimsenin de tanıdığını sanmıyordu. Bu eve kimse gelmezdi ki.</p>

  <p>Tat alamadığı kahvaltısını bitirdikten sonra, bir şeyler öğrenmek için Ella ve John'a uğradı. Belki orada, bunca yıl çevresine iyilik yaptıktan sonra, bir borcu olup olmadığını öğrenebilirdi. Asıl adı Joshua'ydı. Karısını efendisinin oğluna teslim ettiği zaman adını değiştirmişti. Bu yüzden kimseyi öldürmedi. Karısı özellikle adamın hayatta kalmasını rica etmişti. Çünkü delikanlı hevesini alınca kime dönecekti? Böylece kimseye borcu kalmadığını, eğer vardıysa da, bu davranışıyla hepsini ödediğini düşündü. Bu yüzden biraz delişmen, başıbozuk ve sarhoş olacağını sandı. Oldu da. Çok ya da az çalışmak, hiç çalışmamak. Akıllı ya da aptal davranmak. Uyumak, uyanmak: birinden hoşlanmak, diğerlerinden nefret etmek. Yaptığı hiç bir şey onu tatmin etmemeye başladı. Yaşamının bir anlamı kalmamıştı. Onun için başkalarına yardım etmeye karar verdi. Onların çektikleri acıların bedelini ödemelerine yardımcı oldu. Dövülmüş kaçakları sandalına alıp karşı tarafa geçirdi ve sanki onlara kendi satış kâğıtlarını verdi. Şöyle derdi, "Çektiklerinizin bedelini ödediniz. Şimdi hayat size borçludur." İyiliklerinin karşılığında aldığı makbuz ise, kendisine açılan her evin kapısıydı. Ella ve John'un evinin önünde durup "İçerde kimse var mı?" diye seslendiğinde kapının mandalı hemen açıldı.</p>

  <p>"Nerelerdesin? Eğer Stamp dışarı çıkmıyorsa, hava soğuk olmalı dedim John'a."</p>

  <p>"Dışarıdaydım." deyip kasketini çıkardı ve başını kaşıdı.</p>

  <p>"Nerede? Buralarda değildin." diyen Ella, sobanın arkasındaki ipe iki tane iç çamaşırı astı.</p>

  <p>"Bu sabah Bebe Suggs'ın evine kadar uzandım."</p>

  <p>"Orada ne işin vardı? Seni içeri davet ettiler mi?" diye sordu Ella.</p>

  <p>"Onlar Bebe'nin yakınları. Davete gerek yok ki."</p>

  <p>Ella diliyle ses çıkardı ve bir şey demedi. Ella, Bebe Suggs'ın ve Sethe'nin dostuydu - o kötü güne kadar - Panayırda selamladığından beri Sethe'nin yanına gitmemişti.</p>

  <p>"Orada yeni biri var. Bir kadın. Kim olduğunu biliyor musun?"</p>

  <p>"Bu kasabada tanımadığım zenci kadın yoktur. Neye benziyordu? Sakın Denver olmasın?"</p>

  <p>"Denver'i tanırım. Bu kız daha inceydi."</p>

  <p>"Emin misin?"</p>

  <p>"Gördüğümü bilirim."</p>

  <p>"124 numaralı evde herşey olabilir."</p>

  <p>"Doğru."</p>

  <p>"Paul D'ye sor."</p>

  <p>"Onu bulamıyorum," dedi Stamp Paid. Paul D'nin hayatını, verdiği bilgiden sonra, mahvettiği için, onu pek aramamıştı.</p>

  <p>"Kilisede yatıp kalkıyor," dedi Ella.</p>

  <p>"Kilisede mi?" Stamp hem şaşırdı hem üzüldü.</p>

  <p>"Evet. Peder Pike'a mahzende kalabilir miyim diye sormuş."</p>

  <p>"Orası buz gibidir."</p>

  <p>"Herhalde biliyordu."</p>

  <p>"Bunu neden yaptı?"</p>

  <p>"Gururundan olmalı."</p>

  <p>"Gerek yoktu ki. Kim olsa onu evine alırdı."</p>

  <p>Ella dönüp Stamp Paid'e baktı. "Uzaktan kimse kimsenin aklından geçeni bilemez. Söylemesi gerekti."</p>

  <p>"Niçin? Neden söylemesi gerekmiş? Kimse onu davet edemez miydi? Neler oluyor? Ne zamandan beri kasabaya gelen bir zenci, köpek gibi mahzende yatmak kalıyor?"</p>

  <p>"Sakin ol Stamp!"</p>

  <p>"Hayır, insanlar biraz olsun akıllanana kadar, en azından bir Hristiyan gibi davranana kadar çabalayacağım."</p>

  <p>"Sadece birkaç gün oldu."</p>

  <p>"Bir tek gün bile olmamalıydı. Sen biliyordun da neden yardım elini uzatmadın? Hiç yakıştıramadım sana. Seninle birlikte yirmi yıldan beri ırmaktan zenci kurtarırız. Şimdi adama yatacak yer sunmadığını mı söylüyorsun? Ayrıca adam bedavacı değil, çalışıyor."</p>

  <p>"İsteseydi, onu alırdım."</p>

  <p>"Şimdi durup dururken bu resmiyet neden?"</p>

  <p>"Onu çok iyi tanımıyorum."</p>

  <p>"Zenci olduğunu biliyorsun ya."</p>

  <p>"Stamp, bu sabah benimle uğraşma. Keyfim yok."</p>

  <p>"Onun yüzünden, değil mi?"</p>

  <p>"Kimin?"</p>

  <p>"Sethe'nin. Onu içeri alıp bir süre birlikte yaşadıkları için mi? Sen onunla..."</p>

  <p>"Dur, bakalım. Dereyi görmeden paçaları sıvama."</p>

  <p>"Kızım, vazgeç. Bunları yutmayacak kadar eski dostuz."</p>

  <p>"İyi ama orada neler olup bittiğini kim bilebilir? Ayrıca ben Sethe'nin de kim olduğunu, ailesini hiç bilmiyorum."</p>

  <p>"Nee?"</p>

  <p>"Tek bildiğim Bebe Suggs'ın oğlu ile evli olduğu -ki ondan da emin değilim. Halle nerede, ha? Bebe, John kucağında getirene kadar onu tanımıyordu. Yeni doğan bebeğini de göğsüne ben bağlamıştım."</p>

  <p>"Bebeği ben bağladım. Sen de arabaya bindirdin. Sen kim olduğunu bilmiyorsan, çocukları biliyor."</p>

  <p>"Ne yani, çocukların anası değildi demedim ki. Ama bakalım onlar Bebe Suggs'ın torunları mıydı? Nasıl olup da o tekneye kocasız bindi? Kendi kendine ormanda çocuğunu nasıl doğurdu? Beyaz bir kadın yardım etti dedi. Palavra. Sen inanıyor musun? Beyaz kadın yardım etmiş! Ne biçim bir beyazmış o?"</p>

  <p>"Yapma Ella"</p>

  <p>'Ormanda dolaşan beyaz, elinde silah tutmuyorsa, bildiğimiz başka birşey tutuyordur."</p>

  <p>"Siz dosttunuz."</p>

  <p>"Evet, gerçek yüzünü gösterene kadar."</p>

  <p>"Ella!"</p>

  <p>"Kendi çocuğunu boğazlayan bir arkadaşım yok benim."</p>

  <p>"Fazla ileri gittin."</p>

  <p>"Hayır. Asıl sen geride kaldın."</p>

  <p>"Peki, bunların Paul D ile ilgisi ne?"</p>

  <p>"Acaba onu evden ne kaçırdı? Söylesene."</p>

  <p>"Ben neden oldum."</p>

  <p>"Sen mi?"</p>

  <p>"Ona gazete parçasını gösterip, Sethe'nin yaptığını anlattım. Ona okudum. Aynı gün evi terketti."</p>

  <p>"Bunu bana söylemedin. Ben onun bildiğini sanıyordum."</p>

  <p>"Hiçbir şey bilmiyordu. Onu da Bebe Suggs'ı da eskiden beri tanıyormuş. Aynı yerdeymişler."</p>

  <p>"Bebe Suggs'ı tanıyor muymuş?"</p>

  <p>"Elbette. Halle'yi de."</p>

  <p>"Ve Sethe'nin yaptıklarını öğrenince onu bıraktı."</p>

  <p>"Şimdi yatacak bir yeri hak etti mi?"</p>

  <p>"Anlattıklarınla işin rengi değişti. Ben sandım ki..."</p>

  <p>Stamp Paid, Ella'nın ne düşündüğünü biliyordu.</p>

  <p>"Sen buraya Paul D hakkında konuşmaya gelmedin," dedi Ella. "Sen yeni kızı soruyorsun."</p>

  <p>"Evet öyle."</p>

  <p>"Herhalde Paul D onun kim ya da ne olduğunu bilir."</p>

  <p>"Senin aklın fikrin hayaletlerle dolu. Nereye baksan onları görürsün."</p>

  <p>"Sen de benim gibi bilirsin ki kötü biçimde ölenler, toprağın altında kalmaz."</p>

  <p>Bunu yadsıyamadı. Öyle ya Hazreti İsa da kalmamıştı. Alınmadığını göstermek için, sunduğu peynirden bir parça yedi ve Paul D'yi aramak üzere yola çıktı. Onu kutsal kurtarıcı kilisesinin önündeki basamaklarda, gözleri kıpkırmızı, ellerini bacaklarının arasına sıkıştırmış olarak otururken buldu.</p>

  <p><br /></p>

  <p>Lokanta sahibi Sawyer, Sethe'yi mutfağa girerken görünce, bağırdı. Fakat o sırtını dönüp önlüğüne uzandı. Artık onu etkileyemezlerdi. Bütün delikleri ve çatlakları sımsıkı kapatmıştı. Onları durdurabilmek için elinden geleni yapmıştı. Fakat her an onu sarsabileceklerini, bağlandığı yerden söküp koparabileceklerini ve saçlarını çeken kuşlara gagalatabileceklerini çok iyi biliyordu. Onlar anasının sütünü kurutmuşlar; sırtına dayakla bir ağaç kondurmuşlardı. Karnı burnundayken onu ormana sürüklemişlerdi. Beyazlardan gelen herşey kokuşmuştu. Onlar, Halle'nin yüzünü tereyağına bulamışlar; Paul D'nin ağzına demir koymuşlar; Sixo'yu yakmışlar ve annesini asmışlardı. Artık beyazlardan gelecek hiçbir haberle ilgili değildi. Beyazların yarattığı, severek yaşadığı ve Ella, John ile Stamp'in bildiği dünya hakkında hiçbir şey öğrenmek istemiyordu. Saçlarını kuşların gagaladığı andan sonra onların dünyasıyla ilgisi kalmamalıydı.</p>

  <p>Bir zamanlar böyle katı değildi. İnsanlara güvenirdi. Bayan ve Bay Garner'e güvenmişti. Verdikleri küpeleri iç etekliğine iğnelemişti. Onları kullanmaktan çok saklamak istemişti. Böylece iyilerle kötüleri ayırt edebilirim sandı. Öğretmene karşın Amy vardı. Onun öğrencisine karşın da Garner, Bodwin ya da şerif vardı. Şerif nezaketle dirseğine dokunup, meme verirken başını başka yana çevirmişti. Fakat sonunda Bebe Suggs'ın son sözlerine inandı ve bütün iyi anılarını gömdü. Paul D, geçmişi eşeledi; vücudunun ateşini uyandırdı, yaralı sırtını öptü, anılarını tazeledi ve ona pek çok haber getirdi. Kesik süt, demir, horozların tebessümü gibi konulardan söz etti. Fakat onun verdiği haberi duyunca, ona dört ayaklı demiş ve veda etmeden çekip gitmişti.</p>

  <p>"Bu sabah benimle konuşmayın, Bay Sawyer. Hiç keyfim yok."</p>

  <p>"Ne? Ne? Bana karşılık mı veriyorsun?"</p>

  <p>"Bana birşey demeyin diyorum."</p>

  <p>"Hemen pastaları hazırla."</p>

  <p>Sethe meyvaları elledi ve soymak için bıçağı aldı.</p>

  <p>Meyvalı tart fırındayken, meyvanın suyu taşıp da 'tıss' sesini çıkardığı zaman, patates salatasını hazırlamıştı bile. Sawyer mutfağa geldi ve, "Çok tatlı yapma," dedi. "Çok şeker koyarsan yemezler."</p>

  <p>"Her zamanki gibi yapıyorum."</p>

  <p>"Sen beni dinle. Tatlı yapma."</p>

  <p>Sosisler'den geri gelen olmazdı. Ahçı nasıl yapıyorsa, Sawyer'in lokantasında hiç sosis artmazdı. Eğer Sethe, sosis istiyorsa, önceden ayırırdı. Fakat her zaman çorba kalırdı. Bugün bütün pastaları da satıldı. Yalnız pirinçli puding ve yarım tepsi iyi olmamış zencefilli çörek vardı. Eğer bütün sabah, hayallere dalmasaydı, akşam yemeği için bir şeyler ayırabilirdi. Saatten pek iyi anlamazdı ama akreple yelkovan üst üste gelince işinin bittiğini bilirdi. Metal kapaklı bir kavanoza çorba koydu ve zencefilli çöreği de yağlı kasap kâğıdına sardı. Bunları dış etekliğinin cebine yerleştirdikten sonra yıkanmaya başladı. Ahçı ve öteki iki garsonun eve taşıdıkları yanında, onun aldıkları pek az sayılırdı. Bay Sawyer haftada 3.40 dolar ve akşam yemeğini evine götürmesine izin verirdi. İşe girerken akşam yemeğini alma koşulunu kabul ettirmişti. Fakat ara sıra kibrit, azıcık gaz yağı, tuz ya da tereyağ aldığı da olurdu. Bunları alırken utanırdı. Dışarıdan satın alacak kadar parası vardı; fakat dükkânın arka kapısı önünde kuyrukta beklerken, Ohio'nun bütün beyazlarına servis yapıldıktan sonra, dükkân sahibinin zenci gurubuna bakması onuruna dokunuyordu. Hırsızlık yapıyorum diye utanırdı. Sixo'nun bu konuda öne sürdüğü fikir hoşuna gitmişti ama öğretmen aynı kanıda değildi.</p>

  <p>Öğretmen sakin fakat kesin bir biçimde yanıtını bekleme gereğini duymadan, Sixo'ya şu soruyu sormuştu:</p>

  <p>"Sen şu domuz yavrusunu çaldın mı? Evet, çaldın."</p>

  <p>Sixo yalvarmak ya da yadsımak için oturduğu yerden kalkmadı. Elinde yediği domuzun kemiği, tabağında etin kıkırdağı parlıyordu.</p>

  <p>"Çaldın, değil mi?"</p>

  <p>"Hayır, efendim" dedi, fakat gözlerini tabaktaki etten ayırmama nezaketini gösterdi.</p>

  <p>"Bana çalmadığını söylüyorsun. Gözümün içine bak da söyle."</p>

  <p>"Hayır, efendim. Çalmadım."</p>

  <p>Öğretmen gülümsedi. "Sen mi öldürdün?"</p>

  <p>"Evet, efendim. Ben öldürdüm."</p>

  <p>"Sen mi kestin?"</p>

  <p>"Evet, efendim."</p>

  <p>"Pişirdin mi?"</p>

  <p>"Evet, efendim."</p>

  <p>"Sonra da yedin mi?"</p>

  <p>"Evet, efendim. Yedim."</p>

  <p>"Peki sence bu hırsızlık değil mi?"</p>

  <p>"Hayır, efendim. Değildir."</p>

  <p>"Öyleyse nedir?"</p>

  <p>"Size ait olan malı geliştiriyorum, efendim."</p>

  <p>"Nee?"</p>

  <p>"Hayvanı iyi beslemek için Sixo çavdar ekti. Daha iyi ürün alabilmeniz için Sixo toprağı sürdü. Sixo daha iyi çalışabilsin diye Sixo'yu besledi."</p>

  <p>Akıllı ve hazır cevaptı ama Öğretmen ona kimin efendi kimin köle olduğunu göstermek için dövdü. Bay Garner, kulağında bir delik açılıp öldüğünde, karısı felçten ötürü iç kulak zarının patladığını söylemişti. Sixo'ya göre o işi barut yapmıştı. Dokundukları herşey için hırsızlıkla suçlanırlardı. Bir avuç mısır, tavuğun unuttuğu iki folluk yumurtası için bile. Öğretmen Güzel Evim'de çalışan zencilerin ellerinden silahlarını almıştı. Avlanmaları yasaklanınca, ekmek, fasulye, mısırlapası, sebze ve mezbahada et kesildiğinde kalan artıklarla karınlarını doyurmak zorunda kaldılar. O zaman yiyecek aşırmak yalnız hakları olmaktan çıktı, buna zorunluydularda.</p>

  <p>Sethe onlara hak veriyordu. Ama şimdi para aldığı bir iş ve eski bir mahkûmu işe alacak kadar iyi yürekli bir patronu vardı. Buna karşın, kuyrukta beklemek yerine ufak tefek şeyleri aşırmaktan ötürü utanıyordu. Beyazların arasında itilip kakılmaktan, ona acımalarından hoşlanmıyordu. Hele şimdi hiç. Alnında biriken terleri elinin tersiyle sildi. İş günü bitmişti ve heyecan içindeydi. Kendini epeydir böyle canlı hissetmemişti. Çamurlu sularda yuvarlanan köpekleri izlerken dudaklarını ısırdı. Bugün biri onu arabasına davet etse seve seve kabul ederdi. Kimse çağırmazdı. On altı yıldan beri, gururu, birinden bunu istemeyi engelliyordu. Ama bugün bir an önce eve dönmek için acele ediyordu.</p>

  <p>Sawyer bir daha geç kalmamasını tembih ettiği vakit onu duymadı bile. Eskiden, yardımcılarına sabırlı ve iyi davranan bir adamdı. İç savaşta oğlunu yitirdikten sonra ters olmaya başlamıştı. Sanki Sethe'nin kara yüzü kabahatliymiş gibi.</p>

  <p>"Hı-hı" dedi. Aklındaysa, acaba eve orada bekleyen kıza bir an önce nasıl kavuşurum düşüncesi vardı.</p>

  <p>Sarıp sarmalanmış, öne doğru eğilmiş bir halde yola koyulduğunda aklı unutması gereken şeylerle doluydu.</p>

  <p>Tanrıya şükür, artık herşeyi biliyorsun. Anlatmama gerek yok. Biliyorsun seni asla bırakıp gitmezdim. Tren geldiğinde kaçmak için hazır olmalıydım. Öğretmen bize, öğrenmekte zorluk çektiğimiz şeyleri öğretiyordu. Elindeki mezuraya hiç aldırmamıştım. Hepimiz buna gülüyorduk - Sixo dışında. O hiç bir şeye gülmezdi. Ama benim aldırdığım yoktu. Öğretmen elindeki ipi başımdan geçiriyor, burnumdan aşırıyor, arkamdan dolaştırıyordu. Dişlerimi saydı. Ben onu kaçık sandım. Hele sorduğu sorular daha da garipti.</p>

  <p>Erkek kardeşlerin ve ben ikinci tarladan dönüyorduk. Birinci tarla eve yakındı; orada çabuk yetişen sebzeler ekiliydi; fasulye, soğan, bezelye gibi. Öteki tarla daha uzaktaydı, orada yetişmesi uzun zaman alan patates, tatlı kabak, bamya ve salata gibi sebzeler vardı. Henüz koparılacak kadar olmamışlardı. Azıcık salata vardı. İyi ürün alabilmek için toprağı çapalayıp otları ayıkladık. Sonra eve döndük. İkinci tarladan sonra toprak yükseliyordu. Tümsek gibi bir yer vardı. Buglar ve Howard'ın tepesine çıkıp aşağı yuvarlanmalarına ve tekrar tepeye çıkmalarına yetiyordu. İşte onları düşümde böyle görürdüm -kısacık tombul bacaklarıyla tepeciğe tırmanıp gülerken- Şimdi ise tek gördüğüm sırtlarını bana dönüp tren raylarında yürümeleri. Hep benden uzaklaşıyorlar. Ama o gün yerlerde yuvarlanırken mutluydular. Daha erkendi. Bitkilerin büyüme mevsimi gelmişti ama daha pek bir şey çıkmamıştı. Bezelyelerin üstünde hâlâ çiçekleri olduğunu anımsıyorum. Otlar uzamıştı, beyaz tomurcuklarla doluydu ve uzun saplı kırmızı çiçek açmış baharların yanında peygamber çiçeğine benzeyen soluk mavi bir şeyler vardı. Aslında acele etmeliydim, çünkü seni bir sepet içinde arka bahçede bırakmıştım. Tavukların eşindiği yerden uzaktaydı, ama sen bunları bilmezsin ki. Her neyse, iki adımın birinde durup çiçeklere ve gökyüzüne bakmama kardeşlerin sabır göstermedi. Onlar önden koştu; ben de onları bıraktım. Yılın o vaktinde havada tatlı bir şey vardır ve esinti de uygunsa içerde kalmak zordur. Eve geldiğimde Howard ve Buglar'ın kulübenin çevresinde güldüklerini duydum. Çapamı yere koydum ve sana ulaşmak için yan bahçeden geçtim. Gölge yer değiştirmişti, yanına geldiğim zaman güneş tam yüzüne vuruyordu. Fakat uyanmadın. Seni kollarıma alıp uyurken bakmak istedim. Ne yapacağımı bilemedim, yüzün öyle tatlıydı ki. Az ötede Bay Garner'in üzüm çardağı vardı. Kendi şarabını yapıp içmek istiyordu. Ancak bir maşrapa üzüm elde edebildi. Bence toprak uygun değildi. Babana göre yağmurdan ötürü iyi üzüm olmuyordu. Sixo'ya göre böcekler asma dallarını yiyip bitiriyordu. Üzümler küçük, kuru ve sirke gibi ekşiydi. Orada ufak bir masa vardı. Sepetini alıp, çardağa taşıdım. Orası serin ve gölgeydi. Seni oraya koyduktan sonra sinekler ve böcekler sokmasın diye mutfaktan ince bir bez almayı düşündüm. Eğer Bayan Garner'ın bana ihtiyacı yoksa, sebzeleri ayıklarken seninle orada oturup biraz vakit geçirebilirdik.</p>

  <p>Arka kapıya vardığım zaman, bazı sesler duydum. Öğretmen öğrencilerine her öğleden sonra ders verirdi. Hava iyi olunca, onlara okuma ve yazmayı verandada öğretirdi. O konuşur, öğrencileri yazar, ya da o okur, öbürleri dediklerini yazardı. Şimdi sana anlatacağım şeyi babana bile söylemedim. Az kaldı Bayan Garner'e anlatacaktım ama öyle güçsüzleşmişti ki yapamadım. İlk defa sana söylüyorum ki yaptığımın nedenini anlayasın. Ama zaten biliyorsun. İstersen beni dinleme. Fakat ben istemeden o gün konuşulanları duydum. Öğretmen öğrencileriyle konuşurken şöyle dediğini işittim. "Hangisini yazıyorsunuz?" Çocukların biri, "Sethe'yi" dedi. Adımı duyunca kulak kabarttım ve görmek için bir iki adım attım. Öğretmen, bir eli arkasında, çocuğun yanında durdu. Başparmağını birkaç kez yaladıktan sonra defterin sayfalarını çevirdi. O kadar ağır çeviriyordu ki neredeyse arkamı dönüp dediğini duydum. "Hayır. Hayır. Öyle değil. Size sol tarafa insancıl niteliklerini, sağ tarafa da hayvansal niteliklerini yazmanızı söyledim. Sıralamayı iyi yapın." Geri geri yürümeye başladım, nereye gittiğime başımı çevirip bakmıyordum. Yalnızca ayaklarımı hareket ettirip geri gidiyordum. Ağaca çarptım ve başım karıncalandı. Avluda köpeklerin biri yerdeki çanağı yalıyordu. Çabucak çardağa döndüm. Mutfaktan tülbenti alamamıştım. Yüzünün gözünün üstünde sinekler, ellerini ovuşturarak, dolaşıyorlardı. Başım ağrıdan çatlıyordu. Sanki kafama binlerce iğne batırıyorlar gibiydi. Kimseye, Halle'ye bile, birşey anlatmadım. Fakat aynı gün Bayan Garner'e bazı şeyleri sordum. Hastaydı, son günlerinde olduğu kadar kötü değildi ama çenesinin altında kocaman bir torba gibi ur vardı. Ağrımıyordu ama gücü kalmamıştı. Önceleri sabahları kalkıp dolaşabiliyordu, öğleye doğru, inekleri ikinci kez sağdığımız zaman, ayakta duramıyordu. Sonraları geç uyanmaya başladı. O gün yanına gittiğim zaman bütün gün yataktan çıkmamıştı. Ona biraz fasulye çorbası götürüp sorayım dedim. Yatak odasına girdiğimde, gece başlığının altından bana baktı. Gözlerinin feri kalmamıştı. Ayakkabıları ve çorapları yerdeydi. Demek kalkıp giyinmek istemişti.</p>

  <p>"Size fasulye çorbası getirdim," dedim.</p>

  <p>"Yutabileceğimi sanmıyorum," dedi.</p>

  <p>"Bir deneyin."</p>

  <p>"Bu çorba çok koyu."</p>

  <p>"Biraz sulandırayım mı?"</p>

  <p>"Hayır. Geri götür. Bana bir bardak soğuk su getir."</p>

  <p>"Peki, efendim. Size birşey sorabilir miyim?"</p>

  <p>"Ne var, Sethe?"</p>

  <p>"Nitelik ne demek?"</p>

  <p>"Ne?"</p>

  <p>"Bir sözcük. Nitelik."</p>

  <p>Başını yastıkta oynatarak, "Özellikler - Kim öğretti bu sözcüğü?" dedi.</p>

  <p>"Öğretmen söylerken duydum."</p>

  <p>"Suyu değiştir, Sethe. Bu ılık."</p>

  <p>"Peki, efendim. Özellik nedir?"</p>

  <p>"Sethe, soğuk su istiyorum."</p>

  <p>Sürahi ve çorba tabağını tepsiye koyup alt kata indim. Tekrar yukarı çıktığımda, soğuk suyu içebilmesi için başını dik tuttum. Boğazındaki ur yutkunmasını güçleştirdiği için suyu bitirmesi zaman aldı. Arkasına yaslanıp ağzını sildi. Kaşlarını çatarak şöyle dedi. "Gözlerimi açamıyorum, Sethe. Hep uyumak istiyorum."</p>

  <p>"O halde uyuyun," dedim. "Ben her işe bakarım."</p>

  <p>Sonra bir sürü şey sordu. Halle'nin işleri yoluna koyduğunu bildiğini söyledi. Öğretmenin, Paul kardeşlere ve Sixo'ya iyi davranıp davranmadığını sordu.</p>

  <p>"Evet, efendim. İyi görünüyor," dedim.</p>

  <p>"Onlar Öğretmenin dediklerini yapıyorlar mı?"</p>

  <p>"Söylemesine gerek yok, efendim."</p>

  <p>"İyi. Çok şükür. Bir iki gün içinde ayağa kalkıp aşağı inerim. Biraz daha dinlenmeye ihtiyacım var. Doktor yarın gelecek değil mi?"</p>

  <p>"Özellikler dediniz, efendim."</p>

  <p>"Ne?"</p>

  <p>"Özellikler?"</p>

  <p>"Hmm. Örneğin yaz mevsiminin özelliği sıcak havalardır. Bir şeye ait olan nitelik onun özelliğidir."</p>

  <p>"Birden fazla olabilir mi?"</p>

  <p>"Tabii olabilir. Bebeğin parmak emmesi bir özelliğidir. Daha başkaları da olabilir. Boğayı inekten uzak tutun. Bay Garner her yıl buzağı vermesini istemezdi. Beni duyuyor musun? Pencereden dışarı bakma ve beni dinle."</p>

  <p>"Peki, efendim."</p>

  <p>"Enişteme söyle, akşam yemeğinden sonra yanıma gelsin."</p>

  <p>"Peki, efendim."</p>

  <p>"Saçını yıkarsan, bitlerden kurtulursun."</p>

  <p>"Saçımda bit yok, efendim."</p>

  <p>"Neyse, iyice yıka. Kaşıyıp duruyorsun. Sakın sabun bitti deme.</p>

  <p>"Hayır, efendim."</p>

  <p>"Peki, şimdilik bu kadar. Konuşmak beni yoruyor."</p>

  <p>"Peki, efendim."</p>

  <p>"Teşekkür ederim, Sethe."</p>

  <p>"Bir şey değil, efendim."</p>

  <p>Sen yattığımız yeri anımsamayacak kadar küçüktün. Kardeşlerin camın altında yatardı. Sen, ben ve baban duvar kenarında uyurduk. Öğretmenin beni neden ölçtüğünü öğrendiğim gece uyku tutmadı. Halle yanıma geldiği zaman öğretmen hakkında ne düşündüğünü sordum. "Düşünecek ne var ki?" dedi. "Beyaz değil mi?" Bay Garner gibi biri mi diye sordum.</p>

  <p>"Ne öğrenmek istiyorsun, Sethe?"</p>

  <p>"Garner'ler daha önce tanıdığım beyazlara benzemiyor."</p>

  <p>"Ne fark görüyorsun?"</p>

  <p>"Şey, bir kere bağırmadan alçak sesle konuşuyorlar."</p>

  <p>"Ne farkeder ki. Söyledikleri aynı kapıya çıkar."</p>

  <p>"Bay Garner annenin özgürlüğünü satın almana izin verdi."</p>

  <p>"Evet, verdi."</p>

  <p>"Eee?"</p>

  <p>"Vermeseydi, onun mutfağında ocak başında ölecekti."</p>

  <p>"Ama verdi ya. Sana hayır da diyebilirdi."</p>

  <p>"Ha - ya..."</p>

  <p>"Uyuma Halle."</p>

  <p>"Ha - dedim ya."</p>

  <p>"Hayır diyebilirdi. Demedi."</p>

  <p>"Demedi. Anam burda on yıldan beri çalışıyor. Bir on yıl daha çalışsa, işi biterdi. Son yılları için ben ödeme teklif edince, seni, beni ve üç çocuğumuzu elinin altında tutmuş oluyor. Bir yıllık borcum kaldı. Öğretmen dışarda değil burda fazla mesai yapmamı söylüyor."</p>

  <p>"Sana fazladan para verecek mi?"</p>

  <p>"Yooo."</p>

  <p>"O zaman borcunu nasıl ödeyeceksin? Ne kadar kaldı?"</p>

  <p>"123 dolar 70 sent."</p>

  <p>"Bu parayı istemiyor mu?"</p>

  <p>"Birşeyler istiyor."</p>

  <p>"Ne?"</p>

  <p>"Bilmem. Benim Güzel Evim'den ayrılmamı istemiyor. Oğlanlar ufakken dışarda çalışmam işine gelmiyormuş.</p>

  <p>"Borçlandığın para ne olacak?"</p>

  <p>"Bir şekilde benden alacaktır."</p>

  <p>"Ne şekilde?"</p>

  <p>"Bilmiyorum, Sethe."</p>

  <p>"O halde sorun nasıl olacağı."</p>

  <p>"Bu bir tanesi. Başka sorun da var."</p>

  <p>"Nedir?"</p>

  <p>Yattığı yerden doğruldu, eliyle yanağımı okşadı. "Şimdi sorun şu. Seni, beni, şurada yatan kızımızı kim kurtaracak kölelikten?"</p>

  <p>"Ne dedin?"</p>

  <p>'Eğer bütün iş saatlerim Güzel Evim'de geçecekse, geriye satacak neyim kalıyor ki?"</p>

  <p>Arkasını döndü ve uykuya daldı. Uyuyamayacağımı sandım ama az sonra ben de uyudum. Söylediği ya da söylemediği birşey beni aniden uyandırdı. Sanki başıma biri vurmuş gibi yattığım yerden dikiliverdim. Sen de uyanıp ağlamaya başladın. Seni sallamaya çalıştım. Odanın içinde fazla yer olmadığından seni kucağıma alıp dışarı çıktım. Bir aşağı bir yukarı yürüdüm. Büyük evin üst penceresinde ışık vardı. Beni uyandıran ve kafamı kurcalayan şu sözcüklerdi. "Oğlanlar ufakken." Bütün gün ot ayıklar, süt sağar ve odun toplarken bu sözler aklımdan çıkmadı.</p>

  <p>İşte o zaman kaçmayı tasarlamalıydık. Ama yapmadık. Ne düşündüğümüzü bilmiyorum ama kaçmak için para gerekti. Rüşvet vermek için. Kaçmak aklımızdan geçmemişti. Hepimiz mi yoksa birkaçımız mı kaçacaktık? Nereye, nasıl gidecektik? Sonunda Sixo konuyu açtı. Bayan Garner, maddi sorunlarını çözmek için Paul F'i satmak zorunda kalmıştı. Aldığı parayla iki yıl geçindi. Para suyunu çekince eniştesine mektup yazıp çağırdı. Güzel Evim'de dört zenci erkekle yalnız kalmasının doğru olmayacağını düşünerek eniştesi ve iki yeğeninin yanında oturmalarını istedi. Kocaman şapkası, gözlükleri ve sandık dolusu kâğıtla öğretmen enişte çıkageldi. Alçak sesle konuşuyor, devamlı çevreyi izliyordu. Paul A'yı dövdü. Uzun süren, sert bir dayak değildi ama ilk kez oluyordu. Bay Garner dayağa izin vermezdi. Paul A ondan sonra ağaç altında Sixo ile buluşur oldu. Geceleri dışarı kaçan içimizde yalnız Sixo olduğu için, Halle, trenin yerini onun keşfettiğini söyledi.</p>

  <p>Halle, eliyle ahırların ötesini göstererek, "Sixo, özgürlük o yanda diyor," dedi. "Kocaman bir tren geçiyormuş. Oraya varabilirsek, rüşvet falan gerekmez."</p>

  <p>"Tren mi, o da nesi?" diye sordum.</p>

  <p>O vakit benim önümde sustular. Halle bile konuşmadı. Fakat aralarında fısıldaştılar ve Sixo gökyüzüne baktı. Yukarılara değil de, ağaçların tepesine gözlerini dikti. Aklının Güzel Evim'de olmadığı belliydi.</p>

  <p>Kaçma planı iyiydi, fakat vakit geldiğinde ben Denver'e hamileydim. Onun için bazı değişiklikler yaptık. Bu değişiklik, (Paul D'nin söylediğine göre) Halle'nin yüzünü tereyağa bulamaya ve Sixo'yu nihayet güldürmeye yetmişti.</p>

  <p>Fakat sonunda seni ve oğlanları kurtarabildim. Tren düdüğünü öttürdüğünde yalnız sizler hazırdınız. Halle'yi ve ötekileri bulamadım. Sixo'nun yandığını. Paul D'nin ağzına demir gem vurulduğunu bilmiyordum. Çok sonra öğrendim. Böylece hepinizi, mısır tarlasında bir arabanın içinde bekleyen kadına yolladım. Artık öğretmenin defteri ve mezurası bebeklerime zarar veremeyecekti. Ha, ha-ha. Sonradan katlandıklarım hep senin hatırın için oldu. Koşmak zorundaydım çünkü sütümü sana yetiştirmeliydim. Bunları anımsıyorsun, değil mi? Bu eve varınca herkese yetecek kadar sütüm oldu.</p>

  <p><br /></p>

  <p>Şu köşeyi dönünce, Sethe evin bacasını görebilecekti. Ev artık tenha ve ıssız gözükmüyordu. Bacadan yükselen duman, ona geri gelen birinin sıcaklığını yansıtıyordu. Sanki hiç gitmemiş, mezartaşına gerek kalmamış gibi - atan kalbi sanki ellerinde durmamış gibi.</p>

  <p>Kapıyı açıp içeri girdi ve arkasından sıkıca kilitledi.</p>

  <p><br /></p>

  <p>Stamp Paid pencerede iki gölge görüp, merdivenlerden aşağı indiği gün, duyduğu anlaşılmaz konuşmaların ölmüş kızgın kara derililere ait olduğuna inandı. Pek azı Bebe Suggs gibi yatağında ölmüştü. Hiçbirinin ise, Bebe Suggs dahil, yaşanır bir hayatı olmamıştı. Okumuş karaderililer, yüksek okullular, doktorlar, öğretmenler, yazarlar ve iş adamları bile çile çekmişti. İlerlemek için kafalarını yormak zorunda kalmalarından öteye bir de bütün siyahların yükünü omuzlarında taşırlardı. Bu yüke bir baş yetmezdi. Beyazlar, zenciler ne kadar terbiyeli olursa olsun, kara derilerinin altında vahşi orman var sanırlardı. O ormanda geliş gidişe elverişsiz akıntılı sular, daldan dala haykırarak sıçrayan maymunlar, uyuyan yılanlar, beyazların kanını emmeye hazır yamyamlar vardı. Stamp, bir bakıma, haklılar diye düşündü. Karaderililer beyazlara nazik, yumuşak, insancıl ve akıllı olabildiklerini kanıtlamaya uğraşırken, onların tavırlarına karşılık, içlerindeki vahşi dürtünün arttığını bilirlerdi. Siyahların geldikleri yerlerden getirdikleri vahşi orman önemli değildi. Asıl beyazlar, siyahların içine vahşet tohumlarını ekiyordu. Tohumlar büyüdü. Etrafa saçıldı. O kadar dağıldı ki yaşamdan sonra da beyazları kuşatmayı sürdürdü. Onları da değiştirdi. Olmak istediklerinden daha çok kana susamış ve aptal göründüler, kendi yarattıkları vahşi dünyadan korkar olmuşlardı. Haykıran maymunlar kendi beyaz derilerinin altında yatıyordu. Kendileri yamyam olmuştu.</p>

  <p>Bu arada, beyazlar arasında yayılan vahşetin çoğunlukla sessiz kaldığı, fakat 124 numaralı evde olduğu gibi, ara sıra sesini yükselttiği anlatılıyordu.</p>

  <p>Stamp Paid, kapıyı çalıp da açtıramayınca, Sethe'nin peşinden koşmayı bıraktı. Sethe ise kapıyı kilitledikten sonra dış dünya ile ilgisini kesti. Artık içerde üç kadın kimseye aldırmadan istediklerini söyleyip yapmakta özgürdüler. Tam özgür sayılmazlardı. Nasıl Stamp Paid dışardayken duyduğu sesleri tanımlamakta zorluk çektikse, 124 numaralı evin kadınlarının da aklından anlayamadıkları ve söyleyemedikleri düşünceler geçiyordu.</p>

  <p><br /></p>
</body>
</html>
