<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Gen Bencildir - Richard Dawkins</title>
  <link href="../Styles/Fontlar.css" rel="stylesheet" type="text/css" />
  <link href="../Styles/style.css" rel="stylesheet" type="text/css" />
  
<style type="text/css">
h1.sgc-1 {text-align: center;}
</style>
</head>

<body>
  <p><br />
  <br /></p>
  <hr class="c2" />

  <h1 class="sgc-1"><strong>VII. Bölüm: Aile Planlaması</strong></h1>
  <hr class="c2" />

  <p><br />
  <br /></p>

  <p>Bazılarının ana baba bakımını neden diğer akraba-seçimli özveri örneklerinden ayırmak istediğini görmek kolay. Ana babanın çocuğuna bakması üremenin bütünsel bir parçası gibi görünüyor, halbuki yeğene karşı özverili davranmak böyle değil. Ben, burada gerçekten de önemli bir ayrımın gizlendiğine inanıyorum, ancak insanlar ayrımı yanlış yerde arıyorlar. Üremeyi ve ana baba bakımını bir yana koyuyorlar; diğer özveri örneklerini diğer yana... Bense, bir tarafta dünyaya yeni bireyler getirmek ile, diğer tarafta varolan bireylere bakmak arasında bir ayrım yapmak istiyorum. Bu iki etkinliğe, sırasıyla, çocuk doğurma ve çocuk bakma diyeceğim. Bireysel bir yaşamkalım makinesi, birbirinden epey farklı iki karar vermek zorundadır: Bakma kararı ve doğurma kararı. Karar sözcüğünü bilinçsiz stratejik hareket anlamında kullanıyorum. Bakma kararları şu biçimdedir: "Bir çocuk var; benimle akrabalık derecesi ... dır; ben onu beslemezsem ölme olasılığı şu kadardır; onu besleyecek miyim?" Diğer taraftan, doğurma kararları ise şöyle: "Dünyaya yeni bir birey getirmek için gerekli adımları atmalı mıyım? Üremeli miyim?" Doğurma ve bakma bireyin zamanı ve diğer kaynakları için bir yere kadar birbirleriyle yarışmak durumundadırlar. Bireyin bir karar vermesi gerekebilir: "Bu çocuğa mı bakacağım, yoksa yeni bir çocuk mu doğuracağım?"</p>

  <p>Türün ekolojik ayrıntılarına bağlı olarak, bakma ve doğurma stratejilerinin çeşitli karışımları evrimsel açıdan kararlı olabilirler. Evrimsel açıdan kararlı olamayacak tek şey, katıksız bir bakma stratejisidir. Eğer bütün bireyler kendilerini varolan çocuklara bakmaya adar ve dünyaya hiç yeni çocuk getirmezlerse, popülasyon kısa zamanda doğurma üzerine özelleşmiş mutant bireyler tarafından istila edilir. Çocuk bakma karma bir stratejinin parçası olduğu takdirde evrimsel açıdan kararlı olabilir; bu anlamda çocuk doğurmaya -en azından bir "miktar"- devam edilmelidir.</p>

  <p>En iyi tanıdığımız türler -memeliler ve kuşlar- çok iyi bakıcılar olmaya yatkındırlar. Genellikle, yeni bir çocuk doğurma kararını bu çocuğa bakma kararı izler. Doğurma ve bakma uygulamada genellikle birlikte yapıldığı için, insanlar bu ikisini hep karıştırırlar. Ancak bencil genlerin bakış açısıyla, önceden de tartıştığımız gibi, ilke olarak kardeşe bakmakla çocuğa bakmak arasında bir fark yoktur. Her iki bebek de size aynı derecede yakındır. İkisinden birini seçmeniz gerektiğinde, kendi çocuğunuzu seçmeniz için genetik bir neden yoktur. Diğer taraftan, tanım gereği, bir kardeş doğuramazsınız. Yalnızca, başka birileri onu doğurduktan sonra ona bakabilirsiniz. Bundan önceki bölümde, bireysel yaşamkalım makinelerinin varolan diğer yaşamkalım makinelerine özverili davranıp davranmama kararını, ideal olarak, nasıl vereceklerine baktık. Bu bölümde ise, dünyaya yeni bireyler getirip getirmeme kararını nasıl vereceklerini tartışacağız.</p>

  <p>I. Bölüm'de sözünü ettiğim, "grup seçilimi" konusundaki anlaşmazlıklar bu noktadan çıkmıştır. Bunun nedeni, grup seçilimi düşüncesini ortaya atan Wynne-Edwards'in, bunu bir "popülasyon düzenlemesi" kuramı kapsamında yapmasıdır. Wynne-Edwards, bireysel hayvanların grubun tümünün iyiliği için, kasıtlı ve özverili olarak, doğum hızlarını düşürdüklerini öne sürmüştür.</p>

  <p>Bu çok çekici bir varsayım, çünkü bireysel insanların yapması gerekene çok iyi uyuyor. İnsanoğlu çok çocuk yapıyor. Popülasyon büyüklüğü dört şeye dayanır: Doğumlar, ölümler, iç göçler ve dış göçler. Dünya popülasyonu bir bütün olarak ele alındığında iç ve dış göç yoktur; geriye doğumlar ve ölümler kalır. Her çift başına düşen ortalama üreyebilen çocuk sayısı ikiden fazla olduğu sürece, doğan bebek sayısı önümüzdeki yıllarda gittikçe artan bir hızla çoğalmaya devam edecektir. Her nesilde, popülasyon, sabit bir miktar artmak yerine, ulaştığı büyüklüğün belli bir yüzdesi ile artacaktır. Bu büyüklüğün kendisi de gittikçe çoğaldığı için, artış aralığı da büyüyecektir. Eğer bu tür bir büyümenin denetlenmeksizin sürüp gitmesine izin verilirse, bir popülasyonun büyüklüğü kısa bir zamanda astronomik sayılara çıkacaktır.</p>

  <p>Yeri gelmişken, bazen nüfus sorunları konusunda kaygı duyan insanların bile anlayamadığı bir şey var: Nüfus artışı insanların kaç tane çocuk sahibi oldukları kadar, ne zaman çocuk sahibi olduklarına da bağlıdır. Nüfus her kuşak için belli bir oranda artmaya yatkın olduğu için, kuşakların arasını açarsanız, yıllık nüfus artışı daha az olacaktır. "İkide Dur" sloganı "Otuz Yaşında Başla" ile rahatlıkla değiştirilerek aynı etki sağlanabilir. Ancak her ne olursa olsun, nüfus artışının hızlanması ciddi bir tehlikeyi işaret eder.</p>

  <p>Herhalde hepimiz, bunu anlatabilmek için kullanılan şaşkınlık verici hesaplamalardan örnekler görmüşüzdür. Örneğin, Latin Amerika'nın bugünkü nüfusu 300 milyon civarındadır ve bu nüfusun çoğu şimdiden yetersiz bir beslenmeye sahiptir. Ancak, nüfus bugünkü hızıyla artmaya devam ettiği sürece, 500 yıl sonra öyle bir noktaya gelinecektir ki, insanlar ayakta paketlenmiş bir durumda kıtanın tüm yüzeyini halı gibi kaplayacaktır. Bu insanların çok sıska olduklarını kabul etsek bile -ki bu gerçekçi bir varsayım olacaktır- sonuç farklı olmayacaktır. Günümüzden 1000 yıl sonra ise, birbirlerinin omuzları üstüne çıkmış olacaklar ve bu halının kalınlığı da bir milyon insandan fazla olacaktır. 2000 yıl sonra ise, dünyadan öteye ışık hızıyla yol almakta olan bu insan dağı bilinen evrenin sınırlarına erişecektir.</p>

  <p>Bunun varsayımsal bir hesaplama olduğunu fark etmişsinizdir. Gerçekte böyle olmaması için birtakım nedenler var. Bu nedenler, açlık, salgın ve savaş ya da, eğer şansımız varsa, doğum kontrolü. Tarım bilimindeki gelişmelere bel bağlamanın bir yararı yok - "yeşil devrim"lere ve benzerlerine de... Yiyecek üretimindeki artış, sorunu geçici olarak hafifletebilir ancak bunun uzun dönemli bir çözüm olamayacağı matematiksel olarak kesindir. Gerçekten de, krizi hızlandıran tıpsal ilerlemeler gibi, nüfus artışını hızlandırarak sorunu daha da kötüye götürebilir. Çok basit mantıksal bir doğru var: İnsanların her saniye milyonlarca roketin kalkmasını gerektirecek bir hızla uzaya göç etmesini bir tarafa bırakırsak, denetlenmeyen doğum hızları, ölüm hızlarını dehşetengiz bir oranda artıracaktır. Bu basit doğrunun, yönetimlerindeki insanların etkin doğum kontrol yöntemleri kullanmasını yasaklayan liderler tarafından anlaşılmamış olması inanılmaz. Bu liderler, nüfus sınırlamasında "doğal" yöntemleri yeğlediklerini söylüyorlar; ve elde edecekleri de tamamen doğal yöntem. Buna açlıktan ölme deniyor.</p>

  <p>Böylesi uzun dönemli hesaplamaların uyandırdığı rahatsızlık, türümüzün bir bütün olarak gelecekteki rahatlığı konusundaki kaygılara dayanıyor. İnsanlar (bazıları), aşırı nüfus artışının ürkütücü sonuçlarını görebilecek bilince sahipler. Yaşamkalım makinelerinin, genelde, geleceği görmesi ya da türün tümünün iyiliğine gönül vermesi beklenmemesi gereken bencil genler tarafından yönetilmekte olduğu bu kitabın temel savı. Wynne-Edwards'ın Ortodoks evrim kuramcılarından ayrıldığı nokta da işte burası; gerçek bir özverili doğum kontrolünün evrimleşebileceği bir yol olduğunu düşünüyor.</p>

  <p>Wynne-Edwards'ın yazılarında ya da Ardley tarafından onun görüşleri üzerine yazılanlarda vurgulanmayan bir nokta da, üzerinde anlaşılmış ve tartışma götürmeyen birçok gerçek olduğu. Yabani hayvan popülasyonlarının, kuramsal olarak ulaşabilecekleri astronomik hızlarda büyümedikleri açık bir gerçek. Zaman zaman yabani hayvan popülasyonlannın oldukça kararlı oldukları gözleniyor; ölüm hızları ve doğum hızları kabaca birbirine eşitleniyor. Birçok örnekte ise -en bilineni kır fareleri-, nüfusta büyük oynamalar görülür; nüfus, ciddi artışlarla yok olma arasında gidip gelir. Arada sırada sonuç, en azından yerel bir bölgedeki popülasyonun tümüyle tükenmesidir. Bazen, Kanada vaşağında olduğu gibi, popülasyon ritmik bir biçimde salınır - bu konudaki tahminler, birbirini takip eden yıllarda Hudson's Bay Şirketinin sattığı ev hayvanlarının sayısından elde edilmiştir. Hayvan popülasyonlarının yapmadığı tek şey ise, sınırsız olarak artmaya devam etmektir.</p>

  <p>Yaban hayvanlarının hemen hemen hiçbiri yaşlılıktan ölmez: Açlık, hastalık ya da avcı hayvanlar onları yaşlanamadan yakalar. Yakın geçmişe kadar bu insanlar için de doğruydu. Çoğu hayvanlar çocukluklarında ölür, birçoğu ise yumurta aşamasının ötesine geçemezler. Açlık ve diğer ölüm nedenleri popülasyonların neden sınırsız olarak artmadığını açıklar. Ancak, gördüğümüz gibi, bizim kendi türümüz için böyle olması için bir neden yoktur. Eğer hayvanlar kendi doğum hızlarını ayarlayabilselerdi, açlıktan ölme ortadan kalkardı. İşte Wynne-Edwards da aynen böyle yaptıklarını ileri sürüyor. Bu noktada bile kitabı okurken düşüneceğinizden daha az anlaşmazlık var. Bencil gen kuramının izleyicileri hayvanların gerçekten de doğum hızlarını denetlediklerini hemen kabul edeceklerdir. Herhangi bir türde yavru ya da kuluçka sayısı sabit olma eğilimindedir: Hiçbir hayvanda sınırsız çocuk görülmez. Anlaşmazlık doğum hızlarının ayarlanıp ayarlanmadığı konusunda değildir. Anlaşmazlık doğum hızlarının neden ayarlandığındadır: Aile planlaması hangi doğal seçilim süreci içinde evrimleşti? Kısaca, anlaşmazlık hayvanların doğum kontrollerinin, grubun tümünün iyiliği için uygulanan özverili bir davranış mı, yoksa üremeyi yapan bireyin iyiliği için uygulanan bencil bir davranış mı olduğu. Her iki kuramı da sırasıyla ele alacağım.</p>

  <p>Wynne-Edwards bireylerin, grubun tümünün iyiliğini gözeterek, yapabileceklerinden daha az çocuk sahibi olduklarını varsaydı. Normal doğal seçilimin, büyük olasılıkla, böylesi bir özverinin evrimleşmesine yol açamayacağını kabullendi: Ona göre, ortalamanın altındaki üreme hızlarının doğal seçilimi bir çelişkidir. Bu nedenle de, I. Bölüm'de gördüğümüz gibi grup seçilimine başvurdu. Wynne-Edwards'a göre, bireyleri kendi doğum hızlarını kısıtlayan grupların yok olup tükenmesi, bireyleri besin eldesini tehlikeye sokacak kadar hızlı üreyen gruplara kıyasla daha az olasıdır. Böylelikle de, kısıtlı doğuran gruplar dünyaya yayılır. Wynne-Edwards'in önerdiği bireysel kısıtlama, genel anlamda, doğum kontrolü demektir, ancak o daha da özele iniyor ve tüm toplumsal yaşamı bir nüfus düzenleme mekanizması olarak gören büyük bir kavram ortaya atıyor. Örneğin, birçok hayvan türünde toplumsal yaşamın iki ana özelliği, V. Bölüm'de gördüğümüz gibi bölge ve baskınlık hiyerarşileridir.</p>

  <p>Birçok hayvan, enerjilerinin ve zamanlarının büyük bir kısmını, açıkça, doğacıların bölge adını verdikleri bir alanı "korumaya" ayırıyorlar. Bu olgu hayvanlar âleminde çok yaygın; yalnızca kuşlar, memeliler ve balıklarda değil, böceklerde ve hatta denizlalelerinde bile yaygın. Bu bölge, ardıç kuşlarında olduğu gibi, çiftleşen iki kuşun yem peşinde koştuğu geniş bir koruluk alan olabilir. Ya da, örneğin gümüşlü martılarda, yiyecek içermeyen, ancak merkezinde bir yuvanın olduğu küçük bir alan olabilir. Wynne-Edwards, bölgeleri için dövüşen hayvanların bir parça yiyecek gibi gerçek bir ödül için değil de, simgesel bir ödül için dövüştüklerine inanıyor. Birçok örnekte dişiler bir bölge sahibi olmayan erkeklerle çiftleşmeyi reddederler. Gerçekten de, yenilgiye uğrayıp bölgesi zapt edilen erkeğin dişisi hemen kazanan erkeğe bağlanır. Açıkça sadık, monogam türlerde bile, dişi erkeğin kendisinden çok bölgesiyle evlenir.</p>

  <p>Eğer popülasyon çok büyürse, bazı bireyler bölge edinemeyecekler, bu yüzden de çocuk sahibi olamayacaklardır. Böylece, Wynne-Edwards'a göre, bir bölge kazanmak çocuk yapabilmek için bir bilet ya da izin almak gibidir. Eldeki bölgelerin sayısı sınırlı olduğundan, bu durum belirli sayıda izin verilmesine benzer. Bireyler bu izinleri kimin alacağı konusunda dövüşebilirler, ancak tüm popülasyonda doğabilecek toplam bebek sayısı varolan bölge sayısı ile sınırlıdır. Bazı örneklerde, örneğin kızıl dağ tavuğunda, bireyler ilk bakışta kısıtlama uyguluyormuş gibi görünürler, çünkü bölge kazanamayan yalnız ürememekle kalmaz, aynı zamanda bölge kazanma uğraşından da vazgeçerler. Oyunun kurallarını kabul etmiş gibidirler: Yarış sezonunun sonunda çocuk sahibi olmak için gereken resmi biletlerden birini kazanamamışsanız, gönüllü olarak üremekten vazgeçer ve şanslı bireylere çiftleşme mevsimi boyunca saldırmayıp türü çoğaltmaları için rahat bırakırsınız.</p>

  <p>Wynne-Edwards, baskınlık hiyerarşilerini de benzer bir biçimde yorumluyor. Çoğu hayvan grubunda özellikle tutsaklıkta, ancak bazı durumlarda doğada da, bireyler birbirlerinin kimliklerini ve bir dövüşte kimi dövebileceklerini ve genellikle kimden dayak yiyeceklerini öğrenirler. V. Bölüm'de gördüğümüz gibi, kendilerini nasılsa dövecek bireylerle dövüşmekten kaçınır ve yenilgiyi kabullenirler. Sonuç olarak doğacı, bir baskınlık hiyerarşisi ya da "gaga rütbesi" (ilk kez tavuklarda gözlendiği için bu terim kullanılıyor) tanımlayabilir; toplumda herkesin yerini bildiği ve boyunu aşmadığı bir rütbe düzeni. Elbette bazen gerçek dövüşler olur ve bazen bireyler önceki patronlarını yenip terfi edebilirler. Fakat V. Bölüm'de gördüğümüz gibi, düşük rütbeli bireylerin mücadele etmeden yenilgiyi kabullenmelerinin etkisi, pek az sayıda uzun dövüş yapılması ve ağır yaralanmaların ender görülmesi olur.</p>

  <p>Birçok kişi, belirsiz bir grup seçilimi yaklaşımıyla, bunun "iyi bir şey" olduğunu düşünür. Wynne-Edwards'ın ise çok daha cüretli bir yorumu var. Dişiler tarafından yeğlenmeleri ya da düşük rütbeli bireylerin dişilerin yanına yaklaşmasını fiziksel olarak engellemeleri nedeniyle, yüksek rütbeli bireylerin çocuk yapma olasılığı düşük rütbeli bireylerinkinden daha fazladır. Wynne-Edwards yüksek toplumsal rütbeyi üreme hakkı için bir başka bilet olarak görür. Doğrudan dişiler için dövüşmek yerine, bireyler toplumsal statü için dövüşürler ve toplumsal ölçekte yükseklerde bir yer elde edemezlerse, çocuk yapma hakları olmaz. Dişilerin doğrudan söz konusu olduğu yerlerde kendilerini kısıtlarlar, ancak zaman zaman daha yüksek bir statü elde etmeyi deneyebilirler ve bu nedenle de dolaylı olarak dişiler için yarıştıkları söylenebilir. Ancak, Wynne-Edwards'a göre bölge davranışında olduğu gibi, yalnızca yüksek statülü erkeklerin üremesi kuralının "gönüllü kabulü" olayının bir sonucu olarak popülasyonlar hızlı büyümez. Bir sürü çocuk yapıp da sonradan bunun bir hata olduğunu anlamak gibi zor bir yol seçmek yerine, popülasyonlar büyüklüklerini, hemen üstünde açlıktan ölmelerin başlayacağı bir düzeyde tutmak için statü ve bölge üzerine yapılan yarışları kullanırlar.</p>

  <p>Wynne-Edwards'ın düşüncelerinin en şaşırtıcı olanı, belki de epideiktik davranış düşüncesidir (Bu kendi bulduğu bir sözcük). Çoğu hayvan, zamanının büyük kısmını geniş sürüler halinde geçirir. Doğal seçilimin neden böyle bir yığınlaşmanın lehine çalıştığını açıklamak için az çok mantıklı nedenler önerildi; X. Bölüm'de bunların bazılarından söz edeceğim. Wynne-Edwards'ın düşüncesi ise oldukça farklı. Şunu öne sürüyor: Akşamları sığırcık kuşları bir araya toplandığında ya da sinek kümeleri çit kapısının üzerinde dans ederken, bir nüfus sayımı yapılmaktadır. Wynne-Edwards bireylerin grubun tümünün çıkarlarını gözeterek doğum hızlarını kısıtladıklarını ve nüfus fazla olduğunda daha az bebek yaptıklarını düşündüğü için, sığırcık kuşlarının nüfus yoğunluğunu ölçmek için bir yolları olması gerektiği mantıklı bir yaklaşım. Tıpkı bir termostatta mekanizmanın bir parçası olarak bir termometre bulunması gibi Wynne-Edwards'a göre, epideiktik davranış, nüfus tahmini yapabilmek için kümeler halinde toplanmaktır. Önerdiği bilinçli bir nüfus sayımı değil; nüfus yoğunluğunun duyusal algılamaları ile üreme sistemi arasında bağlantı kuracak bir otomatik sinir ya da hormon mekanizması. Wynne-Edwards'ın kuramına karşı, adil davranmaya çalıştım. Eğer başarılı olabildiysem, söz konusu kuramın oldukça akla yakın olduğunu düşünüyorsunuzdur. Ancak, bu kitabın önceki bölümleri sizi şüpheci olmaya hazırlamıştır: Wynne-Edwards'ın kuramı akla yakın olabilir, tabii kanıtları iyi olmak şartıyla yoksa... Ve, ne yazık ki, kanıtlar iyi değil. Çok sayıda örnekten oluşuyor, ancak bu örnekler Wynne-Edwards'ın kuramı ile açıklanabileceği gibi, daha uygun olan "bencil gen" çizgisinde de eşit bir biçimde açıklanabilir.</p>

  <p>Aile planlamasında bencil gen kuramının baş mimarı, büyük çevrebilimci David Lack oldu (Bu nitelemeyi asla kullanmazdı ya, neyse). Özellikle yaban kuşlarında kuluçka sayısı ile uğraşmışsa da, kuramları ve bu kuramların sonuçlarının genele uygulanabilmesi açısından görüşleri çok değerlidir. Her kuş türü, kendine özgü bir sayıda yumurta üzerine kuluçkaya yatmaya eğilimlidir. Örneğin, sümsükkuşları ve karabataklar her seferinde bir yumurta üzerinde kuluçkaya yatarlar; kılıç kırlangıçları üç; büyük baştankaralar yarım düzine ya da daha fazla. Bu rakamlar değişebilir de: Kimi kılıç kırlangıçları bir seferde yalnızca iki yumurta yumurtlar; büyük baştankaralar on iki yumurta yumurtlayabilirler. Bir dişinin yumurtladığı ve kuluçkaya yattığı yumurta sayısının, (en azından kısmen) tüm diğer özellikler gibi genetik denetim altında olduğunu düşünmek mantıklıdır. Yani, iki tane yumurta yumurtlamak için bir gen, üç tane yumurtlamak için rakip bir gen, dört için bir başka gen olabilir; aslında uygulamada bu denli basit olması olasılığı epey az... Şimdi bencil gen kuramı, gen havuzunda bu genlerin hangisinin sayısının artacağını sormamızı gerektirir. Yüzeysel olarak baktığımızda, dört tane yumurta yumurtlamanın, iki ya da üç tane yumurtlamaya kıyasla daha avantajlı olacağını düşünebiliriz. Bir an durup düşündüğümüzdeyse "daha fazla daha iyidir" mantığının doğru olamayacağını görürüz. Bu mantık bizi, beş tane yumurtlamanın daha iyi. on tanenin daha da iyi, 100 tanenin çok daha iyi ve en iyinin de sonsuz olduğunu düşünmeye götürür. Başka bir deyişle saçma bir mantığa düşeriz. Açıktır ki, çok sayıda yumurtlamanın yararları olduğu kadar bedelleri de vardır. Daha fazla yumurtlamak, daha az bakım göstererek ödenir. Lack'ın temel düşüncesi şudur: Belirli bir tür için, belirli bir çevrede, optimal bir yumurta sayısı olmalıdır. Wynne-Edwards'dan ayrıldığı yer, "kimin açısından optimal?" sorusuna verdiği yanıttır. Wynne-Edwards, grup için optimal olması gerektiği yanıtını verecektir. Lack ise, her bencil bireyin büyütebileceği çocuk sayısını en üst düzeye çıkartacak yumurta sayısını seçeceğini söyleyecektir. Kılıç kırlangıçları için optimum yumurta sayısı üçse, bu Lack için şu anlama gelir: Dört çocuk yapmayı deneyen birey, büyük olasılıkla, temkinli davranıp üç çocuk yapmayı deneyen rakibinden daha az çocuk sahibi olacaktır. Bunun açıkça belli olan nedeni, yiyeceğin dört bebeğe birden yetmeyeceği ve aralarından çok azının erişkinliğe ulaşabileceğidir. Bu, hem yumurta sarısının dört yumurtaya dağıtılacak olması hem de yumurtadan çıktıktan sonra bebeklere verilebilecek yiyecek açısından doğrudur. Böylelikle, Lack'a göre, bireyler yumurta sayılarını özveri ile ilgisi olmayan nedenlerle kısıtlarlar. Doğum kontrolü uygulanmasının nedeni grubun kaynaklarının aşırı kullanımından kaçınmak değildir; her birey, sahip olabileceği yaşamda kalabilecek çocuk sayısını en üst düzeye çıkartmak için doğum kontrolü uygular; bu genelde doğum kontrolü ile ilişkilendirdiğimiz amacın tam tersi bir amaçtır.</p>

  <p>Yavru kuşların büyütülmesi zahmetli bir iştir. Anne, yumurtaların yapılması için büyük miktarda yiyecek ve enerji yatırımı yapmak zorundadır. Muhtemelen eşinin de yardımıyla, yumurtalarını tutabilecek ve koruyabilecek bir yuva yapmak için büyük çaba harcar. Ana baba, haftalar boyu sabırla yumurtaların üzerinde oturur. Hele yavrular yumurtadan çıktıktan sonra, onlara yiyecek getirmek için, durmaksızın ve dinlenmeksizin, ölümüne çalışırlar. Daha önce de söylediğim gibi, büyük bir baştankara yuvaya günün ışığının her otuz saniyesi için ortalama bir kalem yiyecek taşır. Bizim gibi memelilerin yöntemi biraz daha farklı, ancak üremenin zahmetli bir iş olduğu da aynı derecede geçerli. Anne, sınırlı besin ve güç kaynaklarını çok sayıda çocuk arasında dağıtmaya çalışırsa, yetiştireceği çocuk sayısından daha azıyla yetinmek zorunda kalacaktır; bu çok açık. Çocuk doğurma ile çocuk bakma arasında bir denge kurulması gerekir. Bir dişinin ya da bir çiftin toplayabilecekleri yiyecek miktarı ve bir araya getirebileceği diğer kaynaklar, büyütebilecekleri çocuk sayısını belirleyen kısıtlayıcı unsurlardır. Lack'ın kuramına göre doğal seçilim bu kısıtlı kaynakları en iyi biçimde kullanmak üzere başlangıçtaki yumurta sayısını (yavru sayısını, vs.) ayarlar.</p>

  <p>Çok fazla çocuk sahibi olan bireyler cezalandırılır; popülasyon yok olacağı için değil, çocuklarının daha azı yaşamda kalabileceği için. Çok çocuk doğurma genleri bir sonraki nesile yüksek sayılarda aktarılmaz, çünkü bu genleri taşıyan çocukların pek azı erişkinliğe ulaşabilir. Çağdaş, uygar insanda görülense, aile büyüklüğünün ana babanın sağlayabileceği kısıtlı kaynaklarla sınırlı olmamasıdır. Eğer karıkoca besleyebileceklerinden daha fazla çocuk yapmışlarsa, devlet -popülasyonun geri kalanı demek olan devlet- devreye girer ve fazla olan çocukları canlı ve sağlıklı tutar. Aslında, hiçbir maddi kaynağı olmayan bir çifti, kadının fiziksel olarak kaldırabileceği sayıda çocuk doğurmaktan ve büyütmekten alıkoyacak bir şey yoktur. Ancak, yurttaşların bireysel ve toplumsal gereksinmelerini sağlayan devlet çok yapay bir şeydir. Doğada, kaldırabileceklerinden fazla çocuk yapan ana babanın çok az torunu olur ve genleri gelecek nesillere aktarılamaz. Doğum kontrolüne özverili bir kısıtlama getirmeye gerek yoktur, çünkü doğada koruyucu devlet yoktur. Aşırılığa kaçan her gen anında cezalandırılır: Bu geni taşıyan çocuklar açlıktan ölür. Biz insanlar, çok büyük ailelerin çocuklarının açlıktan ölmeye terk edildiği eski bencil yaşam tarzlarımıza dönmek istemediğimiz için, aileyi ekonomik açıdan kendi kendine yeterli birim olarak ele almaktan vazgeçip yerine devleti oturttuk. Ancak, çocuklara garantili destek sağlanması ayrıcalığını da kötüye kullanmamamız gerek.</p>

  <p>Zaman zaman, gebeliğin önlenmesine "doğaya aykırı" olduğu gerekçesiyle saldırılıyor. Evet, öyle, çok aykırı. Sorun, koruyucu devletin doğaya aykırı olması. Çoğumuzun koruyucu devletin arzu edilen bir şey olduğuna inandığını düşünüyorum. Fakat, doğaya aykırı koruyucu devletin olması için, doğaya aykırı doğum kontrolünün de olması gerek; aksi takdirde, sonuç doğadakinden daha beter bir sefalet olurdu. Koruyucu devlet, belki de, bugüne kadar tüm hayvanlar âleminde görülmüş en özverili sistem. Ancak, her özverili sistem doğası gereği kararsızdır, çünkü sistemi kendi çıkarına kullanmaya hazır bencil bireylere karşı açıktır. Büyütebileceklerinden daha fazla çocuk sahibi olan insanlar, çoğu kez, bilinçli bir sömürü yapmakla suçlanamayacak denli vurdumduymazlar. Onları bilinçli olarak böyle davranmaya iten güçlü liderlerin ve kurumların suçsuzluğu ise, bence daha kuşkulu.</p>

  <p>Yaban hayvanlarına geri dönersek, Lack'ın yumurta sayısı yaklaşımı, Wynne-Edwards'ın kullandığı tüm diğer örnekleri içerecek biçimde genelleştirilebilir: Bölge davranışı, baskınlık hiyerarşileri, vs. Örneğin, Wynne-Edwards ve arkadaşlarının üzerinde çalıştığı kızıl dağ tavuğunu ele alalım. Bu kuşlar süpürgeotu ile beslenir ve kırları, bölge sahiplerinin gereksiniminden daha fazla yiyecek içeren bölgeler halinde parsellere ayırırlar. Mevsimin başında kendi aralarında bölgeler için dövüşürler; ancak bir süre sonra mağluplar kaybettiklerini kabul ederek dövüşü daha fazla uzatmazlar. Bölge elde edemeyenler serseri haline gelir ve mevsim sonu geldiğinde de çoğu açlıktan ölmüş olur. Yalnızca bölgesi olanlar çocuk yapabilir. Bölgesi olmayanların fiziksel olarak çoğalabileceklerini biliyoruz: Bir bölge sahibi vurulduğunda, daha önce serseri olanlardan biri onun yerini alır ve çoğalır. Wynne-Edwards'ın bu aşırı bölge davranışına getirdiği yorum, önceden gördüğümüz gibi, serserilerin çoğalmak için bilet ya da izin alamadıklarını "kabullenmeleri" ve yavrulamayı denememeleri.</p>

  <p>Yine de bu, bencil gen kuramının açıklaması için tuhaf bir örnek. Serseriler neden yorgunluktan düşene kadar bölge sahibini defetmeyi denemiyorlar? Neden defalarca denemiyorlar? Kaybedecek hiçbir şeyleri yok gibi görünüyor. Ah! Ama bekleyin, belki de kaybedecek bir şeyleri vardır. Bir bölge sahibi öldüğünde serserilerden birinin onun yerini alma ve yavrulama şansı vardır. Bir serserinin bu yolla bir bölge kazanma olasılığı dövüşerek kazanma olasılığından daha fazlaysa, bencil bir birey olarak, küçük enerjilerini dövüşerek boşu boşuna harcamak yerine birilerinin ölmesini beklemeyi yeğleyebilirler. Wynne-Edwards için, serserilerin grubun rahatlığındaki rolü, grup üremesi oyununda sahnede ölen bölge sahibinin rolünü almaya hazır yardımcı aktörler gibi kuliste beklemektir. Şimdi, tamamen bencil bireyler olarak en iyi stratejinin de bu olacağını göreceğiz. IV. Bölüm'de hayvanları kumarbazlar olarak ele alabileceğimizi gördük. Bir kumarbaz için en iyi strateji, cesaretle saldırmak yerine, bekle-ve-umut-et stratejisi olabilir.</p>

  <p>Benzer şekilde, hayvanların ürememe statüsünü edilgence "kabullenir" göründükleri birçok başka örnek, bencil gen kuramıyla kolayca açıklanabilir. Bu açıklamanın genel biçimi hep aynıdır: Bireyin en iyi oyunu, gelecekte daha şanslı olacağı umuduyla kendini o an için kısıtlamaktır. Harem sahibini rahat bırakan ayı balığı, bunu grubun iyiliği için yapmaz; daha uygun bir zamanı beklemektedir. Uygun zaman hiç gelmese ve sonunda evlatları olamasa bile, başlangıçta şansı vardı; şanssız olduğunu ancak sonradan anlayabiliyoruz. Kır fareleri, bir nüfus patlamasının ortasından kaçarken, bunu arkalarındaki alanın yoğunluğunu azaltmak için yapmazlar! Bu bencil hayvanların her biri, yaşamak için daha az kalabalık bir yer aramaktadır. İçlerinden herhangi birinin böyle bir yeri bulamazsa öleceği gerçeğini sonradan anlarız. Fakat bu, yerinde kalması halinde daha kötü bir kumar oynamış olacağı gerçeğini değiştirmez.</p>

  <p>Yeterli derecede belgelenmiş bir gerçek var: Aşırı kalabalıklaşmak bazen doğum oranını azaltır. Bazen bu gerçek, Wynne-Edwards kuramının bir kanıtı olarak ele alınıyor. Hiç de değil! Onun kuramına uygun olduğu kadar bencil gen kuramına da aynı derecede uygundur. Örneğin, bir deneyde, fareler açık havada ama kapalı bir yerde tutuluyor ve serbestçe yavrulamalarına izin veriliyor. Popülasyon belirli bir noktaya kadar genişledikten sonra nüfus azalmaya başlıyor. Sonuçta nüfus azalmasının nedeninin, aşırı kalabalıklaşmanın bir sonucu olarak dişilerin daha az doğurganlaşmaları olduğu görülür. Bu tür etkiler sıkça bildirilmektedir. Bunun nedenine hemen "stres" diyoruz, ancak böyle bir isim vermek açıklamak için yeterli olmuyor. Her neyse, ilk etki ne olursa olsun, nihai açıklamanın ya da evrimsel açıklamanın ne olduğunu sormak zorundayız. Neden doğal seçim, popülasyonları kalabalıklaştıkça doğum oranlarını azaltan dişilerin lehine çalışıyor?</p>

  <p>Wynne-Edwards'ın yanıtı açık: Grup seçilimi, içindeki dişilerin nüfusu ölçtükleri ve doğum oranlarını yiyecek kaynaklarının aşırı-kullanımını önleyecek bir düzeyde ayarladıkları grupların lehine çalışır. Bu deneyin koşullarında, yiyecek hiçbir biçimde kıtlaşmayacak biçimde ayarlanmıştı, ancak farelerin bunu fark etmeleri beklenemez. Fareler, yaban hayatı için programlanmışlardır ve büyük olasılıkla da, doğal koşullarda aşırı kalabalıklaşma gelecekteki açlığı haber veren güvenilir bir göstergedir.</p>

  <p>Bencil gen kuramı ne diyor? Hemen hemen aynı şeyi, fakat can alıcı bir noktada ayrılıyor. Lack'a göre, hayvanların, kendi bencil bakış açıları doğrultusunda optimum sayıda çocuk yapmaya eğilimli olduklarını hatırlayacaksınız. Eğer daha fazla veya daha az doğururlarsa sonunda doğru sayıyı tutturduklarında sahip olabileceklerinden daha az sayıda çocuk yetiştireceklerdir. "Doğru sayı" büyük olasılıkla, nüfusun kalabalıklaştığı bir yıl daha küçük olacak, nüfusun az olduğu bir yılda ise daha büyük olacaktır. Aşırı kalabalıklaşmanın açlık habercisi olduğunu zaten gördük. Açıktır ki, bir dişiye açlığın beklendiğine dair güvenilir kanıtlar gösterdiğinizde, kendi doğum oranını azaltmak kendi bencil çıkarları yararına olacaktır. Uyarı işaretlerine bu şekilde tepki göstermeyen rakipler, daha çok doğursalar bile, daha az çocuk yetiştiriyor olacaklardır. Böylece, Wynne-Edwards'ın eriştiği sonucun hemen hemen aynısına erişiyoruz, ancak tümüyle farklı bir evrimsel nedensellik kullanıyoruz.</p>

  <p>Bencil gen kuramının "epideiktik gösterilerle" bile bir uyuşmazlığı yoktur. Wynne-Edwards'ın varsayımını hatırlayacaksınız: Hayvanlar, tüm bireylerin nüfus sayımı yapmasını kolaylaştırmak amacıyla büyük kalabalıklar halinde bilinçli gösteriler yapar ve doğum hızlarını buna göre ayarlarlar. Yığınsallaşmaların aslında epideiktik olduğuna ilişkin hiçbir doğrudan kanıt yoktur, ama birtakım kanıtların bulunduğunu varsayalım. Bencil gen kuramı utanacak mı? Ne münasebet!</p>

  <p>Sığırcık kuşları büyük gruplar halinde tünerler. Şimdi, yalnızca kış süresince aşırı kalabalıklaşmanın bir sonraki baharda doğurganlığı etkilediğini değil, aynı zamanda kuşların birbirlerinin ötüşlerini dinlemesinin de buna etkide bulunduğunu gösterdik diyelim. Yoğun ve yüksek sesli bir sığırcık kuşu grubunun sesi dinletilen bireylerin, daha az yoğun ve daha az gürültülü bir grubun sesi dinletilen bireylerden daha az sayıda yumurtladığı deneysel olarak gösterilebilir. Tanım gereği, bu, sığırcık kuşlarının ötüşlerinin epideiktik bir gösteri oluşturduğuna işaret edecektir. Bencil gen kuramı, bunu da tıpkı fareler örneğini açıkladığı gibi açıklayacaktır.</p>

  <p>Yine, bakabileceğinizden daha büyük bir aileye sahip olmaya neden olan genler otomatik olarak cezalandırılırlar ve gen havuzundaki sayıları azalır. Verimli bir yumurtlayıcının bencil bir birey olarak görevi, gelecek çoğalma mevsiminde kendisi için en iyi kuluçka sayısının ne olacağını tahmin edebilmektir. Tahmin sözcüğünü ne anlamda kullandığımızı IV. Bölüm'den hatırlayacaksınız. Peki, bir dişi kuş optimal kuluçka sayısını nasıl tahmin edebilir? Tahminini hangi değişkenler etkiler? Birçok tür, yıldan yıla değişmeyen sabit bir tahmin yapıyor olabilir: Sümsükkuşunun optimal kuluçka sayısı ortalama olarak birdir. Balığın bol olduğu yıllarda gerçek optimum iki yumurtaya çıkabilir. Sümsükkuşlarının belirli bir yılda balığın bol olacağını önceden bilme olanakları yoksa, dişi bireylerin kaynaklarını iki yumurta için harcamalarını bekleyemeyiz, çünkü bu ortalama bir yıldaki üretkenliklerine zarar verecektir.</p>

  <p>Ancak, gelecek baharda belirli bir besin kaynağının iyi ürün verip vermeyeceğin ilke olarak kıştan kestirebilen başka türler olabilir (Belki de sığırcık kuşları). Köylülerin, böğürtlen bolluğunun gelecek baharda havanın iyi olacağının habercisi olduğunu söyleyen deyişleri gibi birçok ipuçları vardır. Bir kocakarı masalının doğru olup olmaması bir yana, böylesi ipuçlarının varolması mantıklıdır ve iyi bir kâhin, kuramsal olarak kuluçka sayısını, her yıl kendi yararına olacak biçimde ayarlayabilir. Böğürtlenler güvenilir göstergeler olabilir ya da olmayabilir, ancak nüfus yoğunluğu, farelerde gördüğümüz gibi, muhtemelen iyi bir göstergedir. İlke olarak, dişi bir sığırcık kuşu bir sonraki baharda yavrularını beslerken kendi türünden rakiplerle yarışacağını bilebilir. Eğer kışın kendi türünün yerel yoğunluğunu tahmin edebilirse, bu gelecek baharda yavrular için yiyecek bulmanın ne kadar zor olacağını kestirebilmesi açısından güçlü bir araç olacaktır. Eğer sığırcık kuşu kış nüfusunun özellikle yüksek olduğunu bulursa, kendi bencil bakış açısından bakıldığında izleyeceği sağgörülü politika, daha az yumurtlamak olacaktır: Optimum kuluçka sayısı için yaptığı tahmin azalmıştır.</p>

  <p>Bireylerin, nüfus yoğunluğu konusundaki tahminlerine dayanarak kuluçka sayılarını azalttıkları doğruysa, bir bencil bireyin rakiplerine karşı popülasyon büyükmüş gibi rol yapmasının bireyin lehine olacağını (bu ister doğru isterse yanlış olsun) hemen söyleyebiliriz. Sığırcık kuşları popülasyonun büyüklüğünü kışın tünemiş olan grubun ötüşlerine dayanarak tahmin ediyorsa, her bireyin mümkün olduğunca yüksek sesle bağırıp iki ya da daha fazla kuş izlenimi vermeleri daha kazançlı olacaktır. Hayvanların daha fazla sayıdaymış gibi rol yaptıkları düşüncesi, başka bir kapsamda J. R. Krebs tarafından öne sürülmüş ve bir Fransız Yabancılar Lejyonu birimi tarafından kullanılan benzer bir taktiği anlatan bir romana atıfta bulunularak "Beau Geste Etkisi" adı verilmiştir. Buradaki yaklaşım, komşu sığırcık kuşlarını kandırıp gerçek optimumdan daha az yumurtlamalarını sağlamaktır. Eğer rol yapmakta başarılı bir sığırcık kuşuysanız bu yararınıza olacaktır, çünkü sizin genlerinizi taşımayan bireylerin sayısını azaltmış olacaksınız. Bu nedenle, Wynne-Edwards'ın epideiktik gösterilerinin aslında iyi bir düşünce olduğu sonucuna varıyorum: Haklı olabilir ama yanlış sebeplerle... Daha da genele taşırsak, Lack varsayımı öylesine güçlüdür ki, grup seçilimi kuramını destekleyen tüm kanıtları bencil gen çerçevesinde açıklayabilir; tabii böylesi kanıtlar bulunabilirse...</p>

  <p>Bu bölümden çıkartacağımız sonuç şudur: Ana babalar aile planlaması uygularlar, ama bunu doğum oranlarını kamu yararına kısıtlamak için değil, kendi yararlarına olacak en iyi sayıyı bulmak için yaparlar. Sahip olacakları hayatta kalabilecek çocuk sayısını artırmaya çalışırlar. Bu, bebek sayısının ne çok fazla ne de çok az olmaması demektir. Bireyin çok fazla bebek yapmasına neden olan genler, gen havuzunda kalıcı olmaya yatkın değildir, çünkü bu genleri taşıyan çocuklar erişkin olana kadar yaşamaya yatkın değildir.</p>

  <p>Aile büyüklüğünün niceliğine ilişkin bu kadar tartışma yeter. Şimdi, aile içerisindeki çıkar çatışmalarına geliyoruz. Bir annenin bütün çocuklarına eşit davranması annenin lehine mi olacaktır, yoksa daha çok sevdiği çocukları olabilir mi? Aile, dayanışma içindeki bir bütün olarak mı işlev görecek, yoksa aile içerisinde bile bencillik ve aldatmaca beklemeli miyiz? Ailenin tüm bireyleri aynı optimum için mi çalışacaklar yoksa optimumun ne olduğu konusunda "anlaşmazlık" mı çıkacak? İşte, bir sonraki bölümde bu sorulara yanıt vermeye çalışacağız. Bunlara ilişkin olan, eşler arasında çıkar çatışması olup olmayacağını sorusunu ise IX. Bölüm'e bırakıyoruz.</p>

  <p><br /></p>
</body>
</html>
