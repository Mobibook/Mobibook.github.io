<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">5<br class="chapter"/>
  Hile</h1>

  <p class="normal">Korkusu olmadan yapabilen tereddüt etmeden aldatır.</p>

  <p class="indentmetin">–Benjamin Franklin (1706-1790)</p>

  <p class="normal">2007 Kasım’ında Alman Olimpik sırıkla atlayıcısı Yvonne Buschbaum atletizmi bırakmak üzere olduğunu ve “erkek olacağını” duyurdu. “Kendimi erkek gibi hissediyorum, ama hayatımı bir kadının bedeninde yaşamak zorundayım.” Cinsiyet değiştirme sürecinde, Dünya Doping Karşıtı Kuruluşu’nun yasak maddeler listesinde yer alan hormonlar alınır. Buschbaum’un ifadesi, atletik kariyeri sırasında performans artırıcı hiçbir ilaç kullanmadığı, doping yapmadığı yönündeydi.<sup class="calibre3"><a href="../Text/1_split_176.html#footnote-100-156" id="footnote-100-156-backlink">[156]</a></sup></p>

  <p class="normal">Dopingli atletizm sahte atletizmdir; dopingli cinsiyet değiştirme ise gerçek tedavidir. Elbette bu görüş, kısmen seks hormonlarının keşfi ve kısmen de cinsiyet rollerinin sekülerleşmesi ve tıbbîleşmesinin sonucu olan yeni bir kültürel uylaşımdır. Ve sahte hastalığa yönelik modern, sekülerleşmiş-tıbbîleşmiş bakış açımız da öyledir.</p>

  <p class="normal">Geleneksel olarak “akıl hastalıkları” denilen fenomenlerin psikiyatrlar tarafından gerçek hastalıklar olarak tasdik edilen sahte hastalıklar olduğunu uzun süredir ileri sürmekteyim. Gördüğümüz gibi, bu durum sadece akıl hastalığına özgü değildir. Tıbbî ve yasal otoritelerin tek yaptığı cinsiyet değiştiren erkeklerin kadın ve kadınların da erkek olduklarını onaylamaktan ibaret değil, aynı zamanda kendini öldürmenin (eskiden “intihar”) kendini öldürenin iradî edimine değil de tıbbî ihmale bağlı olan “taksirle öldürme” olduğunu da onaylıyorlar.<sup class="calibre3"><a href="../Text/1_split_177.html#footnote-100-157" id="footnote-100-157-backlink">[157]</a></sup> Gerçek olarak onaylanmış sahte hastalık olan akıl hastalığını anlama yönündeki en öğretici modeli, yani taklit bir başyapıtın resim uzmanlarınca orijinal başyapıt olarak saptanması-onaylanması durumunu şimdi bir kez daha düşünelim.</p>

  <p class="normal">Orijinal olarak tasdik edilen taklit bir başyapıt değerlidir. Taklit olduğu ifşa edildiğindeyse, değersiz bir kopya haline gelir. Büyük ölçüde bu basit ekonomik-toplumsal olgu yüzünden, sanat koleksiyoncuları ve müzeler orijinal sanat eserlerini taklit olanlardan ayırt etmek zorundadırlar. Aynı ilke uyarınca, tıbbî hizmetleri sağlamak ve bedelini ödemekle yükümlü birey ve kurumlar; gerçek hastalıkları olanlarla sahte hastalıkları olanları ayırt etmek, yani gerçek hastalık sahibi olan ve meşru bir biçimde klinik hasta rolünde bulunanlar ile gerçek hastalık sahibi olmayan ama yine de klinik hasta rolünde bulunanları ayırt etmek zorunda kalırlar.</p>

  <p class="normal">Hollandalı usta kopyacı ressam Han van Meegeren’in (1889-1947) öyküsü tıbbî ve psikiyatrik açılardan doğrulanmış hastalıklar olarak akıl hastalıklarının eleştirel bir incelemesi ve doğru şekilde anlaşılması için mükemmel modeli sağlar. Meegeren o kadar başarılıydı ki, orijinal başyapıtlar olarak sınıflandırılan kopyaları neredeyse hayatına maloluyordu: Sonunda, kopyacı olduğunu ifşa etmek zorunda kaldı.<sup class="calibre3"><a href="../Text/1_split_178.html#footnote-100-158" id="footnote-100-158-backlink">[158]</a></sup></p>

  <p class="normal"><span class="idebold">I</span></p>

  <p class="normal">Van Meegeren bir ressam, resim restorasyoncusu ve yirminci yüzyılın, belki tüm zamanların en ünlü resim kopyacısıydı. Yetenekli bir sanatçı olan Meegeren henüz yirmili yaşlardayken başarılı bir portre ressamı ve zengin bir adam oldu. Ne var ki, Hollandalı ustalarla aynı ayarda bir ressam olarak tanınma arzusu, eleştirmenlerin üslubunu eski tarz diyerek kötülemesiyle suya düştü. Kinlenen Meegeren ünlü ressamların tablolarının kopyalarını yapmaya karar verdi. Eserlerini taklit etmeye karar verdiği ustaların kullandığı tuvalleri, boyaları, fırçaları ve fırça darbelerini incelemeye altı yılını harcadı. Tuvalde kullandığı boyaları sertleştirmek için, fenol ve formaldehitten oluşan kendi yarattığı bir karışımı tatbik etmek suretiyle tabloların üç yüz yaşında görünmesini sağladı. Bir tabloyu tamamladıktan sonra, kuruması için fırınlıyor, biraz çatlatmak için üzerinde bir silindir yuvarlıyor ve çatlakların içini doldurmak için siyah çini mürekkebi içinde yıkıyordu. Frans Hals (yklş. 1581-1666), Pieter de Hooch (1629-1684’ten sonra), Gerard ter Borch (1617-1681) ve Johannes (Jan) Vermeer’in (1632-1675) yapıtlarının o kadar mükemmel taklitlerini yaptı ki, zamanının en iyi resim uzmanları ve eleştirmenleri eserlerin hakiki olduğunu bildirdiler. İntikamını almıştı, en azından kendi içinde: Resimleri müze duvarlarına asıldı ve tüm dünyada övgü topladı.</p>

  <p class="normal">II. Dünya Savaşı sırasında, Hollanda resim sanatının Nazi’lerin eline düşmesini önlemek isteyen zengin Hollandalı kendi yaptığı kopya “orijinal”leri hırsla satın aldı. Ne var ki, van Meegeren’in sahte Vermeer’lerinden biri –katmerli bir ironi yaratarak– sahte parayla ödeme yapan Hermann Göring’in eline geçti. Göring, Vermeer kopyasını Berlin’in kuzeyindeki Karinhall’de bulunan malikanesinde camekan içine koydu. 1943 Ağustos’unda Göring’e ait aralarında “Vermeer”in ve daha binlerce sanat eserinin bulunduğu tablolar Nazi’ler tarafından yağmalandı, Avusturya’daki bir tuz madenine saklandı ve orada Mayıs 1945’te müttefik birlikleri tarafından bulundu. Sahte Vermeer’in izi sonunda van Meegeren’e götürdü. Tutuklandı ve “Hollanda’nın kültürel varlığını” Nazi’lere “satmakla” suçlandı, bu ölüm cezası gerektiren bir suçtu. Van Meegeren “Vermeer”in kopya olduğunu, kopya edenin de kendisi olduğunu “itiraf” etti. Ona hiç kimse inanmadı: Önde gelen resim uzmanları Göring’in elindeki “Vermeer”in orijinal olduğuna oy birliğiyle tanıklık ettiler.</p>

  <p class="normal">Hapse atılan Meegeren yetkililerden “Vermeer”in eserlerini yapabileceğini kanıtlamasına izin vermelerini talep etti. Kendisine istediği resim malzemeleri verildi ve 1945 yılının Temmuz’u ile Eylül’ü arasında –bir Vermeer uzmanı, bir fotoğrafçı ve dört polis memurundan oluşan altı tanığın huzurunda– son sahte resmini, İsa Doktorlar Arasında adını verdiği muhteşem bir yağlıboya tabloyu yaptı.</p>

  <p class="normal">Duruşmaya devam etmeden önce, mahkeme van Meegeren’in tablolarını inceleyip orijinal olduklarını saptaması için uluslararası bir uzman heyetini görevlendirdi. Heyette Hollanda, Belçika ve İngiltere’den küratörler ve profesörler bulunuyordu, başkanı da Belçika Kraliyet Güzel Sanatlar Müzeleri kimya laboratuvarının müdürü Paul Coremans’dı. Heyet van Meegeren’in sahte dediği Vermeer ve Frans Hals tablolarını iki yılı aşkın bir zaman boyunca inceledi. Coremans, van Meegeren’in söz konusu resimleri hazırlamak için, modern üstübeçi bir fenol-formaldehit reçinesi ile karıştırdığını keşfetti, iki malzeme de yirminci yüzyılda ortaya çıkarılmış ve üretilmiş malzemelerdir.</p>

  <p class="normal">12 Kasım 1947’de duruşması görülen van Meegeren “sahtecilik ve dolandırıcılık”tan hüküm giydi ve bir yıl hapis cezasına çarptırıldı. Altı hafta sonra kalp krizinden ölünce cezasını çekmekten kurtulmuş oldu. Savaştan sonra Hollanda’da yapılan bir kamuoyu yoklamasında van Meegeren ülkedeki en hayran olunan kişilerden biri seçildi.</p>

  <p class="normal">Van Meegeren’in kopyalarının orijinalliği hakkındaki tartışma ölümünden sonra da devam etti ve 1967 yılına kadar sona ermedi. Brüksel’li resim uzmanı ve restorasyoncusu Jean Decoen 1951’de yazdığı kitapta van Meegeren’in en ünlü tablolarından ikisi olan <span class="ideitalik">Emmaus’ta Havariler</span> ve <span class="ideitalik">Son Yemek II</span>’nin gerçek Vermeer’ler olduklarını öne sürdü ve Paul Coreman’ın uzmanlar heyetinin vardığı sonuçların yanlış olduğunu iddia etti. Tabloların yeniden incelenmesinde ısrar etti. Bu resimleri satın almış olan zengin armatör Daniel George van Beuningen, Coremans’ın van Meegeren’in tablolarına ilişkin analizinde hata yaptığını alenen itiraf etmesini talep etti. Coremans bunu yapmayı reddedince, van Beuningen tabloları haksız yere lekeleyerek değerlerini düşürdüğü iddiasıyla Coremans’a dava açtı ve tazminat olarak beş yüz bin paund (bugün yaklaşık on milyon dolar) istedi. 1955 Mayıs’ında, dava mahkemeye taşınmadan önce, van Beuningen öldü. Yedi ay sonra mahkeme van Beuningen’in mirasçıları adına davayı gördü ve heyetin bulgularını onaylayarak Coremans’ın lehinde karar verdi.</p>

  <p class="normal">Son olarak, 1967’de, Pittsburgh’taki Carnegie Mellon Üniversitesi’ndeki Sanat Materyalleri Merkezi, koleksiyonlarındaki “Vermeer”lerin pek çoğunu inceleyerek, üstübeç pigmentlerinde radyoaktif kurşun bozunmasını ölçümledi. Merkez, bu resimlerin de van Meegeren’in yaptığı kopyalar olduğunu keşfetti. Süreç içinde, uzmanlar 1946 tarihli Coremans heyetinin bulgularını doğrulayarak Jean Decoen’in iddialarını çürüttü.</p>

  <p class="normal">Van Meegeren olayı, sahte başyapıtların orijinal olarak tasdik edilmesinin trajikomik sonuçlarının bir örneğini verir. Hiç şüphesiz, psikiyatri sistematik bir biçimde gerçek olarak tasdik edilen ve gerçek hastalıklar olarak tedavi edilen sahte hastalıklara dayanır: Hem “hastalar” hem de “doktorlar” –yani <span class="ideitalik">rahat-sızlık</span>larını hastalık olarak tanımlayanlar ve gündelik hayattaki problemleri akıl hastalıkları olarak tanımlayıp teşhis edenler– hastalık sahtecileridir. Bu tıbbî sahtecilik cümbüşünün sonuçları şunlardır: (1) Amerikan Psikoloji Derneği’nin <span class="ideitalik">Teşhis ve İstatistik Rehberi</span> gibi, sahte hastalıklarla dolu “hastalık müzeleri”; (2) akıl hastalıkları için gitgide artan sayıda ilaç ve başka terapiler öneren, gerek kamuya ait gerekse özel kaynakları gitgide artan miktarlarda tüketen ve gitgide genişleyen bir “akıl sağlığı pazarı”; (3) daha etkili ve zengin hale gelen ve sayıları gitgide artan profesyonel hastalık sahtecileri.</p>

  <p class="normal"><span class="idebold">II</span></p>

  <p class="normal">Psikiyatrinin tıbbî sahtecilik olduğu düşüncesi, bende oldukça genç bir yaştayken oluştu. Çok daha sonraları, konuyu akıllıca ve yetkili bir gözle analiz edip ele alabileceğim bir konumda olmak amacıyla psikanalitik psikiyatr olmaya karar verdim.<sup class="calibre3"><a href="../Text/1_split_179.html#footnote-100-159" id="footnote-100-159-backlink">[159]</a></sup> 1960 yılında, “Akıl Hastalığı Miti” adlı makalemi ve bir yıl sonra da aynı addaki kitabımı yayımladım. Bunlar ve daha sonra yazdığım başkaları, özellikle de <span class="ideitalik">Deliliğin İmalatı</span>, akıl hastalıklarının –yani bedensel lezyonlara bağlanamayan davranışların– hastalık oldukları yönündeki anlayışın tıbbî meşruluğunu zayıflattı ve açıklayıcı bir şekilde “psikiyatrinin yeniden tıbbîleştirilmesi” diye nitelenen bir tepki yarattı. Bu konuda hatırı sayılır psikiyatri literatürü vardır. Yeniden tıbbîleştirme genellikle şöyle tanımlanır: “Psikiyatrik teşhis ve tedaviyi etkiledikleri ölçüde, dikkati yeniden nörobiyoloji ile nörobilimdeki bilimsel ilerlemelere odaklama ve psikiyatrın fiziksel açıdan hasta olanların tedavisine ve organize tıbba gittikçe daha fazla katılması.”<sup class="calibre3"><a href="../Text/1_split_180.html#footnote-100-160" id="footnote-100-160-backlink">[160]</a></sup></p>

  <p class="normal">Yeniden tıbbîleştirme gayretkeşliği, insan yaşamının tamamının tıbbîleştirilmiş psikiyatri ile psikiyatrileştirilmiş tıbba ait olmasını isteyen hekimlerde doruğuna ulaşır ve bu gayretkeşliğin somut örneği de <span class="ideitalik">akıl hastalığı</span> teriminin ortadan kaldırılması talebi ile bütün akıl hastalıklarının dolayısıyla beyin hastalıkları oldukları iddiasına duyulan neredeyse teolojik inançtır. Avrupa Parkinson Hastalığı Derneği’nin başkanı Mary Baker ve Dünya Nöroloji Federasyonu’nun Dünya Sağlık Örgütü irtibat temsilcisi Matthew Menken şöyle diyorlar:</p>

  <p class="ic-alinti">Bazı beyin bozukluklarının fiziksel hastalıklar olmadıklarını beyan etmenin milyonlarca insana zararı dokunur. Dünya Sağlık Örgütü ve başka kurumlar tarafından yakın zamanda yürütülen Küresel Hastalık Yükü Çalışması’na göre, 2020 itibariyle, sinir sistemi bozukluklarından kaynaklanan hastalıklar dünya çapındaki bütün hastalıkların %14,7’sini oluşturacak (1990’da %10,5’ti). Her ne kadar sinir sistemi bozuklukları bütün ölümlerin sadece %1,4’ünü oluştursa da, bu çalışmanın tahminine göre, bir yeti yitimiyle beraber yaşanan bütün yaşam yıllarının %28’i gibi dikkate değer bir oranından bu bozukluklar sorumludur. Dahası, <span class="ideitalik">yol trafik kazaları, şiddet, savaş ve düşmelere bağlı</span> <span class="ideitalik">hastalık yükünün büyük kısmı sinir sistemi fonksiyon bozukluğunun bir sonucudur. Dünya Nöroloji Federasyonu’nun başkanı James F. Toole küresel barışa, dolayısıyla toplumların sağlığına en büyük tehlikelerden biri olarak, dünya liderleri arasında beyin fonksiyon bozukluğunun altını çizmiştir.<sup class="calibre3"><a href="../Text/1_split_181.html#footnote-100-161" id="footnote-100-161-backlink">[161]</a></sup></span></p>

  <p class="normal">Sapkın davranışları hastalık ve hoşlanılmayan kişileri hasta olarak algılamak, tanımlamak ve tedavi etmek elbette düpedüz (yeniden) tıbbîleştirmedir.<sup class="calibre3"><a href="../Text/1_split_182.html#footnote-100-162" id="footnote-100-162-backlink">[162]</a></sup> Aynı zamanda, büyük çapta yalancılık ve onunla aynı çapta bir psikiyatrik hile kaynağıdır. Akıl hastalıklarının henüz keşfedilmemiş beyin hastalıkları oldukları sayıltısı sayesinde biyopsikiyatr, hastasını bir kişi olarak tanıma zorunluluğundan kurtulur. Tıpkı hastasının akut apandis iltihabı olduğunu bilmesinin bir cerrah için (neredeyse) yeterli olması gibi, hastasına akıl hastalığı teşhisi konmuş olduğunu bilmek de biyopsikiyatr için yeterlidir. Hastanın bir beyin hastalığı olduğunun “bilgisi” psikiyatrın hastayı <span class="ideitalik">sanki</span> bir beyin hastalığı varmış gibi tedavi etmesine ve gerekirse bunu onun rızası olmadan ve iradesine karşı yapmasına gerekçe sağlar. Akıl hastalığı kavramına dair yakınlardaki bir eleştiri yazısında psikolog Guy A. Boysen şunları yazar:</p>

  <p class="ic-alinti">Nesnel biyolojik göstergeler bulunduğu an, bozuklukların akıl hastalıkları olmaktan çıkıp tıbbî hastalıklar haline geldiklerini ifade ederken Szasz haklı. Epilepsi, genel parez ve tıbbî nedenli çeşitli bilişsel bozukluklar akıl hastalığının fiziksel hastalığa evirtilmesinin örnekleri olarak göze çarpar. Özcü bakış açısını yansıtan bazı kimseler akıl hastalığı teriminin ortadan kaldırılması gerektiğini, çünkü akıl hastalığı denilen herşeyin beyin bozukluğu olduğunu ileri sürmüşlerdir. Szasz’ın akıl hastalığının bir mit olduğu iddiasını evrik halinde yeni bir çerçeveye oturtmanın ironisi yorumcuların gözünden kaçmadı.<sup class="calibre3"><a href="../Text/1_split_183.html#footnote-100-163" id="footnote-100-163-backlink">[163]</a></sup></p>

  <p class="normal">Günümüzde çoğu insan için, akıl hastalığı mitinin muazzam bir hata olarak yeni bir çerçeveye oturtulmasında ironik hiçbir şey yoktur: Bugün, bütün akıl hastalıklarının beyin hastalıkları olduklarını “biliyoruz”. Terapötik devlet –tıp ile devletin ittifakı– şu hükümlerde bulunmuştur:</p>

  <p class="ic-alinti"><span class="ideitalik">• Akıl Hastalığı Hakkındaki Mitler ve Gerçekler Konulu Beyaz Saray Veri Raporu</span> (1999): “Son on yıl içindeki araştırmalar akıl hastalıklarının beynin teşhis edilebilir bozuklukları olduklarını kanıtlamaktadır.”</p>

  <p class="ic-alinti"><span class="ideitalik">•</span> Başkan William Jefferson Clinton (1999): “Akıl hastalığı tıpkı fiziksel hastalık gibi doğrulukla teşhis edilebilir, başarıyla tedavi edilebilir.”</p>

  <p class="ic-alinti"><span class="ideitalik">•</span> Başkan Clinton’ın akıl hastalığı danışmanı Tipper Gore (1999): “En yaygın şekilde inanılan ve en tehlikeli olan mitlerden biri akıl hastalığının fiziksel bir hastalık olmadığı mitidir. Hiçbir şey gerçeğe bundan daha uzak olamaz.”</p>

  <p class="ic-alinti"><span class="ideitalik">•</span> Sağlık Dairesi Başkanı David Satcher (1999): “Tıpkı kalpte, böbreklerde ve karaciğerde işlerin yanlış gitmesi gibi, beyinde de işler yanlış gider.”</p>

  <p class="ic-alinti"><span class="ideitalik">•</span> Iowa Üniversitesi’nde psikiyatri profesörü Nancy C. Andreasen (1997): “’Akıl’ dediğimiz şey, beynin etkinliğinin ifadesidir.”<sup class="calibre3"><a href="../Text/1_split_184.html#footnote-100-164" id="footnote-100-164-backlink">[164]</a></sup></p>

  <p class="normal">Depresyon ve şizofreninin beyin hastalıkları olduğu görüşü etrafındaki çekişme veya tartışma geçmişte kalmıştır; artık bu görüş psikiyatriye duyulan imanın toplumsal bir şartıdır ve farmakratik devletin gücü ile cüzdanı tarafından korunup desteklenir. Bundan çıkan şaşırtıcı olmayan bir sonuç, “psikiyatrik araştırmacı” olarak nitelenen kişinin terapötik devletin yozlaşmış temsilcisi haline gelmesidir: Bir suçla itham edilen kişinin masum olabileceğinden şüphelenen ve görevinin o kişinin suçunu gösterecek delili üretmek olduğunu sezinleyen yozlaşmış bölge savcısına benzer. Bu hilekârlık, şizofreninin sebebinin biyolojik bir kusur olduğuna dair kanıtı keşfettiğini iddia eden birçok psikiyatrın yapmış olduğu ve yapmaya devam ettiği şeydir. Ulusal Akıl Sağlığı Enstitüsü nöropsikiyatri bölümünün kıdemli başkanı müteveffa Richard J. Wyatt’ın (1939-2002) çalışmaları, akıl hastalığı bilmecesini çözmeye yönelik bu yaklaşımı örnekler.</p>

  <p class="normal"><span class="idebold">III</span></p>

  <p class="normal">Wyatt’ın psikolog eşi Kay Redfield Jamison kendi saptamasıyla bir manik-depresifti ve “bipolar bozukluk” ile biyolojik-zor yoluyla tedavisi üzerine uzmandı. Karısı gibi Wyatt’ın da kendini psikiyatri terimleriyle tanımlamaya eğilimi vardı. Otobiyografik bir denemede şunları ifade etti:</p>

  <p class="ic-alinti">Anlayabildiğim kadarıyla, göze çarpan yeteneklerim yoktu. Bellek ve ritim genleri beni atlamıştı. Duyarlı bir kulağım yoktu. Çizim yapamıyordum. Ve terim o sıralar popüler olmasa da, disleksiktim (hâlâ öyleyim). ... Aşağı yukarı aynı zamanlarda, huzursuz ergenliğimin üstüne bir de Lloyd Castle Douglas’ın Doktor Hudson’ın Gizli Günlüğü’nü keşfedince, bende beyne yönelik kalıcı bir büyülenme meydana geldi. Kafam, uzuvlarım ve duygularım belli ki bütün bağlantıyı kaybetmişlerdi. ... Daha on üç yaşında olmama rağmen, Douglas’ın zihin ile beyni birbirinden ayırması bana çok ilginç gelmese de bunu pragmatik bulmuştum, sonuçta onun nörocerrah kahramanı hayal gücümü bilimsel bakımdan ziyade manen yakalamıştı. Psikoloji üzerine okuyabildiğim her şeyi okumaya başladım. ... Mesmerizm, hipnotizma ve Freud hakkında okudum. ... İlgim uyanmıştı, ama psikodinamiğin –o dönemlerde psikiyatrinin büyüleyici yanı– insan doğasının bütününü açıklama yönündeki çabasının aşırı zorlanmış bir noktaya vardığı sonucuna ulaştım. Kaba Freudçuluğa dair Chicago Üniversitesi Ortogenetik Fakültesi kaynaklı hikayeleri rahatsız edici buldum. ... Ama yine de, edilgin ve hareketsiz kalma konusunda hiçbir zaman iyi olmamıştım. Dikkat eksikliği bozukluğu disleksimle birleşmişti. ... Üniversite zamanım geldiğinde, büyük olduğu için Michigan Üniversitesi’ni seçtim. O zamanlar binden fazla öğrenciyi bir dersten aynı anda sınava sokmak için kullanılan çoktan seçmeli testleri becerebildiğimi fark ettim. Aksi gibi, Michigan Üniversitesi bir onur programını henüz başlatmıştı, ben de programa katılmaya cesaretlendim. Sınıfların küçük olduğunu ve denemeler yazmak gerektiğini görünce hayal kırıklığına uğradım. İki yıl boyunca türlü eziyetlerle bu mayın tarlasından geçmeyi başardım, ama var olmayan yazma becerim konusunda tek başıma değerlendirileceğim zaman yaklaşıyordu. ... Ne ironiktir ki, imdadıma yetişen rekabetçi Johns Hopkins Tıp Okulu oldu. ... Her bakımdan yetenekli ve olgun öğrencilerden oluşan bir ortamda, onların benim heceleyemediğimi, noktalamaları kullanamadığımı veya hattâ bozuk bir İngilizceyle de olsa kompozisyon yazamadığımı bilip bilmediklerinden hâlâ emin değilim.<sup class="calibre3"><a href="../Text/1_split_185.html#footnote-100-165" id="footnote-100-165-backlink">[165]</a></sup></p>

  <p class="normal">Wyatt’ın bir araştırmacı bilim adamı ve Amerika’nın baş psikiyatrı olarak parlak bir kariyere sahip olacağı çok belliymiş. Amerika Birleşik Devletleri hükümetinin bir çalışanı-temsilcisi olmakta hiç vakit kaybetmedi:</p>

  <p class="ic-alinti">Ulusal Sağlık Enstitüsü’ne girmeyi başardım ve orada profesyonel kariyerimi yapmak gibi büyük bir şans yaşadım. Enstitü’deki başlıca hedeflerimizden birinin çetin meselelerin üstesinden gelmek olduğunu düşünmüşümdür hep, hibe şartları ve teşvik kurullarının kıskacındaki diğerleri bunu yapamıyorlar. Ulusal Sağlık Enstitüsü aynı zamanda Tinker Toys’dan asla vazgeçmemiş olanlarımız için dünyadaki en iyi yer. Kariyerim boyunca şizofreniye odaklandım; çok az anlaşılmış olmakla birlikte bu hastalık hayat boyu muazzam ızdıraba neden olmayı sürdürür. Şizofreninin seyri ve kökenlerine dair araştırmam beni uyku ve görüntüleme, psikofarmakoloji, biyokimya, nöroplastisite, ekonomi ve salgın bilimini araştırmaya götürdü. ... Erken müdahalenin [yani kişi henüz küçükken ve böyle bir tecavüze direnemeyecek kadar çaresizken zor kullanma ve ilaç verme] şizofreninin seyrini değiştirebileceği yolunda kanıt arayışımdan, ortaya “Nöroleptikler ve şizofreninin doğal seyri” başlıklı makale çıktı. ... Kroniklik azaltılamasa bile, erken müdahale hastalığın erken evresinde gelişen intihar, madde suistimali ve diğer sorunların oluşması riskini azaltabilir mi?</p>

  <p class="normal">Wyatt bal alacak çiçeği biliyordu. Bu noktada, terapötik devleti tanımlayan butonlara basıyor: İntihar ve madde suistimali. Şöyle devam eder: “Kanımca, erken müdahale bu sonraki alanlarda kamu sağlığı uygulamalarının değiştirilmesine zorlamak yönünde yeterli faydayı hemen hemen kesinlikle sağlayacaktır. ... Kariyerim boyunca, şizofreniyi anlamayı asla beklemedim.” Wyatt “şizofren” diye niteleyerek insanlıktan çıkardığı kişileri anlama yönünde, akıllıca davranıp bir girişimde bulunmadı.</p>

  <p class="normal">12 Ocak 1978’de Wyatt ve diğer üç “araştırmacı” <span class="ideitalik">New England Journal of Medicine</span>’de başlığı “Paranoid Şizofrenler Diğer Şizofrenlerden Biyolojik Açıdan Farklı mıdır?” olan bir makale yayımladılar. Yanıtları ‘evet’ti. Kronik paranoid-olmayan şizofrenlerin kan trombositlerinin sergilediği monoamin oksidaz etkinliği düzeyinin, kronik paranoid şizofrenlerin veya normal kontrol deneklerinin trombositlerine nazaran, anlamlı ölçüde daha düşük olduğunu ispatladıklarını iddia ediyorlardı. <span class="ideitalik">Aynı ay içinde</span>, Wyatt ve dört “araştırmacı” daha <span class="ideitalik">American Journal of Psychiatry</span>’de başlığı “Kronik Şizofreni Hastalarında Trombosit Monoamin Oksidaz” olan bir makale yayımladılar.<sup class="calibre3"><a href="../Text/1_split_186.html#footnote-100-166" id="footnote-100-166-backlink">[166]</a></sup> Çıkardıkları sonuç şuydu: “18 kronik farklılaşmamış şizofreni hastası ile karşılaştırıldığında, 21 kronik paranoid şizofreni hastasının ortalama trombosit monoamin oksidaz etkinlikleri arasında hiçbir anlamlı fark yoktu.” Bu iki makaleyi konumuzla benzersiz bir biçimde ilgili kılan şey, ikisinin de Maryland, Bethesda’daki Ulusal Akıl Sağlığı Enstitüsü Klinik Nörofarmakoloji Dalı’nın başkanı Dennis L. Murphy ve Washington’daki St. Elizabeth’s Hastanesi Klinik Psikofarmakoloji Laboratuvarı’nın o zamanki başkanı Richard J. Wyatt tarafından birlikte yazılmış olmalarıdır.</p>

  <p class="normal">Bu iki rapor arasındaki çelişki psikiyatri kaşığında fırtına kopardı. 18 Mayıs 1978’de <span class="ideitalik">New England Journal of Medicine</span> konuyla ilgili sert eleştiri tonunda bir editör notu ile birlikte bir dizi mektup yayımladı. İlk mektupta, bir psikiyatr söz konusu iki makale arasındaki çelişkiye dikkat çekiyor ve şu sonuca varıyordu: “Aynı yazarların böylesine taban tabana zıt sonuçlara nasıl varabildiklerini netleştirmeye değer görünüyor, ki böyle bir netleştirmeyi ben iki makaleden de çıkartamadım.” Yazarlar buna cevaben şu “açıklama”yı yaptılar: “Berger ve arkadaşlarının o sıra henüz yayımlanmamış olan çalışmasına atıfta bulunamamıştık, çünkü yayımlanmamış verileri yayımlanmış bir makalede tartışmamak politikamız olagelmiştir.”<sup class="calibre3"><a href="../Text/1_split_187.html#footnote-100-167" id="footnote-100-167-backlink">[167]</a></sup> <span class="ideitalik">New England Journal of Medicine</span>’in editörleri tatmin olmamıştı:</p>

  <p class="ic-alinti">Açıkça çelişen iki makalenin, biri <span class="ideitalik">Journal</span>’da ve diğeri <span class="ideitalik">American Journal of Psychiatry</span>’de olmak üzere, neredeyse aynı zamanlarda yayımlanmasından biz de Dr. Pager [mektubun yazarı] kadar şaşkınız. Bu makalelerin ortak yazarlarının aynı olmasına rağmen, teslim edildiği halleriyle iki metin de diğerinin varlığına gönderme yapmıyordu. ... Bu garip olaya getirilen açıklamadan tatmin olamıyoruz. ... Bir kimsenin kendi ihtilaflı sonuçlarını “yayımlanmamış veriler”, dolayısıyla da yoruma açık değiller diyerek bir yana bırakması sağduyuya aykırıdır ve en hafif deyimiyle samimiyetsizdir.<sup class="calibre3"><a href="../Text/1_split_188.html#footnote-100-168" id="footnote-100-168-backlink">[168]</a></sup></p>

  <p class="normal">Yalancılığın istisna olduğu bilim bağlamında değil de yalancılığın kural olduğu psikiyatri bağlamında bakıldığında, Wyatt’ın bir makalede paranoid şizofrenlerin trombosit monoamin oksidaz etkinliklerinde anlamlı bir fark olduğunu, aynı ay yayımlanan diğer makalede ise böyle bir farkın olmadığını rapor etmesi garip değildir. Her gün olan şey “garip” addedilemez; kan trombositlerinin biyokimyasal özelliklerinin psikiyatrların “şizofreni” dediği, pekçok etmenin harmanlandığı insanlık halinin etiyolojisiyle ilişkili olduğuna dair absürt inanç bile garip addedilemez.</p>

  <p class="normal">Psikiyatri bağlamı derken, Leonardo da Vinci’ye homoseksüel, Barry Goldwater’a şizofren diyerek ünlerini lekelemenin sofistike tıbbî teşhisler olarak kabul edildiği ahlak arenasını kastediyorum; elinizdeki kitapta gösterdiğim gibi, bu arenada aldatmaca ve gerçeği çarpıtma olağan “profesyonel” söylemdir. Kuşaklardır alışkanlık haline getirilen bu davranış, aldatmacaya hizmet edecek şekilde, tedavi adı altında akıl hastasının manipüle edilmesinden tutun, bilim adı altında araştırmaların manipüle edilmesine kadar, psikiyatrinin her yönünü önlenemez biçimde etkilemektedir.</p>

  <p class="normal"><span class="idebold">IV</span></p>

  <p class="normal">Başyapıt olarak tasdik edilen taklitler ile gerçek hastalık olarak tasdik edilen akıl hastalıkları arasındaki benzerliklere rağmen, bunların kritik önemde bir farkları da vardır. Resim sahtecileri yaptıkları iş hakkında kendilerini asla aldatmazlar. Psikiyatrlar ise bunu sık sık yaparlar ve çoğu kez trajik sonuçlar doğar. “Şizofreni teşhisi ve tedavisinde ünlü bir uzman” ve Ulusal Akıl Sağlığı Enstitüsü’nde yüksek düzey bir yönetici olan Wayne Fenton’ın öldürülmesi olayına bakarsak, bir “bilim insanı”nın şizofrenlerin kötü beyinlere sahip olduklarına inandığı ve çoğu insan gibi onların da kapatılmayı ve zorla ilaç verilmeyi tercih etmeyeceklerini göz ardı ettiği zaman olanların örneğini görürüz. 6 Ekim 2006’da <span class="ideitalik">Psychiatric News</span>’de şu ifadeler yer aldı:</p>

  <p class="ic-alinti">Ulusal Akıl Sağlığı Enstitüsü’nün yöneticilerinden birinin psikotik bir hastaya yardım etmeye çalışırken öldürülmesi, akıl sağlığı camiasını şok dalgalarıyla sarstı. ... Bir psikiyatrın yaşamındaki potansiyel kâbus: Psikiyatr, ofisinde hasta ile yalnızken hastada şiddet, hattâ cinayet eğilimi baş gösterir. Doktor Wayne Fenton sık sık bu mealde tespitlerde bulunurdu: “Şizofreni ve diğer akıl hastalıklarına sahip hastalara yönelik uygun tedavinin olmayışının bu ülkede ciddi bir sorun olduğunu anlamak için, insanın tüm yapması gereken herhangi bir şehir merkezinde yürümektir. Alzheimer hastası 80 yaşındaki annemizin bir lağım ızgarası üzerinde yaşamasına izin vermezdik. Peki niçin şizofreni hastası 30 yaşındaki kızımız söz konusu olunca bunda bir sorun görülmüyor?”<sup class="calibre3"><a href="../Text/1_split_189.html#footnote-100-169" id="footnote-100-169-backlink">[169]</a></sup></p>

  <p class="normal">Benzetme tamamen yanlış ve yanıltıcı. Ehliyetsiz kişilerin idaresi –bunlar ister sağlıklı bebekler isterse bunamış yaşlılar olsun– öncelikle ailevi, ekonomik ve yasal bir meseledir. “Psikiyatrik bir sorun” değildir ve öyle ele alınmaması gerekir. Bu yoruma göre, Fenton hukuki ehliyeti olmadığı kanıtlanana kadar hukuki ehliyeti var kabul edilen tuhaf bir adama Alzheimer hastası kendi annesi gibi bakım verilmesi gerektiği yönündeki kendi çıkarına hizmet eden benzetmesine inanıyor ve “şizofren” <span class="ideitalik">dediği</span> bir kişiyi psikiyatrik kapatma ve zorla ilaç verme ile tehdit ediyordu. Eğer bu gerçekten olduysa –ki deliller o yönü işaret ediyor– o halde hedefindeki kurbanı kendisine düşman olduğunda en başta kendini suçlamalıydı:</p>

  <p class="ic-alinti">Bir meslektaşı krizdeki bir hastasını –söylendiğine göre, süregelen paranoid ve karmaşık hezeyanlardan muzdarip olan, ama şimdi aynı zamanda tedaviye de uyum göstermeyen bir hasta– görmesini isteyince Fenton kabul etti. Ne de olsa Fenton’a zorlu hastalar gönderilirdi. İşçi Bayramı arifesindeki hafta sonu olmasına rağmen, Yetişkinler İçin Ürüne Dönüşebilir Araştırmalar Birimi’nin müdürü ve Ulusal Akıl Sağlığı Enstitüsü’nün müdür muavini Fenton, Cumartesi günü 19 yaşındaki hastayı ve babasını gördü ve takip için gelecek haftaya randevu verdi. Fakat mahkeme kayıtlarına göre, Pazar günü hastanın babası Fenton’u arayıp, oğlunu tekrar görmesi için yalvardı. Babanın Fenton’a söylediğine göre, <span class="ideitalik">hasta ajite haldeydi, ilaçlarından memnun değildi ve almayı reddediyordu.</span> Fakat bayram arifesindeki haftasonu olmasının bir önemi yoktu, zira Fenton hastalarına adanmışlığı ile tanınıyordu – özellikle de durumu ağır olanlara. <span class="ideitalik">Bu hastanın durumun ağır olduğu ve yardıma muhtaç bulunduğu aşikârdı.</span></p>

  <p class="normal">Bu adamın “durumunun ağır olduğu ve yardıma muhtaç bulunduğu”, gerek Fenton için, gerekse <span class="ideitalik">Psychiatric News</span> yazarları ve okurları için belki aşikârdı, ama kulakları psikiyatrik yalanları yakalayanlar için hiçbir şekilde aşikâr değildir. “Hasta” Fenton’dan yardım istememişti. Fenton’un meslektaşlarından biri ve “hastanın” babası yardım istemişti. “Hasta”, Fenton’ı döverek öldürmüş ve kaçma girişiminde bulunmamıştı: “Şu an gözaltında tutulan hasta birinci derece cinayetle suçlandı. 18 Eylül’de, akıl hastalığı dolayısıyla “cezai sorumluluğu olmadığı” savunması yapıldıktan sonra, bir devlet psikiyatri hastanesine nakledilmeyi bekliyordu, orada cezai ehliyetinin olup olmadığının belirlenmesi amacıyla değerlendirmeye alınacak.”</p>

  <p class="normal">Haberinin başında yazar, hasta şiddetini “bir psikiyatrın yaşamındaki potansiyel kâbus” olarak niteler. Açıkça neler olduğunu anlattıktan sonra, düpedüz kendisiyle çelişir: “Wayne Fenton durumu ağır olan bir hastaya yardım etmeye çalışırken öldü. <span class="ideitalik">Psychiatric News</span>’un temasa geçtiği çok sayıda meslektaşı Fenton’un ölümüyle yaşadıkları derin şoku ifade ettiler, ama yine de birçoğu tam manasıyla şaşırmış değildi. ... Amerikan Psikiyatri Derneği’nin başkanı Doktor Pedro Ruiz’in gözlemine göre, ‘Aşırı tepki vermemeli ve akıl hastalarının çoğunun genel nüfustan daha tehlikeli olduklarını düşünmemeliyiz. Böyle yaparsak, Dr. Fenton’un durumu ağır olan hastalarla yaptığı çalışmalar boşa çıkmış olur.’” “Durumu ağır olan hastalar” ifadesi, “mesleğini gerektiği biçimde icra eden” psikiyatrların görüşünce, kilit altına alınması ve iradeleri dışında ilaç verilmesi gereken bireyler için kullanılan psikiyatrik koddur. Amerikan Psikiyatri Derneği’nin başkanı Pedro Ruiz, akıl hastalarının diğer hastalardan daha tehlikeli olmadıkları şeklindeki zorunlu psikiyatrik yalanı tekrarlıyor. Bu iddiayı da bizzat yazar yalanlıyor:</p>

  <p class="ic-alinti">Gerçekten de, psikiyatrlar ve akıl sağlığı profesyonelleri, diğer meslek kategorilerinin çoğundakilere nazaran, şiddet suçu bakımından anlamlı ölçüde daha yüksek bir risk altındalar. Birleşik Devletler Meslek Güvenliği ve Sağlık Yönetimi, İş Gücü İstatistikleri Bürosu ve Adalet Bakanlığı, sağlık bakımı çalışanlarının işle bağlantılı şiddetin en yüksek düzeylerinden biriyle karşı karşıya olduklarında hemfikir. İş Gücü İstatistikleri Bürosu’nun istatistikleri, 1996’dan 2000’e kadar, 69 tane sağlık bakımı personeli cinayeti işlendiğini gösteriyor. Adalet Bakanlığı’nın 1993-1999 arası Suç Mağdurları Ulusal Anketi’ne göre, bütün meslekler için, ölümcül olmayan şiddet suçlarında yıllık oran 1000 çalışanın 12,6’sıydı. Hekimler için oran 16,2 ve hemşireler için 21,9’du. Ama psikiyatrlar ve akıl sağlığı profesyonelleri için söz konusu oran 68,2’ydi ve akıl sağlığı gözetim çalışanları içinse 69’du.</p>

  <p class="normal">Kendi yalanlarının kapanına kısılan psikiyatrlar yalanlarını daha da artırıyorlar. Psikiyatrik zor ve özellikle de kapatma uygulaması ile psikiyatrik mahkûmun potansiyel şiddeti arasındaki aşikâr bağlantılardan bakışlarını kaçıran uzmanlar zor kullanımı için daha fazla psikiyatrik güç talep ediyorlar: “Tedavi Savunuculuğu Merkezi’nin yönetici müdürü Mary Zdanowicz, ‘Fenton’un ölümünü çevreleyen koşullar, akıl sağlığı sisteminin ne derece çökmüş olduğu hakkında çok şeyler söylüyor [<span class="ideitalik">metinde aynen böyle</span>],’ dedi. ‘Bir kimse psikiyatrik bir kriz yaşamaktayken karşılık verecek bir sistem gerçekten kalmadı. ... Bu trajediye insanların otomatikman gösterecekleri tepki, “Akıl hastalığı olan kişilerin çoğu tehlikeli değildir,” demek olacak ve bu beni çok rahatsız ediyor. Ama gerçek şu ki, bazıları tehlikelidir.’”</p>

  <p class="normal">İster trombositlerden veya hastalardan, ister teşhis veya tedaviden, isterse yasa veya özgürlükten konuşuyor olsunlar, psikiyatrlar gerçeği söylemekten inatla uzak durmayı sürdürürler. Konuşmaya genellikle akıl hastalıklarının diğer hastalıklara benzer olduğu iddialarıyla başlar, “akıl hastaları” denilen kişilerin tehlikeli oluşuyla ilgili hikayelerle devam eder ve bitirirken de hiç istisnasız, şu ya da bu “kitle” için uygun psikiyatrik hizmetlerin olmadığı ve daha fazla hükümet fonuna ihtiyaç bulunduğu konulu sızlanmalar dile getirirler.</p>
</body>
</html>
