<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">1<br class="chapter"/>
  Hasta Numarası Yapmak</h1>

  <p class="normal">Bütün nörotikler hasta numarası yapanlardır; bunu bilmeden taklit ederler, onların hastalıkları budur.</p>

  <p class="normal">–Sigmund Freud; Kurt R. Eissler’ın <span class="ideitalik">Bilirkişi Olarak Freud: Freud ile Wagner-Jauregg Arasındaki Savaş Nevrozları Tartışması</span>’ndan alıntı.</p>

  <p class="normal">1835 yılında Edinburgh Üniversitesi, başlığı “Askerlerin ve Denizcilerin Sahte ve Uydurma Hastalıklarının En İyi Sınıflaması, Bunları Taklit Etmek veya Üretmek İçin Kullanılan Araçlar ve Sahtekârları Saptamanın En İyi Yöntemleri Üzerine” olan bir deneme yarışması düzenledi. Kazanan, Hector Gavin adında bir tıp öğrencisiydi. 1843’te Dr. Gavin denemesini gözden geçirilip genişletilmiş olarak yayımladı.<sup class="calibre3"><a href="../Text/1_split_046.html#footnote-100-26" id="footnote-100-26-backlink">[26]</a></sup></p>

  <p class="normal">Gavin’in 436 sayfayı bulan incelemesi, her biri <span class="ideitalik">numaradan</span> sıfatıyla nitelenen yüzlerce şikayetin betimlemesinden oluşur. Günümüzde, bu materyalin büyük kısmı ancak antika meraklılarının ilgisini çeker. Fakat Gavin’in girişteki yorumları hâlâ anlamlıdır: Bize, temaruzun bütün insanlar arasında görülen yaygın bir fenomen olduğunu, bütün zamanlarda görüldüğünü ve önceleri suç olarak değerlendirilip cezalandırıldığını hatırlatır:</p>

  <p class="normal">Her çağda ve toplumun bütün sınıflarınca hastalıklar taklit edilmiştir. Hüküm giymiş suçlu ve “okula gitmek istemediğinden yatağında sümüklüböcek misali kıvranıp duran oğlan” gibi, hükümdar, dilenci, mutsuz köle, gururlu savaşçı, azametli devlet adamı, hattâ din görevlisi de akılsal ya da bedensel rahatsızlıkların taklidini yaparak amaçlarını maskelemeye veya arzularını elde etmeye çalışmıştır ... Hastalıkları taklit edenler önceleri sahtekârlıktan cezalandırılırdı; tarihe baktığımızda, eski Yunanlıların bu gibi kişilere karşı son derece sert davrandıklarını açıkça görüyoruz ... Bu hizmette de [1830’ların Avusturya ordusunda] hasta numarası yapanlar sert şekilde cezalandırılmaktadır: Bazen bedensel cezalar almaktadırlar, bazense müebbet hapse mahkûm edilmektedirler.<sup class="calibre3"><a href="../Text/1_split_047.html#footnote-100-27" id="footnote-100-27-backlink">[27]</a></sup></p>

  <p class="normal">Sanki günümüzde yüzlerce ayrı akıl hastalığının tıbbî hastalıklar olarak resmen tanınacağını öngörürcesine Gavin şöyle ekler: “Hastalıklar çok çeşitli amaçlarla taklit edildiğinden, sözde yeti yitiminin nasıl bir niteliği olacağı da lüzuma göre tasarlanmaktadır.”<sup class="calibre3"><a href="../Text/1_split_048.html#footnote-100-28" id="footnote-100-28-backlink">[28]</a></sup> Gavin’in, hasta numarası yapmaya yönelik tavrı bütün inceleme boyunca ödünsüzdür: Hasta numarası yapanlar sahtekârdır ve doktorların bunlarla ilgilenmelerinin tek nedeni bunları hasta olan kişilerden ayırt etmek zorunda olmalarıdır.</p>

  <p class="normal">On dokuzuncu yüzyılın ikinci yarısı boyunca –tıptaki bilimsel devrimin, hastalık tanımını empirizm ve somatik patoloji gibi iki sağlam temele oturttuğu sıralar– hekimler belli bir tipteki sahte hastalığı gerçek hastalık saymaya başladılar, ona “histeri” adını verdiler ve onu bedene “yerleştirme” gayretlerini azalttılar. Bunun yerine, dikkatlerini <span class="ideitalik">“histeri” adını verdikleri</span> (daha sonraları da “nevroz” veya “akıl hastalığı” denilen) her tür kişisel davranış şeklinin, <span class="ideitalik">“tedavi” adını verdikleri</span> tıbbî kontrollerle üstesinden gelmeye odakladılar. Böylelikle deli doktorluğu ile kanunî yaptırım arasındaki eski bağlantılar kuvvetlenip canlandı; bu durum da daha sonraları sanatçıların ve toplumsal muhaliflerin bu yeni “psikiyatri bilimi”ne gitgide daha kuşkuyla bakmalarına, psikiyatrinin hem varsayılan hastalıklarının hem de varsayılan tedavilerinin düzmece olduğundan şüphelenmelerine neden oldu.</p>

  <p class="normal">Honoré Daumier’nin (1808-1879) 1846’da yaptığı bir karikatür, psikiyatri gerçeğinin mazeret üretme ve toplumsal kontrol olduğuna yönelik sağduyulu içgörünün ilk örneklerindendir. Sahne, bir hapishane hücresidir. Derbeder mahkûm bir karyolada oturmakta, züppe avukatı da önünde ayakta durmaktadır. “Canımı asıl sıkan,” der mahkûm, “on iki soygunla suçlanmam.” Avukat karşılık verir: On iki soygun. Canıma minnet. Sabit fikirlilik savunması yaparım.”<sup class="calibre3"><a href="../Text/1_split_049.html#footnote-100-29" id="footnote-100-29-backlink">[29]</a></sup> Bu espri çağımızın olağan gerçeği haline gelmiştir.</p>

  <p class="normal">Aşağı yukarı 1850 ile 1880 yılları arasında, hasta numarası yapmak histeriye dönüştürüldü ve –nörolojiden gitgide daha fazla ayrılan– psikiyatri popüler bir inanç sistemi, tıbbî-seküler bir din haline geldi. <span class="ideitalik">Sahtekârlık, hasta numarası yapma</span> ve <span class="ideitalik">iç kaynaklı hastalık</span> gibi terimler itibarını kaybedip bir yana bırakıldı ve histeri ile diğer sahte hastalıkların terminolojisi tıp sözlüğüne dahil edildi.<sup class="calibre3"><a href="../Text/1_split_050.html#footnote-100-30" id="footnote-100-30-backlink">[30]</a></sup> Varolmayan hastalıklar ve zor yoluyla tedavilerinin listelendiği <span class="ideitalik">Teşhis ve İstatistik Rehberi</span>’yle birlikte modern psikiyatri, tıp tarihinde akla hayale gelmedik ölçekte bir şarlatanlık abidesidir.<sup class="calibre3"><a href="../Text/1_split_051.html#footnote-100-31" id="footnote-100-31-backlink">[31]</a></sup></p>

  <p class="normal"><span class="idebold">I</span></p>

  <p class="normal">1853 yılında, İngiliz pratisyen hekim Robert Brudennel Carter öncü bir yapıt olan <span class="ideitalik">Histerinin Patolojisi ve Tedavisi</span>’ni yayımladı. Kitabın hem başlığı hem de içeriği zamanın yeni yeni beliren tıbbîleştirme ruhunu yansıtır. Aslında, Carter’ın kitabının başlığının taşıdığı iddialı tıbbî ton, onun <span class="ideitalik">histeri</span> teriminin gerçek bir hastalığa işaret edip etmediği hakkındaki şüphelerini gizler: Histeri sözcüğünün “bilim dilinde benzeri görülmemiş şekilde gevşek” kullanılmasına hayıflanır, histeri “belirtilerinin” beyine ve beyin zarlarına “atfedilebilir” şikayetlerden tutun “hipokondriye ... [ve] sadece temaruza” kadar uzanan kapsamına dikkat çeker ve “bilinmeyen bir niceliğe belirli bir ad verme girişimini çok sık takip eden kötücül sonuçlar” hakkında uyarıda bulunur.<sup class="calibre3"><a href="../Text/1_split_052.html#footnote-100-32" id="footnote-100-32-backlink">[32]</a></sup></p>

  <p class="normal">Histeri, on yedinci yüzyılın ünlü İngiliz hukukçusu ve âlimi John Selden’ın (1584-1654) boş yere uyardığı hatanın klasik bir örneğidir: “Bir şeyin öyle olduğundan emin olana kadar o şeyin nedenini sorgulamamalısınız. Bizler genellikle, şeyin kendisinden emin olmadan önce, <span class="ideitalik">Nedeni ne?</span> noktasındayız.”<sup class="calibre3"><a href="../Text/1_split_053.html#footnote-100-33" id="footnote-100-33-backlink">[33]</a></sup> Sorun şu ki, kavramların ve kategorilerin çoğu kez iyi tanımlanmadıkları veya nesnel ölçütler yerine otoritelere gönderme yapılarak tanımlandıkları gündelik işlerde, Selden’ın getirdiği kurala bağlı kalmak neredeyse olanaksızdır.</p>

  <p class="normal">Özellikle psikiyatride, “bir şeyin kendisinin gerçekte ne olduğu”ndan emin olmak çoğu kez hemen hemen olanaksızdır, zira gündelik dil “şeyin kendisi”ne peşin hükümle bakar.<sup class="calibre3"><a href="../Text/1_split_054.html#footnote-100-34" id="footnote-100-34-backlink">[34]</a></sup> Biz Batılılar çok farklı iki davranış türünü hastalık olarak veya hastalık semptomları olarak kabul ederiz: Bir hastalığa benzeyen (söz gelimi yorgunluk gibi) ahlaken uygun davranışlar ve toplum ile hukukun cezai yaptırımlarla değil daha ziyade tıpla kontrol etmeyi istedikleri sapkın veya gayrimeşru davranışlar (eskiden homoseksüellik, günümüzde evsizlik, aile içi şiddet, uyuşturucu kullanımı, intihar).</p>

  <p class="normal">Carter histerinin iki kişilik bir fenomen olduğunu, yani hastaymış gibi yapan bir özne ile taklit ettiği hasta rolünü tasdik eden bir tıp otoritesi arasındaki iletişimin/danışıklı dövüşün ürünü olduğunu fark etti: “İç kaynaklı hastalığın tedavisi için ilaç vererek sahtekârlığa bir kez icazet veren profesyonel, birdenbire bir müttefik haline gelir ve yaptığı yardım da bilmeden sağlandığı için daha da önemlidir. ... [Histeriye] karşı ... bütün ilaçların kesinlikle yararsız ve etkisiz olduklarını kabul etmeliyim ... [bunların] zararlı bir ahlakî etki yaratmaması nadiren mümkündür.”<sup class="calibre3"><a href="../Text/1_split_055.html#footnote-100-35" id="footnote-100-35-backlink">[35]</a></sup></p>

  <p class="normal">Temaruzun tıbbîleştirilmesinin erken tarihindeki bir diğer önemli figür Ernst von Feuchtersleben’dı. Viyana Üniversitesi tıp okulundan mezun olan Feuchtersleben cerrahlık ve alanında hocalık yaptı, eğitim reformunda etkin rol aldı, aynı zamanda saygın bir şairdi. “Akıl hastalığı” üzerine iki kitap yazdı. Büyük bir inceleme olan ilki, <span class="ideitalik">Lehrbuch der ärtzlichen Seelenkunde</span> (Ruhların Tıbbî Tedavisi Ders Kitabı) 1835’te yayımlandı, çevirisi <span class="ideitalik">Tıbbî Psikolojinin İlkeleri</span> adındadır. İnce bir kitap olan ikincisi <span class="ideitalik">Zur Diätetik der Seele</span>’dir, iki farklı Amerikan basımıyla çıktı: Birinin başlığı <span class="ideitalik">Ruhun Diyet Bilimi</span> (1838), diğerinin başlığı <span class="ideitalik">Aklın Hijyeni</span> (1933).</p>

  <p class="normal">Feuchtersleben, daha fazla tanınmayı hak ediyor: <span class="ideitalik">Psikopatoloji</span> terimi onun icadıdır ve akıl hastalıklarının “diğer hastalıklar” gibi olmadıklarını, tıbbın her günkü pratiğinde ve gitgide genişleyen “adli psikoloji” (adli psikiyatri) alanında ister istemez önemli bir rol oynadıklarını fark etmiştir. <span class="ideitalik">Tıbbî Psikolojinin İlkeleri</span>’ndeki şu sözleri hatırlanmaya değer: “Soyutlarsak, ruhun hastalıkları [<span class="ideitalik">die Leiden des Geistes</span>], yani hata ve günah, ancak <span class="ideitalik">kıyasen</span> aklın hastalıkları olarak adlandırılabilir. Hekimin yetki alanına girmez, öğretmen ya da rahibin yetki alanına girerler, ki onlar da yine ancak <span class="ideitalik">kıyasen</span> <span class="ideitalik">akıl hekimleri [Seelenärzte]</span> diye adlandırılırlar. Soyutlarsak, aklî dengesizliğin bulunmadığı bedenin hastalıkları, söz gelimi beynin ya da sinirlerin hastalıkları ise, aklın değil, bedenin hastalıklarıdır.”<sup class="calibre3"><a href="../Text/1_split_056.html#footnote-100-36" id="footnote-100-36-backlink">[36]</a></sup></p>

  <p class="normal"><span class="idebold">II</span></p>

  <p class="normal">1885-1886 kışı boyunca Sigmund Freud yaklaşık dört ayını Paris’te, ünlü nörolog Jean-Martin Charcot’nun çalışmalarını incelemekle geçirdi. Viyana’ya döndükten sonra, Nisan ayında, nöropatoloji/psikiyatri konulu ilk yazısı olan “Paris ve Berlin’deki İncelemelerime İlişkin Rapor”u (1886) kaleme aldı: “1885-86 yılı için Üniversite Yıldönümü Fonu Seyahat Bursu ödülü için başvurum sırasında, Paris’teki Hospice de la Salpêtrière’e geçip nöropatoloji incelemelerime orada devam etmekle ilgilendiğimi ifade ettim. Bu seçimi yapmamda çok çeşitli etmenlerin payı oldu. [Bir tanesi] J.-M. Charcot’nun büyük adıydı. ... Fransız nöropatoloji ekolü Almanya ve Avusturya’daki bilim çalışanlarının benzer bir yaklaşıma sahip olmadıkları yeni nöropatoloji alanlarında çalışmalara girişti.”<sup class="calibre3"><a href="../Text/1_split_057.html#footnote-100-37" id="footnote-100-37-backlink">[37]</a></sup></p>

  <p class="normal">Freud’un kastettiği bu “yeni nöropatoloji alanları” neydi? Kendisi bize şöyle anlatır:</p>

  <p class="normal">Charcot şöyle söylerdi: <span class="ideitalik">Kabaca ifade edersek, anatomi çalışması bitti, sinir sisteminin organik hastalıkları kuramının da tamamlandığı söylenebilir; üstesinden gelinecek sıradaki konu nevrozlar. ...</span> Uzun yıllardır onun çalışmaları neredeyse tamamen nevrozlar üzerine, hepsinden fazla da histeri üzerine odaklanmıştır. ... Charcot histeri konulu çalışmasında, hastalığın mükemmel tipleri olarak gördüğü en gelişmiş vakalardan yola çıktı. ... Hipnotizma konulu bilimsel bir inceleme yaparak ... bir tür histerik semptomatoloji kuramına bizzat ulaştı. Bu semptomların <span class="ideitalik">büyük kısmının gerçek olduğunu kabul etme cesaretini gösterdi.<sup class="calibre3"><a href="../Text/1_split_058.html#footnote-100-38" id="footnote-100-38-backlink">[38]</a></sup></span></p>

  <p class="normal">Fransız tıbbında ve toplumunda Charcot’nun azametli konumunu düşünürsek, somatik patolojinin bulunmadığı bir hastalığı “keşfetmesi” cesaret değil, küstahlık gerektiriyordu. Bir deneğin şikayetleri/aktarımları, sözel olan ve olmayan iletişimler/“semptomlar”, tanım gereği, “gerçek”tirler. Gözlemcinin/hekimin bunlara yönelik yorumu ise çok farklı bir konudur. Merkezî sinir sistemine ait bir hastalığının tezahürleri oldukları ileri sürümü doğru da olabilir yanlış da; onları böyle ele almak, hastanın ne istediğine bağlı olarak ve hasta olup olmadığından bağımsız olarak, ona yardımcı da olabilir zarar da verebilir. İsviçreli psikiyatri vakanüvisi Henri Ellenberger ikna edici bir şekilde şöyle belirtir: “[Charcot] nöropatolojinin sağlam zemininde kaldığı sürece, bazıları onun hayranı olmayı sürdürmüş nörologlar, <span class="ideitalik">Charcot hipnotizma incelemesine ve histeri hastalarıyla çarpıcı deneyler yapmaya yönelince onu terk ettiler</span>.”<sup class="calibre3"><a href="../Text/1_split_059.html#footnote-100-39" id="footnote-100-39-backlink">[39]</a></sup></p>

  <p class="normal">Raporunda Freud sanki histerinin nöropatolojik bir hastalık olduğu apaçıkmış gibi yazar. 1880’lerde bütün hastalıklar, tanım gereği, “somatik”ti, yani organların ve dokuların patolojisiydi. “Akıl” [zihin] bedensel bir organ değildi. Hattâ Almancada onun için bir terim bile yoktur.</p>

  <p class="normal">Freud inancını tekrar teyit edip güçlendirmek için, müslüman hacıların Mekke’ye gitmesi gibi Paris’e gitti. Raporundan açıkça anlaşılan o ki, Paris’e gitmek üzere Viyana’dan ayrılmadan önce, gerçek hastalıkları çalışmaktan ve gerçek tıp pratiğinden vazgeçip sahte hastalıkları çalışmaya ve sahte tıp pratiğine başlamaya karar vermişti. Charcot’nun betimlediği <span class="ideitalik">majör hipnotizma</span> üzerine yorumunda Freud şunları yazar: “Olayların insanın gözü önünde açıkça gerçekleştiklerini hayretle gördüm, şüphelenmek neredeyse olanaksızdı, ama yine de ilk elden deneyimlenmedikleri sürece inanılmayacak kadar acayiptiler. ... [Charcot’nun] bütün zihin yönelimini gözlemleyince, onun ilgilendiği bir fenomeni doğru şekilde betimleyip sınıflandırana kadar huzur bulamayacağını, <span class="ideitalik">o fenomenin fizyolojik açıklamasına varmadan rahat uyuyamayacağını düşündüm.</span>”<sup class="calibre3"><a href="../Text/1_split_060.html#footnote-100-40" id="footnote-100-40-backlink">[40]</a></sup></p>

  <p class="normal">Burada Freud’u suçüstü yakalıyoruz, üstelik son defa da değil. Charcot’nun teatral performanslarını, “insanın gözü önünde açıkça gerçekleşen, şüphelenmenin neredeyse olanaksız olduğu olaylar,<span class="ideitalik">”</span> diye niteler. Tam tersine. Freud daha fazla bilim öğrenmiş olsaydı, “Olağanüstü iddialar olağanüstü kanıtları gerektirir,” uyarısında bulunmuş olan Marquis de Laplace’ı (sık sık “Fransız Newton” diye adlandırılan matematikçi ve astronom Pierre-Simon Laplace [1794-1827]) tanıyor olurdu.</p>

  <p class="normal">Freud bilimsel kanıtlarla ilgilenmiyordu. Aslında hiçbir şekilde kanıt olmayan psikolojik kanıtlarla ilgileniyordu. Aynı zamanda, gerçek bilim yapmak için ne bilgisi ne de uygun mizacı olduğu halde, psikanalizin doğa biliminin bir dalı olduğunu sürekli dile getiriyordu. Freud bir Aydınlanma insanıydı. Tanrıya inanmak yerine, Charcot’ya inanıyordu. Tıbbîleştirme çağının şafağı sökmüştü. Sahte hastalığı gerçek hastalık olarak, psikopatolojiyi nöropatoloji olarak tasdik etmekle Charcot baraj kapaklarını açtı. Freud da dünyayı sahte hastalıklara gark etmeye başladı, hastalık epistemolojisini çarpıttı ve tıp etiğini yozlaştırdı.</p>

  <p class="normal"><span class="idebold">III</span></p>

  <p class="normal">Bir başkasını başarılı biçimde aldatmak için, kişinin ilkin kendini aldatması gerektiği sık sık dile getirilir. Alman psikiyatr Ernst Kretschmer (1888-1964) temaruz ile histeri arasına getirilen asılsız fark bağlamında bu özdeyişe atıfta bulundu: “Daha ziyade şu sonucu çıkarmamız gerekmez mi: Kişi hasta olduğu inancında daha samimi oldukça –kendini ve başkalarını– aldatması daha kolaydır? Zira en aldatıcı şekilde aldatan, kendini de aldatandır.”<sup class="calibre3"><a href="../Text/1_split_061.html#footnote-100-41" id="footnote-100-41-backlink">[41]</a></sup></p>

  <p class="normal">Freud içten çelişkili iki önermeyi aynı anda ileri sürerek kendini aldattı. Birincisi, “nörotikler”in gerçek (heterojenik) <span class="ideitalik">hastalıklar</span>ın kurbanları, dolayısıyla tıbbın hakiki hastaları oldukları ve ikincisi de, sahte (otojenik) <span class="ideitalik">semptomlar</span> üreterek hastaymış gibi yapan ahlaksal aktörler, dolayısıyla hasta numarası yapan kişiler oldukları.<sup class="calibre3"><a href="../Text/1_split_062.html#footnote-100-42" id="footnote-100-42-backlink">[42]</a></sup> <span class="ideitalik">Psikanalize Giriş Dersleri</span>’nde (1915-1917), Freud bu çelişkiyi tek bir cümle içine sıkıştırır: “Böylece sağlıklı bir insan da hemen hemen bir nörotiktir, ama oluşturabildiği tek semptomlar rüyalar gibi görünür” (Auch der Gesunde ist also virtuell ein Neurotiker, aber der Traum scheint das einzige Symptom zu sein, das zu bilden er fähig ist).<sup class="calibre3"><a href="../Text/1_split_063.html#footnote-100-43" id="footnote-100-43-backlink">[43]</a></sup> Freud’un rüyaları “semptomlar” olarak adlandırdığına ve oluşumları ile içeriklerini rüyayı görene yüklediğine dikkat edin.</p>

  <p class="normal">Freud’un “nevroz”u sahte değil de gerçek bir hastalık olarak görmesinin temeli neydi? Sırf Charcot’nun öyle demesiydi. Charcot gibi Freud da nevrozların nöropatolojik bir temelden yoksun olduğunu vurguluyordu. O halde, Charcot, Freud ve diğerlerinin “histeri” dedikleri ve sanki bir hastalıkmış gibi “ele aldıkları” problem neydi? Tıp doktorları karşılarında sık sık, hasta olduğunu söyleyen ya da bir akrabası veya bakıcısı tarafından hasta olduğu söylenen, ama tıbbî muayeneye göre sağlıklı olan bir kişi, genellikle genç bir kadın buluyorlardı, problemi oluşturan şey buydu. Bu durum üzerine hekim de hastanın hasta numarası yaptığından kuşkulanıyordu. Ne yapacaktı ki?</p>

  <p class="normal">Toplumun düşüncesine göre, “hasta” denilen kişi hekime görünmeden önce zaten hasta olan kişiydi. Hekimden beklenen şey, hastalığı teşhis ve tedavi etmek suretiyle, kişide hastalık kaynaklı yeti yitimi bulunduğunu tasdik etmesiydi. Doktorun karşısındaki en aşikâr ama profesyonel açıdan en yanlış seçenek, ya kişinin hasta numarası yaptığı ya da kendisinin, yani hekimin hastanın şikayetlerini açıklayacak bir hastalık bulamadığı sonucuna varmak ve karşısındaki hasta ile ilgilenmeyi reddetmekti. Bazı hekimler tam da bunu yaparak, meydanı Franz Anton Mesmer (1734-1815) gibi şarlatanlara ve hipnotizmacılara bıraktılar. Doktorun diğer seçeneği ise, hastanın akıl hastası olduğu, histeriye yakalandığı sonucuna varmaktı. Freud’un ve nöropatoloji sonrası psikiyatrlarının aldığı karar buydu. Bir hastalığı olmak ile (iradî veya irade dışı olarak) hasta rolünde bulunmanın kaynaştırılmasının ürünü olarak modern akıl hastalığı düşüncesi böyle doğdu.</p>

  <p class="normal">Akıl hastasıymış gibi yapmanın kendisinin bir akıl hastalığı biçimi olduğu görüşü, İkinci Dünya Savaşı süresince psikiyatrinin bir dogması haline geldi. Freudcu inancın Amerika’daki yarı resmî papası Kurt R. Eissler (1908-1999) şöyle söylemişti: “Hastalık numarası yapmanın, her zaman, nörotik bir bozukluktan çoğu kez daha ciddi bir hastalığın belirtisi olduğu doğrulukla iddia edilebilir. ... Teşhis edilmesi için, teşhis koyma açısından büyük bir ferasetin özellikle gerektiği bir hastalıktır. Teşhis, psikiyatr dışındakiler tarafından asla konmamalıdır.”<sup class="calibre3"><a href="../Text/1_split_064.html#footnote-100-44" id="footnote-100-44-backlink">[44]</a></sup> Güç delisi uzmanın ölümcül kibrini teşhis etmek için ise hiç feraset gerekmez.</p>

  <p class="normal">Elli yıldan uzun zaman sonra bugün, hasta numarası yapmayı tıbbîleştirmeye dönük bu anlayış iyi eğitimli, makul düşünen her Batılı psikiyatrın zihniyetinin ayrılmaz bir parçasıdır. Söz gelimi, önde gelen Amerikalı adli psikiyatr Phillip J. Resnick sahte akıl hastalığını “teşhis etmek”ten söz ederken sanki o gerçek bir hastalıkmış gibi konuşur: “Taklit akıl hastalığını saptamanın ileri düzey bir psikiyatrik hüner olduğunun düşünülmesinin kısmen sebebi, gerçek psikotik semptomların nasıl tezahür ettiğini enine boyuna anlamak zorunda olmanızdır.” Hollandalı dil psikoloğu Victor Kuperman “hasta numarası yapmanın veya hastalığını gizlemenin <span class="ideitalik">bütün psikiyatrik girişimin temelini zayıflatabilecek</span> temel bir sorun teşkil ettiğini” fark eder ve bu tehlikeli içgörüden hızla kaçmak için, “Foucault kategorilerinden aptallık” ile “hasta numarası yapmanın <span class="ideitalik">klinik</span> fenomenolojisi” üzerine ahkam keser.<sup class="calibre3"><a href="../Text/1_split_065.html#footnote-100-45" id="footnote-100-45-backlink">[45]</a></sup></p>

  <p class="normal">Birinci Dünya Savaşı’nda, çarpışmada ölmekten korkan askerler hasta numarası yaparlardı; bu askerlerin siperlere geri dönmesini önlemeyi isteyen psikiyatrlar onlara (o zamanlar “histeri” denen) bir akıl hastalığı teşhisi koyarlardı. Doksan yıl sonra bugün, eve dönen ve “sağlık sigortası”na sahip olmamaktan korkan askerler kendilerine (bugün “travma sonrası stres bozukluğu” denilen) bir akıl hastalığı teşhisi koyuyor. Bizzat askerler bu gerekçeyi samimiyetle itiraf ediyor. Irak’tan dönen birliklerin yaklaşık yüzde ellisi travma sonrası stres bozukluğundan ve depresyondan muzdarip, “çünkü müdahale görevleri sona erdikten sonra da sağlık sigortası almaya devam edeceklerinden emin olmak istiyorlar.” Muhabir bu taktiği normal bir şeymiş gibi sakince anlatıyor. Gerçekten de, haberine koyduğu “İkinci Dünya Savaşı’ndaki Gibi Irak’ta da Askerlerin Yaraları Fizikselin Çok Ötesinde,” şeklindeki başlıkta, <span class="ideitalik">yara</span> sözcüğünü hem sözel hem de mecazi anlamda kullanıyor.<sup class="calibre3"><a href="../Text/1_split_066.html#footnote-100-46" id="footnote-100-46-backlink">[46]</a></sup> “Akıl hastalığı” mecazının sözelleştirilmesi zaman içinde o kadar gelişmiştir ki, bunu itiraf etmek onun da “tıpkı diğerleri gibi bir hastalık” olma statüsünü artık tehdit etmemektedir. <span class="ideitalik">Akıl Hastalığı Miti</span>’nde bu semiyotik boğayı mecazi boynuzlarından yakalamış ve zırvalığını göstermiştim: Akıl hastalığı diye bir şey yoktur.</p>

  <p class="normal">1960 yılında, bedensel hastalık ile akıl hastalığı arasındaki ayrımın <span class="ideitalik">hastalık</span> teriminin yanlış kullanımına dayandığını ifade etmek için <span class="ideitalik">akıl hastalığı miti</span> terimini türettim. Smith’in bir akıl hastalığı olduğunu söylediğimiz zaman, onun stratejik davranışını yanlışlıkla bedensel bir hastalık (doğrudan doğruya insanın kontrolü altında olmayan bir kaynağı bulunan, nesnel olarak saptanabilen fiziksel bir fenomen) olarak tanımlamış oluyoruz. <span class="ideitalik">Hastalık</span> teriminin kullanımını gözlemlenebilir biyolojik –anatomik ve fizyolojik– fenomenlerle sınırlarsak, o zaman, tanım gereği, <span class="ideitalik">akıl hastalığı</span> terimi bir mecazdır. Akıl madde değildir, dolayısıyla akıl hastalığı lafın gelişidir. Biri bedensel, diğeri akılsal olmak üzere iki tür hastalık düşüncesi bilim devriminin amaçlanmadan doğmuş bir ürünüdür: “Bilimcilik” [scientism] adı verilen, bilim taklidi. <span class="ideitalik">Histeri, şizofreni, akıl hastalığı</span> ve <span class="ideitalik">psikopatoloji</span> bilimsel değil, bilimci terimlerdir.</p>

  <p class="normal">Geçen elli yılda psikiyatri “ilerleme kaydetti.” Günümüzde, kendi kendine akıl hastalığı teşhisi koymak, kendi kendine teşhis koyan kişiyi “hasta” kabul etmeye yeterlidir, bu kişinin hastalığına yönelik bir içgörüsü vardır ve tedaviye ihitiyacı olduğunun farkındadır. Bugün artık psikiyatrinin sevilmeyen kişisi kendi kendine teşhis koyanın karşıtıdır, yani hastalığına içgörüden yoksun olan, “tedaviye direnen” ya da “tedavi arayışına karşı olumsuz tutum” sergileyen kişidir. <span class="ideitalik">Uluslararası Yeme Bozuklukları Dergisi</span>’nden şunu öğreniyoruz: “Erkeklerin tedavi arayışına yönelik olumsuz tutumlarının olduğunu ve tedavi aramalarının kadınlara nazaran daha düşük olasılıkta olduğunu göz önünde tutarsak, erkek ergenlerde yeme bozukluğu semptomatolojisine yönelik farkındalığı artırmak için çaba harcanmalı ve gelecekteki önleyici tedbir çabaları dişi ergenlerin yanı sıra erkek ergenleri de hedef almalıdır.”<sup class="calibre3"><a href="../Text/1_split_067.html#footnote-100-47" id="footnote-100-47-backlink">[47]</a></sup></p>

  <p class="normal"><span class="idebold">IV</span></p>

  <p class="normal">On dokuzuncu yüzyılın bazı hekimleri –en başta da kendi adıyla anılan efsanevi “yatak istirahati”nin mucidi ünlü Amerikan nöroloğu Silas Weir Mitchell (1829-1914)– histeriklerin hasta numarası yaptıklarını fark ettiler. Mitchell İç Savaş sırasında hekim olarak çalıştığından, hatırı sayılır miktarda temaruz gördü ve iç yüzünü anladı: Hasta rolünü üstlenmek rasyoneldi. Böyle insanlarla karşılaşınca –“histerik” diye adlandırılsınlar veya adlandırılmasınlar– hasta rolünü üstlenen kişinin hasta olmasının şart olmadığını ve histerinin gerçek bir hastalık olmadığını fark etti.<sup class="calibre3"><a href="../Text/1_split_068.html#footnote-100-48" id="footnote-100-48-backlink">[48]</a></sup></p>

  <p class="normal">Mitchell hem Philadelphia’lı seçkin bir hekimin oğlu hem kendisi de ünlü bir hekim ve yazar olduğu için, meslekî ve toplumsal konumu alışılmışın dışında bazı tedavi yöntemlerini kullanmasına imkân verdi. Tedavi etmesi istenen sorunun hastalık değil, drama olduğunu fark edince, buna göre davrandı. Ölümcül hasta olduğuna inanan bir kadın için kendisine danışıldığı bir vakada, odadaki herkesi dışarı çıkarttı, daha sonra kendisi de çıktı. “Kendisine kadının yaşama şansı sorulunca şöyle yanıtladı: ‘Evet, iki dakika içinde odadan kaçacak, çarşaflarını ateşe verdim.’”<sup class="calibre3"><a href="../Text/1_split_069.html#footnote-100-49" id="footnote-100-49-backlink">[49]</a></sup> Yataktan çıkamadığını iddia eden başka bir histerik kadını muayene ettiği bir vakada da, “onu tecavüzle tehdit etti ve soyunmaya başladı. Kadın çığlık çığlığa odadan kaçtığı sırada kendisi iç çamaşırlarıyla kalmıştı.”<sup class="calibre3"><a href="../Text/1_split_070.html#footnote-100-50" id="footnote-100-50-backlink">[50]</a></sup></p>

  <p class="normal">Mitchell gibi Josef Breuer da (1842-1925) başarılı bir hekimdi, malî bakımdan rahattı ve tıptaki rolünden emindi. Bu özgeçmiş tıp alanındaki sağlam temeliyle de birleşince, histerinin tıp değil, tiyatro olduğunu görmesi kolaylaştı. Freud’un kendi yarattığı sahte-bilimsel mecazlaştırmalarını rahatça aştı. <span class="ideitalik">Histeri Çalışmaları</span>’nın sonuç kısmında, Breuer şöyle söyler (İngilizce çeviri James Strachey): “Bundan sonraki kısımda, beyinden çok az söz edilecek, moleküllerden ise hiç bahsedilmeyecektir. Ruhsal süreçler psikolojinin diliyle ele alınacaktır. ... Şayet “düşünce” yerine “beyin kabuğunun uyarılması” ifadesini kullanmayı seçersek, bu sonraki terim bizim için ancak eski dostumuz “düşünce”yi o pelerinin altından tanıdığımız ve görevine zımnen iade ettiğimiz sürece bir anlam taşıyacaktır. ... Bir terimi diğerinin yerine geçirmek anlamsız bir kılık değiştirmeden başka bir şey değil gibi görünecektir.” Almanca orijinalinde son cümle şöyledir: “Jene Ersatz der Termini scheint eine zwecklose Maskerade.”<sup class="calibre3"><a href="../Text/1_split_071.html#footnote-100-51" id="footnote-100-51-backlink">[51]</a></sup> Sadık çevirisi şöyle olurdu: “Terimlerin birbiri yerine geçirilmesi anlamsız bir maskeli balo gibi görünür,” Strachey’nin çevirisinin aktardığından daha güçlü bir ifadedir bu. Burada “değil gibi görünecektir” şeklinde bir laf kalabalığı yoktur, ayrıca “maskeli balo” da “kılık değiştirme”den daha güçlü bir ifadedir. Strachey bu cümleyi önceki paragrafa katarak önemini minimize etmiştir, zira Almanca aslında cümle yeni bir paragrafın başlangıcıdır. Breuer şöyle devam eder:</p>

  <p class="normal">Her “varlık-belirten”in [ismin] gerisinde bir varlık olduğunu farz eden düşünce alışkanlığına düşmek çok kolaydır – bu alışkanlığın yavaş yavaş ulaştığı nokta, “bilinç”i gerçek bir şeyi temsil ediyor şeklinde görmektir; ve “bilinçaltı” terimindeki gibi, uzamsal ilişkileri mecazi olarak kullanmaya alıştığımızda, zaman ilerledikçe görürüz ki, mecazi yapısını kaybetmiş olan ve rahatça gerçekmiş gibi kullanabildiğimiz bir düşünceyi gerçekten oluşturmuşuz. Mitolojimiz o zaman tamamlanmıştır.</p>

  <p class="normal">(Allzuleicht verfällt man in die Denkgewohnheit, hinter einem Substantiv eine Substanz anzunehmen, unter “Bewusstsein,” “conscience” allmählich ein Ding zu verstehen; und wenn man sich gewöhnt hat, metaphorisch Lokalbeziehungen zuverwenden, wie “Unterbewusstsein,” so bildet sich mit der Zeit wirklich eine Vorstellung aus, in der die Metapher vergessen ist und mit der man leicht manipuliert wie mit einer realen. Dann ist die Mythologie fertig.)<sup class="calibre3"><a href="../Text/1_split_072.html#footnote-100-52" id="footnote-100-52-backlink">[52]</a></sup></p>

  <p class="normal">Soyut şeylerin etkin özneler olan kişilerin yerine geçirilmesini Breuer’ın vurgulu biçimde reddetmesi Freud’u tamı tamına o <span class="ideitalik">maskeli balo</span> üzerinde ayrıntılı bir psikanalitik mitoloji kurmaktan caydırmadı. Freud ile yaptığı asgari bir işbirliğinin ardından, Breuer kendini psikanaliz hareketinden hızla uzaklaştırdı. “Asgari” diye vurgulamamın nedeni, <span class="ideitalik">Histeri Çalışmaları</span>’nın on üç bölümünden sadece birini beraber yazmış olmalarıdır. Diğer on iki bölüm ya Breuer’a ya da Freud’a ait olarak tanımlanır ve tek ortak noktaları aynı kitapta birarada bulunmaktır. Breuer sözelleştirilmiş mecazlardan oluşan ayrıntılı bir sözlük tabanına dayanan Freud’un sahte-tıp macerasında rol almayı belli ki istemiyordu.</p>

  <p class="normal"><span class="idebold">V</span></p>

  <p class="normal">Freud’un genç bir hekim olduğu 1880’ler ile eserini tamamladığı 1930’lar arasındaki yarım yüzyıl boyunca, tıp-psikiyatri sahnesi kökten bir dönüşüme uğradı. Psikojenik hastalıklar, muazzam bir farmakratik imparatorluğun yeni bir ili haline gelmişti.</p>

  <p class="normal">1993 yılında, Karin (Costelloe) Stephen (1889-1953) –Adrian Stephen’ın karısı ve Virginia (Stephen) Woolf’un yengesi– akıl hastalıklarının sahte hastalıklar olduğunu aslında kabul ederek, başlığı <span class="ideitalik">Hastalanma İsteği</span> olan kısa bir kitap yayımladı. Kitap için daha doğru bir başlık <span class="ideitalik">Hastaymış Gibi Mazur Görülme Ve Şımartılma İsteği</span> olurdu. Stephen hastalıklar ile hastalık olmayanlar arasındaki farkları vurgulayarak başlar:</p>

  <p class="normal">Tıp tarihinde, belli hastalık türleri ... alışılmışın dışında kafa karıştırıcı olmuştur. Çoğu kez “histerik”, “nörotik” veya “akılsal” denilen türdeki semptomları kastediyorum. Bedende organik açıdan yanlış bir şey olduğunda, beden yaralandığı veya enfekte olduğunda, tıp kendi bölgesindedir. Fakat bu diğer türde hastalıklarda, doktor rahatsızlığı açıklayacak fiziksel hiçbir şey bulamaz. Modern tıpta <span class="ideitalik">psikojenik</span> terimi, bütün bu anormallikler sınıfını kapsayacak şekilde kullanılır; <span class="ideitalik">fiziksel</span> nedenlere sahip daha iyi bilinen <span class="ideitalik">organik</span> hastalıklara zıt olarak, bunların kökeni <span class="ideitalik">akılsal</span> [zihinsel] gibi görünür.<sup class="calibre3"><a href="../Text/1_split_073.html#footnote-100-53" id="footnote-100-53-backlink">[53]</a></sup></p>

  <p class="normal">Stephen’ın retoriği ile Freud’unki arasındaki fark çarpıcıdır. Stephen, <span class="ideitalik">hasta numarası yapma davranışının aklın neden olduğu bir hastalığa</span> dönüştürülmesini bir oldubitti sayar: “Psikojenik hastalıklar ayakbağı teşkil ediyordu, hattâ o kadar ki, “nörotik” sözcüğü yozlaşarak hakaret terimi olmuştu. <span class="ideitalik">Böyle hastalarla baş edemeyen</span> doktorlar hastanın iyileşmemesini hastanın hatası sayarak kendilerini rahatlatmaya çalışıyor gibi görünüyorlardı âdeta.”<sup class="calibre3"><a href="../Text/1_split_074.html#footnote-100-54" id="footnote-100-54-backlink">[54]</a></sup></p>

  <p class="normal">Aslında birçok doktor böyle hastalarla, onlarla baş etmemeyi seçerek mükemmelen baş edebildiler. Normal şartlarda, doktor ile hasta arasındaki ilişki iradîdir, satıcı ile müşteri arasındaki ilişkiye benzer. İki taraf da ilişki kurmamayı seçmekte özgürdür. Stephen bu gerçeği bilir ve kitabının geri kalanını kaplayan psikanaliz jargonu perdesinin arkasından tam bu noktada sağduyusu kendini gösterir: “Nörotik hastasının <span class="ideitalik">isteyerek hasta olduğunu</span> söyleyen doktor gerçeğe çok yakındır.”<sup class="calibre3"><a href="../Text/1_split_075.html#footnote-100-55" id="footnote-100-55-backlink">[55]</a></sup></p>

  <p class="normal">Stephen akıl hastalığının varoluşsal işlevini ve “hasta olma isteği” anlamına geldiğini net bir biçimde kavramıştı: “Ellerinde olduğunu bildikleri bütün olasılıklar içinde, onlara en az derecede kötü görünen olasılık hastalıklarıdır – kendilerine yegane alternatif gibi gelen daha da korkunç bir durumdan korunmaları için, hastalıkları <span class="ideitalik">olağanüstü bir beceriyle yaratılmıştır.</span> Şöyle ya da böyle devam edebilmelerini sağlar.”<sup class="calibre3"><a href="../Text/1_split_076.html#footnote-100-56" id="footnote-100-56-backlink">[56]</a></sup></p>

  <p class="normal">Stephen’ın kitabından alıntıladığım bu pasajlar ilk beş sayfada yer alır. Kendini gerçeğin yükünden kurtardıktan sonra Stephen kullandığı dilin psikanaliz jargonunun temel retoriğine düşmesine izin verir. Parçalanan ve “bölünen” “kişilikler”den bahsettikten sonra, histeriğin Alice Harikalar Diyarı tarzındaki dünyası içindeki rehberli turuna başlar: “Başka her amaç için görme duyusunu normal olarak kullandığı halde, kocasını hiçbir şekilde göremeyen bir kadının vakası vardı.”<sup class="calibre3"><a href="../Text/1_split_077.html#footnote-100-57" id="footnote-100-57-backlink">[57]</a></sup> Ama böyle bir vaka falan yoktu. Aslında, davranışı için bu saçma açıklamayı veren ve “hasta” diye tanımlanan bir kadın ile görünürde söz konusu açıklamayı olduğu gibi kabul eden bir psikanalist, Karin Stephen vardı. “Görünürde” dememin nedeni, Stephen’ın “psikojenik hastalığın” normal davranış olduğu, dolayısıyla da hastalık olmadığı sonucuna varmasıdır: “<span class="ideitalik">Psikojenik hastalık bir darbeyi savuşturmak için insanın elini yüzüne kaldırması kadar kasıtlı bir davranış örneğidir.</span>”<sup class="calibre3"><a href="../Text/1_split_078.html#footnote-100-58" id="footnote-100-58-backlink">[58]</a></sup></p>

  <p class="normal">Ne var ki, psikanaliz kültünün sadık bir üyesi olan Stephen kendi sağduyu algılarını reddetti ve sahte hastalığın da hastalık olduğu düşüncesini kabul etti. İnsan davranışını yorumlama ve (yanlış) anlamanın –birçok bakımdan elverişli olsa bile– absürt bir yoludur bu.</p>

  <p class="normal"><span class="idebold">VI</span></p>

  <p class="normal">Kökleri psikiyatriye ve istenmeyen davranışların tıbbîleşti-rilmesine dayanan bu entelektüel-ahlaksal fesatlık örneğini açıkça görmek, Freud’un ticaretini yapmayı başarmasından önce daha kolaydı. 1880’de Jane Grey Swisshelm (1815-1884) –bugün unutulmuş bir kölelik karşıtı, feminist ve gazeteci– şu gözlemde bulundu: “Ayyaşlık teşhisine göre, ayyaşlık kişinin hiçbir şekilde sorumlu olmadığı bir hastalıktı; onu yaratan sebep varolan meyhaneler ve varolmayan huzurlu kalpler, varolmayan gülümser eşler, varolmayan güzel başlıklarla önlüklerdi. Tedavisi ise içkiye tövbeden oluşan müstahzardı, yalanı kolaylaştıran bir icat... tıpkı kalomel gibi, sağaltsın diye verildiği hastalık üzerinde nadiren bir kalıcı etkisi olan, üstelik daha kötü başka bir hastalığı üretmekte asla akamete uğramamış bir icat. İşte bu tedavi bir sahtecilik, yalancılık ve yalan yemin salgını yarattı.”<sup class="calibre3"><a href="../Text/1_split_079.html#footnote-100-59" id="footnote-100-59-backlink">[59]</a></sup></p>

  <p class="normal">Her ne kadar etkin öznenin onaylanmayan eylemini hastalık olarak görüp üzerinden sorumluluğu alma fikrinin tarihi, psikanalizin icadından öncesine dayansa da, Freud bu yanlış öğretiyi “biliminin” temeli olarak benimsedikten sonra, onu bununla suçlamak yaygınlaştı. Viyanalı gazeteci Karl Kraus, Freud neredeyse Viyana halkının dikkatini çektiği anda onun bir şarlatan olduğunu belirtti. 1918’te H. L. Mencken onun “bilinçsiz edim” veya “edimleyensiz edim” icadını alaya aldı: “Freud şarlatanlığının alkışı hak eden yan ürünlerinden biri, yalan söylemenin çoğu durumda irade dışı ve kaçınılmaz olduğunun keşfidir – yalan söyleyen tıpkı bir ışık çaktığında gözlerini kırpıştırmayı veya arkasında bir bomba patladığında sıçramasını engelleyemediği gibi, yalan söylemesini de engelleyememektedir.”<sup class="calibre3"><a href="../Text/1_split_080.html#footnote-100-60" id="footnote-100-60-backlink">[60]</a></sup></p>

  <p class="normal">Karl Jaspers (1883-1969) –kırklı yaşlarına kadar psikiyatr olmasına karşın, daha ziyade varoluşçu felsefeci olarak tanınır– psikiyatrinin ne olduğunu açıkça gördü ve alandan kaçtı. İlk olarak 1913’te yayımlanan, psikiyatri konulu başyapıtı <span class="ideitalik">Genel Psikopatoloji</span>’de şöyle yazdı: “Nörotiklerin ve psikotiklerin, suçluların ve ayrıksıların davranışı kendini aldatmanın bir biçimi, kurmaca bir varoluşa teslimiyet olarak anlaşılmıştır.”<sup class="calibre3"><a href="../Text/1_split_081.html#footnote-100-61" id="footnote-100-61-backlink">[61]</a></sup> Jaspers, çağdaş Amerikan psikiyatrik-duygusal retoriğinin tersine, akıl hastalarının bir “hastalık”tan “muzdarip” olmadıklarını anlamıştı; tersine, kendini şımartmanın özel bir türünün tadını çıkarırlar:</p>

  <p class="ic-alinti">Gérard de Nerval [Fransız şairi, denemecisi ve intiharıyla ünlü Gérard Labrunie’nin (1808-1855) takma yazar adı] kendi hastalığını şöyle tasvir etmeye başlar: “Aklımın gizemli kuytularında cereyan eden uzun bir hastalığın etkilerini kaydetmeye çalışacağım. “Hastalık” ifadesini niçin kullandığımı bilmiyorum, zira hatırladığım kadarıyla hayatımda hiç bu kadar iyi hissetmemiştim. Bazen güçlerim ve yeteneklerim iki katına çıkıyordu. Her şeyi biliyor ve anlıyor gibiydim ve hayal gücüm bana muazzam bir haz veriyordu.”<sup class="calibre3"><a href="../Text/1_split_082.html#footnote-100-62" id="footnote-100-62-backlink">[62]</a></sup></p>

  <p class="normal">“Hastalanma Kararlılığı” başlığı altında Jaspers şunları yazdı: “Hastalar sempati ister, ilgi ve merak uyandırmak veya bir yükümlülükten yakayı sıyırmak ister, malûliyet maaşı almak veya birtakım fantezi zevkleri yaşamak ister. Bu tür kararlılık ve teslimiyet nörotik hastalıklarda olduğu gibi, psödoloji fantastikanın (kişinin kendisinin inandığı, fantastik yalanlar söyleme) gelişiminde de büyük bir rol oynar.”<sup class="calibre3"><a href="../Text/1_split_083.html#footnote-100-63" id="footnote-100-63-backlink">[63]</a></sup></p>

  <p class="normal">Temaruzun tıbbîleştirilmesi “akıl hastalıkları”na dair bütün kuram ve tedavileri kaçınılmaz sona mahkûm eden ölümcül kökensel kusurdur.</p>

  <p class="normal"><span class="idebold">VII</span></p>

  <p class="normal">Her ne denli tıbbîleştirme psikiyatriden fazlasını kapsasa da, bir konuda net olmak zorundayız: <span class="ideitalik">Psikiyatri baştan aşağı tıbbîleştirmedir.</span> Psikiyatrlar psikiyatrinin şu ya da bu yanının tıbbîleştirme olmadığını iddia ederlerse, o yan ancak eğer kanıtlanmış hastalıkla uğraşıyorsa tıbbîleştirme değildir ve öyle bir durumda da nörolojiye, nöropatolojiye, nörokimyaya, nörofarmakolojiye veya nörocerrahiye aittir, psikiyatriye değil.</p>

  <p class="normal"><span class="ideitalik">Psikanaliz karesi alınmış tıbbîleştirmedir.</span> Bu bağlamda, hekim olmayanların yaptığı psikanaliz, klinik psikoloji veya sosyal hizmet tarafından aptal yerine koyulmamak önemlidir. Bu ve diğer tıbbî olmayan akıl sağlığı ve danışmanlık “meslekleri” küpü alınmış tıbbîleştirmelerdir: Sanki tıbbî bilgi ve tıbbî ayrıcalıklardan yoksun oluşlarını telafi edercesine, tıp dışı akıl sağlığı “profesyonelleri” akıl hastalıklarının teşhis ve tedavisinde özel uzman oldukları iddiasına psikiyatrlardan daha sıkı bağlıdırlar.<sup class="calibre3"><a href="../Text/1_split_084.html#footnote-100-64" id="footnote-100-64-backlink">[64]</a></sup></p>

  <p class="normal">Aslında, Sigmund Freud’un tarih sahnesinde belirdiği sıralarda, tıbbîleştirme en faal dönemini yaşıyordu: Psikanalizin doğuşu hem on dokuzuncu yüzyılın sonunda bu akımın gitgide artan popülerliğinin bir tezahürü hem de yirminci yüzyılda patlarcasına büyümesinin bir nedenidir. 1901 yılında Freud, açıklayıcı bir şekilde <span class="ideitalik">Günlük Yaşamın Psikopatolojisi</span> başlığını taşıyan, en sevilen kitaplarından birini yayımladı. Freud’un savının ana fikri, akıl hastalıklarının semptomlarının, normal kişilerin düşünce ve eylemlerinden sorumlu olan aynı “zihinsel süreçler”in “ürünleri” olduklarıydı. Başka türlü söylersek, Freud “deliliğin bir düzeni olduğunu,” ya da kendi tercih ettiği ifadeyle, aklı başında olan ya da olmayan davranışların aynı “psikolojik yasalar”a bağlı olduklarını yeniden keşfetti.</p>

  <p class="normal">Kendi özel sahte-bilim markasını yaratmak için Freud kitabına <span class="ideitalik">Günlük Yaşamın Psikopatolojisi</span> adını verdi. <span class="ideitalik">Günlük Psikopatolojik Yaşamın Normalliği</span> deseydi de olurdu. Fakat o takdirde, ne ün ne de servet gelirdi. Bunun yerine, tıbbîleştirme alevini körükledi ve için için yanan bir ateşi her şeyi yutan dev bir yangına dönüştürdü. Öte yandan, akıllı bir adam olduğundan, tıbbîleştirmeye olan tutumu ikircimli ve fırsatçıydı. Çoğunlukla hevesli bir tıbbîleştirici oldu: “Nevrozlar özel bir tür hastalıktır, analiz de onları tedavi etmenin özel bir yöntemidir, tıbbın bir uzmanlık dalıdır.” Ayrıca şunları da yazdı: “[Nevrozlar] ağır, yapıları gereği kalıcı hastalıklardır, nadiren sadece birkaç atakla sınırlı kalırlar, geneldeyse uzun periyotlar veya hayat boyunca sürerler.” Şu ifadede de bulundu: “Psikanaliz gerçekten diğerleri gibi bir tedavi yöntemidir.”<sup class="calibre3"><a href="../Text/1_split_085.html#footnote-100-65" id="footnote-100-65-backlink">[65]</a></sup> Kendi amacına uygun düştüğü başka zamanlardaysa, psikanalizin tıbbîleştirilmesine karşı çıktı: “Yani psikanalizin tıbbın bir uzmanlık dalı olmadığını varsaydım. Buna itiraz etmenin nasıl mümkün olduğunu anlayamıyorum.” Şöyle devam etti: “Bir doktorun tıp okulunda aldığı eğitim, psikanalize hazırlık olarak ihtiyaç duyacağı eğitimin hemen hemen zıddıdır.” Son olarak, “Bizler [analistler] hastaya ... bir öğretmen ve eğitmen olarak hizmet ederiz.”<sup class="calibre3"><a href="../Text/1_split_086.html#footnote-100-66" id="footnote-100-66-backlink">[66]</a></sup></p>

  <p class="normal">Dürüst psikanalist, hastasının analiz sırasında verdiği bilgileri <span class="ideitalik">gizli</span> tutma sözü vererek ve sözünü tutarak, sırlarıyla yüzleşmesine yardımcı olur. Psikanaliz, tövbekâra günah çıkarma sırasında verdiği bilgileri <span class="ideitalik">gizli</span> tutmaya söz vererek ve sözünün arkasında durarak yardımcı olan rahip örneğini izler. Bu yüzden, psikanaliz etiği doğa bilimi etiğinin karşıtıdır: Biri mahremiyete, diğeri aleniyete değer verir. Fakat Freud ne yardan ne serden geçmek istiyordu. “Delilikte düzen” olduğunu ifşa etmek ve akıl hastalığının gizemini ortadan kaldırmak suretiyle bir eliyle çözdüğü düğümü, sahte hastalığı gerçek hastalık kılıp meşrulaştırarak, hasta numarası yapmayı hastalık sayıp gizemli hale getirerek diğer eliyle tekrar dolaştırdı.</p>

  <p class="normal">Psikanalizin (veya başka bir psikoterapi biçiminin) tıbbî bir yöntem olup olmadığı tartışması hukukla ilgilidir, bilimle değil. Modern dünyada, tıbbî tedavi olarak tanımlanan bir yöntem, durum gereği, tıp mesleğinin ve dolayısıyla devletin mülkiyetindedir. Devlet tıp eğitimi ve lisansı olmayan kişilerin tıp mesleğini icra etmesini yasaklar ve bu yasağı çiğneyenleri cezalandırır. Aynı sebeple, tıp eğitimi ve lisansı olan kişiler bu özel hizmeti sağlamak için tekel kazanırlar. Psikologlar veya diğer akıl sağlığı çalışanları kendi meslekî ayrıcalıklarının alanını genişletmek arzusuyla, söz gelimi kişileri psikiyatrik sebeple kapatma veya psikiyatri ilaçları yazma “hakkı”nı elde etmeye çalıştıkları zaman, aynı güç mücadelesi ortaya çıkar.</p>
</body>
</html>
