<html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-2">Okul ve Okul Yolu  </p>
			<p class="ilk ParaOverride-4">Kış aylarında yağmur en çok bizim okulun beton avlusuna yağıyor. Karaköy Alanı’ndan, Kuledibi’ne çıkan dik yokuşla birlikte, iki kıyısında yükselen koyu gri yapıların mimari özellikleri Orta Avrupa kentlerinin eski, karanlık sokaklarını andıran Bankalar Caddesi başlar. Kentin esintili havası, varsa güneşi artık burada kesilmiş, gölgeler garip biçimde koyulaşmıştır. Yabancı bankalar, azınlık adları taşıyan dükkânlar, cam vitrinlerde sergilenen dış ülkelerden satın alınmış makineler, caddeye birleşen dar, meyilli sokaklar, sonra Kuledibi’ne, oradan Şişhane’ye, Tünel’e sürüp giden yokuşlar (özellikle o yıllarda) hiçbir yerli öğe taşımıyor. Bankalar Caddesi’nde ilerlerken, sağa gizlenmiş, bükümlü, gri taş merdivenler, Kartçınar Sokağı başına çıkar. Buradaki okul, kilise ve daha ilerideki hastanenin büyük eski yapıları güneşi bir kez daha keser, gölgeleri bir kat daha koyulaştırır. Bu yapılar, sığınak gibi dar geçitler ve gizli merdivenlerle birbirine bağlanmıştır. Erkek Lisesi’ndeki papazlar, Kız Lisesi’ndeki rahibeler, kilisede sabahın alacakaranlığında başlayan dinsel ayinler, bu Orta Avrupa havasını, ortaçağa dek geriye iter.  </p>
			<p class="paragraf ParaOverride-5"><span class="CharOverride-5" xml:lang="tr-TR">Okulun demir kapısı önünde duran şişman rahibe, giysilerimizi denetliyor. Lacivert ya da beyaz dışında bir renk giyip giymediğimizi sıkıca araştırıyor. Bu denetimden sonra dar merdivenleri tırmanıp, soldaki cam kapıdan okul yapısına girince, alacakaranlıkla karşılaşıyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Okula erken varmışsak, kiliseden rahibelerin ayinleri işitiliyor. Org müziği ve rahibeler korosu. Ürküyoruz. Sonra onlar tespihlerini çekerek, kimsenin yüzüne bakmadan, sabah solgunlukları içinde uçuşan kara bulutlar gibi yerlere varan giysileriyle önümüzden hızla merdivenleri çıkıyor, kendilerinden daha da derin, bir uçurumu andıran manastır karanlığında yitiyorlar (ders saatine dek). Odalarına girer girmez, kapılarını kitliyorlar. Bir isteğimiz olduğunda kapılarını çalıyoruz. Burunları ve ağızları görülebilecek kadar aralıyor, bir adım bile içeri girmemize izin vermeden, dileğimizi geçiştirip, hemen kapıyı yüzümüze kitliyorlar. Yaşamlarının karanlık odasından bir şeyler görebilme isteği boşuna  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sınıflarda en sönük ampuller yanıyor. O çocukluk yıllarında en büyük merakımız, başlarını lacivert örtüler altında gizleyen bu soluk yüzlü kadınların saçları. Bir söylentiye göre saçları kısacık ve kafalarında tıraşla bir haç kazılı. Ne ilginç ve olağanüstü bir görüntü olmalı bu. Birinden birinin başörtüsünü çekivermek, başlarına kazılmış haçı görmek ve neden rahibe olduklarını bilmek, öğrenmek istiyoruz. Oysa bu dileğimiz yıllar yılı sürüyor. Hiçbir gerçeği öğrenemiyoruz. Dokuz yıl süreyle yönelttiğimiz sorulara tek bir yanıt alıyoruz:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrıyı her şeyden çok sevdiğim için rahibe oldum. Tanrıyla birleşmek yeryüzü verilerinin en güzeli, en kutsalıdır!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Rahibelerin her birinin ayrı çılgınlıkları var. Aralarında gözle görülür hiçbir dostluk yok. Aksine birbirini çekememezlik var. Yalnız işbölümü yapmışlar. Derslere girmeyen rahibeler tuvaletlerin temizliği, paydoslarda yiyecek satışı, yabancı çocuklarından oluşan ilkokul sınıflarıyla ilgilenmek gibi uğraşılar üstlenmişler.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Taşrada karlı günlerde okula kızakla gitmek bir başka coşku. Güneş, ağaçlar üzerine birikmiş kar kümelerini aydınlatıyor. Çocuklar kızağımı itiyor. Sınıflarda yanan küçük sac sobaların ısıtıp ısıtmadığını anımsamıyorum. Öğretmen saçlarımızda bit arıyor. Bitli öğrencileri dövüyor. Yaşlı öğretmenin kalın parmakları garip bir hastalıkla kabarmış tırnakları var.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yapılar arasına sıkışmış küçük taş avlu, açık havaya çıkabileceğimiz tek yer. Burada bir ya da iki ağaç var. Avlunun yüksek taş duvarlarını tahta banklar çevreliyor. Avludan dar bir geçitle Erkek Lisesi’ne geçiliyor. Paydoslarda buradan bir erkeğin çıkıp gelmesi en olağanüstü olay. O an avludaki bütün kızlar kikirdiyor, kulaktan kulağa bir şeyler fısıldanıyor. Sanki herkes kendini o erkekle yatıyor hissediyor. Üç yıl süreyle Almanca derslerine aynı rahibe geliyor. Sınıfa birkaç dakika geç ve hızla giriyor. Yüzü pençe pençe kızarmış. Karga burnunu çekiyor, omuzlarını silkiyor, bir yandan kollarını sıvarken, bir yandan da kalçasını yerine oturtmak istercesine iteliyor. Karatahtanın önüne geçince, boynunu abartarak geriye atıyor. Başını askeri bölük denetleyen komutan gibi kaldırıyor. Bizler de aynı hareketleri yineliyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı sizlerle olsun, sevgili çocuklar!  </span></p>
			<p class="paragraf"><span class="CharOverride-5" xml:lang="tr-TR">diye selamlıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı bizlerle olsun, sevgili şivester!  </span></p>
			<p class="paragraf"><span class="CharOverride-5" xml:lang="tr-TR">diye yanıtlıyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ne olacaksam, eksiksiz olmak isterim!  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ne olacaksam eksiksiz olmak isterim!  </span></p>
			<p class="paragraf"><span class="CharOverride-5" xml:lang="tr-TR">diye bağırıyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— “O” harfi araştırmasını söyleyeceğiz!  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kırk beş soluk yüzlü, siyah giysili öğrenciden oluşan sınıfımız, rahibenin söylediklerini bağırıyor!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kahırlar sabahları başlar!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kahırlar sabahları başlar!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Erken ya da geç, her zaman kahırlar!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Erken ya da geç, her zaman kahırlar!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ama kahırlarla da başlasa gün!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ama kahırlarla da başlasa gün!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Bırakalım Tanrım kahırları!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Bırakalım Tanrım kahırları!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı bugün de yarın da germiştir kanatlarını!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı bugün de yarın da germiştir kanatlarını!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Çünkü sever bizleri!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Çünkü sever bizleri!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Oturun!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sevgili Hannelore’yi söylemeyecek miyiz?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kalkın! Sevgili Hannelore’yi söyleyeceğiz!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sevgili Hannelore!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sevgili Hannelore!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Neşeli pazar çocuğu!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Neşeli pazar çocuğu!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sen pazar günü doğmuşsun!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sen pazar günü doğmuşsun!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kutsanmış güller çocuğu!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kutsanmış güller çocuğu!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bu dizeleri kendisi yazmış. Hemen her sözcüğünün Almancasında “o” harfi var. Bu harfi özellikle uzatarak söylüyor, ağızlarımızı Alman dilininin “o” harfine alıştırmaya çalışıyoruz. Hemen ardından her günkü anlatısına geçiyor. Bu, Nietzsche’nin ölümü. Tanrıyı yadsıdığı için, Tanrının Nietzsche’yi cezalandırdığını, onun çıldırarak öldüğünü anlatıyor:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Oturağından pisliğini alıp yedi. Son an bağırdı (kendisi de bağırıyor ve sahnedeki bir tiyatro oyucusunu oynuyor):  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Bana rahibi getirin! Ama artık geç kalmıştı. Tanrı onu kendi katına almadı, Tanrı onu cezalandırdı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Her gün bir ders süren bu dinsel konulardan sonra Goethe’nin şiirlerine geçiyoruz:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“Tüm zirvelerde sessizlik,  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Tek bir ağaç bile solumuyor,  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kuşlar ormanda susuyor,  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Biraz daha bekle,  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yakında sen de gömüleceksin sessizliğe...”  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Nedir burada “sessizliğe gömülmek?”  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ölüm sevgili şivester.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Evet. Ölüm. İnsanın Tanrı’sına kavuşması. O en kutsal an... Tanrı’ya ulaşılan en kutsal an. Varoluşun tek gerçek anı... Ölüm. Tanrı’yla birleşme.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Avluya yağmur yağıyor. Sınıf penceresinden dışarı bakıldığında, beton duvar, koyu kahverengi tahta banklar ve yağmur tanelerinden bir kesit görünüyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İlkokul birdeyim. Stalin’in ölümü büyük bir bayram gibi kutlanıyor. Haritalar üzerinde oynuyoruz. Sovyetler Birliği’ne Stalin’in mezar taşını dikiyoruz. Eisenhower bir melek.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Cumhurbaşkanı olunca:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Amerika kardeş! Amerika kardeş!  </span></p>
			<p class="paragraf"><span class="CharOverride-5" xml:lang="tr-TR">diye el ele tutuşup, zıplıyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Rahibeler cuma günleri et yemiyor. Mutfaktan avluya balık kızartması kokuları yükseliyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Küçük burjuva mahallelerinde, okul giysilerimize bakıp, yabancı bir okulda okuduğumuz için bize özenenler var. Ağır çantalarımız kollarımızda, Günk’le birlikte, Fatih’in henüz yaşlı çınar ağaçları kesilmemiş bulvarında yürüyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— İşte bu sokakta oturuyoruz,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Biz de iki durak ötede oturuyoruz,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Günk bize ilk kez geliyor. Kısa bir konuşmadan sonra, ikimiz de eşit düzeydeki ailelerin çocukları olduğumuzu anlıyoruz. Gecekondularla yolu kesilmiş, çıkmaz sokaktaki evimize çekinmeden getirdiğim ilk arkadaşım Günk. Evimizi hiç yadırgamıyor. Üstelik kendi evlerinden daha geniş ve daha da rahat olduğunu söylüyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Solgun yüzlü, dümdüz siyah saçlı, zayıf, akıllı bakışlı, duyarlı bir çocuk.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Zola’yı okudun mu?  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hemen Zola’nın –acı dolu– birkaç romanını okuyorum. Sonra Günk ile birlikte Dostoyevski’nin roman dünyasına ve kişilerine dalıyoruz. Guruşenka’nın sarhoş babasının neden içtiğini anlatışı beni çok ağlatıyor. Bu romanlar, yaşadığımız dünyayla ne kadar bağdaşıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sabahları yedide Günk’e uğrarken ağarıyor hava. Sokak lambaları sönüyor. Beş on dakika taş koridorlarında oyalanıyoruz. Annesi ve babası da kalkmış, öğretmenlik yaptıkları okullara gitmek için hazırlanıyorlar. Annesi okula, öğrencilerine, başarıya ve özellikle “yurduna” çok düşkün bir öğretmen. Her sabah, vatanın bizden beklediği görevlere değiniyor. Günk’ün babası daha rahat bir insan. Boş zamanlarını arkadaşlarıyla kahvede oturmak, oyun oynamakla geçiriyor. Dünyaya alaylı bir yaklaşımı var. Durmadan sigara içiyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Günk’ün ve bizim evin tüm bireyleri (Bunni dışında) okula gidiyor. Kimse fabrika, dükkân, büro, atölye gibi bir yerde çalışmıyor. Bu nedenle tüm yaşamımız okul. Bir “öğrenme merkezi”.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">(Yıllar sonra, sabah karanlığında küçücük ilkokul çocuklarının belleğimden silemediğim vatan şiirlerini ezberleyerek, siyah giysiler içinde okula gittiklerini görünce, nemli İstanbul sabahlarında...  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Hiçbir yanlış değişmedi,  </span></p>
			<p class="paragraf"><span class="CharOverride-5" xml:lang="tr-TR">diye düşünmekten kendimi alamıyorum. Bulutları dağıtmak, güneşi avuçlamak, çocuklarla tepelerde koşmak, ağaçları, rüzgârı, güneşi, yağmuru, insanları onlarla birlikte yaşamak istiyorum.)  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Henüz tramvaylar işliyor.. Beşiktaş - Fatih’in yeşil vagonu tıkış tıkış.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Günkler’in taş holünde oturuyoruz. Burada bir kanepe, önünde bir tahta masa, bir de pencerenin önünde, üzerinde radyonun durduğu komodin var. Ağabeyi odasında ara sıra opera aryaları bağırıyor. Akşamüstü. Henüz kalkmamış. Bir süre sonra bol ve çizgili pijamasıyla odasından çıkıyor. İkimizi de görmezlikten geliyor. Mutfakta ayaküstü kahvaltı ediyor. Susuyoruz. Odasından müthiş bir sigara dumanı yayılıyor. Bir süre sonra giyiniyor. Annesinin bir kitap arasına bıraktığı gündeliğini, kış aylarıysa bej paltosunu alıp, hiçbir şey söylemeden evden çıkıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Hiç konuşmaz mı?  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Çok ender konuşur,  </span></p>
			<p class="paragraf"><span class="CharOverride-5" xml:lang="tr-TR">diyor Günk.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sonra bir süre ağabeylerimizin bunalımlarından söz ediyoruz. Bunalımlarıyla aile içinde yaptıkları baskıdan, kendi aralarında neşeli, konuşkan olduklarından. Günk’ün ağabeyinin odası küçük. Kitaplarla dolu. Günk annesi ve babası ile aynı odada yatıyor. Ablası da konuk odasında. Günkler’in evinde hiç giysi dolabı yok. Her şey kapıların arkasında asılı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">O sonbahar, kış, ilkbahar ve yazlarda henüz çocuğuz. Ama içimizde çocuksu bir sevinç yerine, garip bir hoşnutsuzluk, bir sıkıntı. Öğretmen anne babanın, Müslüman mahallelerindeki dar evlerin, kilise okulunun Katolik havasının, düşüncelerimizle bağdaşmayan çılgın sayılacak rahibelerin davranışlarının, öteki öğretmenlerin, öğrenmenin, düşüncelerimize yön verecek bir akım olmayışının, kavranması istenen önümüzde bekleyen tüm yaşamın sıkıntısı var. Yaşam, şimdi ancak kavranılması ve anlaşılması gereken; oysa yaşanması, gerçeğine inilmesi ilerideki yıllara atılan bir yabancı öğe gibi önümüze getirilmiş. Coğrafya derslerine getirilen yerküre gibi. Kimse yaşadığımız mevsimin, günlerin ve gecelerin yaşamın kendisi olduğundan söz etmiyor. Her an belirtilen bir öğretiye, bizler hep hazırlanıyoruz. Neye?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">(İşte şimdi o ilerilere itilen, gelecekteki yaşamın içindeyim. Artık kimse beni hiçbir şeye hazırlayamıyor. Sabahları doğan güneşin gölgede bıraktığı Boğaz’ın Anadolu kıyısına, yalıların dibinde balık satan, sakallı, lastik çizmeli ve muşambalı balıkçılara, büyük ve yeni arabalara, caddelere, insanlara, kalabalığa, köprünün altına sarhoş gelip nara atan adama, onu -düşmesin diye- tutan içki arkadaşına, Tünel’e binen insanlara, Evlendirme Dairesi’ne renkli giysiler ve çiçeklerle koşuşan süslü insanlara, duvarlara asılan afişlere, her gün bir yenisi açılan Beyoğlu birahanelerine, dolmuş kuyruklarına, grevci işçilere, Taksim Alanı’nı bekleyen tabur tabur askere, banka önlerinde duran tüfekli, genç erlere kendi gözlerimle bakıyorum. Başka ne isteyebilirim ki?)  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Öfke içinde büyüyoruz. Oturduğumuz semte, sokağa, odalara, eşyalara, kış aylarında güçlükle ısıttığımız, eskimiş, ortası çukur pamuk yataklara öfke duyarak büyüyoruz. Yaşam yalnızca sokaklarda. Bir canlılık var sokaklarda. Güzel olan, gerçek olan, kentin insanları, kalabalık, dış dünya. Dış dünyanın insanın kulaklarına varan uğultusu. Diğer ülkeleri aşan, batıda bir okyanusa, doğuda bir başka okyanusa varan uğultu.   </span></p>
			<p class="paragraf ParaOverride-5"><span class="CharOverride-5" xml:lang="tr-TR">Süm, kuzenlerim ve benim aramdaki cinsel ilişki, çocukluktan çıkışımıza dek sürüyor. Yalnız kalabilmek için olanaklar yaratıyoruz. Sonra soyunup birbirimizin üstüne çıkıyoruz. Kuzenimin toplu gövdesi, karnı ve kabarık, kılsız kadınlık organı ve organlarımızı birbirine sürtüp eriştiğimiz boşalmayı uzun yıllar unutamıyorum. Sevişmelerimiz çok doğal. Boşalır boşalmaz biraz utanıyoruz, ama hiçbir şey olmamış gibi davranıyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">(Hepimiz erkeklerle duyacağımız boşalmanın çok daha başka, çok daha erişilmez bir duygu olduğunu düşlüyoruz. Bunu bekliyoruz. Sıkıntılarımızın özünde, bu yasaklanan duygunun özlemi yatıyor.) Kıllarımız çıktığında sevişmeler kendiliğinden bitiyor. Artık kendi kendine oynamaktan başka boşalım yolu yok. Bu da insanı bir yalnızlığa sürüklüyor. Sevişmeyi kendi gövdelerimizde tatmaya, kendi bedenlerimizde öğrenmeye koşullandırılıyoruz. Erkek gövdelerine, erkek organlarına yabancılığımız giderek büyüyor. Yılların çabası gerekiyor, erkeğe alışmak, erkeklik organını sevmek için.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kısa çoraplarımızı çıkardık. Naylon çorap giyiyoruz. Cumartesi günleri Saraçhanebaşı’ndaki Yeni Sinema’da iki Amerikan filmi izliyoruz. Hafta boyu beklediğimiz bir eğlence bu. Grace Kelly’nin ne güzel bir dünyası var. Pembe, kabarık tuvaletleri, spor arabalarla yarışarak ona koşan sevgilileri, Güney Fransa şatolarında verilen akşam yemekleri...  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bizim karanlık bulvarlarımız, çöplü sokaklarımızdan çok başka bir yaşam. Bu bir düş dünyası. Oysa bize yakın olan Rus yazınından tanıdığımız dünya. Acılarla ve yoksulluklarla dolu dünyalar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İlkbaharla birlikte ılık havalar başladığında uzun yürüyüşlere çıkıyorum. Bazı günler Günk de olmuyor. Bulvardaki tramvay rayları sökülmeye, ağaçlar kesilmeye başlanıyor. Yollar genişletilecek. Toz, toprak ve çamurlar içindeki çukurlardan geçiyorum. Henüz yıkılmasına başlanmamış, havuzlu Saraçhane Parkı’ndan iniyor, Aksaray’a doğru yürüyorum. Bulvarın sol kıyısında yükselen apartmanları seviyorum. (Geniş bir bulvarda oturabilme tutkum var. Evimizin önünde yol olmayışı beni üzüyor. Bulvarlarda oturabilenleri kıskanıyorum. Şimdilerde kimseyi ve hiçbir bulvarı, hiçbir evi kıskanmıyorum. Her yerde kalabilirim. Ama o bizim, önünü gecekonduların kapattığı evimizde bir gece bile oturamam. Hiç düşündünüz mü? Ölen bir insanı gerçekten bir kez daha görebilir misiniz? Ölen bir okula gidebilir misiniz? Ölen bir evde uyuyabilir misiniz? O yıllar öldü. O yılları bize öldürecek biçimde yaşattılar.)  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yenikapı’da henüz birkaç çayevi var. Sahil çakıl taşlarıyla dolu. Tren yolunun altından geçilince, odun depoları sahil boyunca dizili. Denize yakın bir yerde, taşlara oturuyorum. Önümde uzayan, gri mavi Marmara Denizi’ne uzun süre bakıyorum. İçimdeki kıpırdanışları dinliyorum. Bir şeylere açılmak, bir yerlere koşmak, dünyayı kavramak istiyorum. Dünyanın bize yaşatılandan, öğretilenden daha başka olduğunu seziyorum. Oysa o yıllarda bu kaygılara çözüm getirecek hiçbir olgu yok. Yönetime karşı bir direniş başlamış. Soygundan, antidemokratik eylemlerden söz ediliyor... Ama yaygın olan yalnız varoluşçuluk. Marmara’nın gri mavi boşluğuyla bağdaşan varoluşçuluk.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Odun depolarının yanından, tren istasyonunun altından geçiyorum. Ayakkabılarımın altında taşınması güç çamurlar birikiyor. Eve dönmek istemiyorum. Kentin uğultuyla yaklaşan akşamında herhangi bir yerde olmak istiyorum. Ama kararan gökyüzüyle birlikte, evin sönük ışıklarına, gerilimli, rahatsız havasına dönmek zorundayım.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Cumartesileri kabarık, kolalı jüponlar giyip, kentin yeni oluşan, daha zengin mahallelerindeki lokallere dans etmeye gidiyoruz. Buralarda küçük masa başlarında birkaç içki içerek oturuyoruz. Orkestrada ya da plaklarda günün moda şarkıları çalınıyor. Romantik İtalyan şarkılarını çok seviyoruz. Taşra düğünlerinin teneke havasını anımsatan, ama garip bir duyarlık var bu şarkılarda. Günk, hafta sonları bize gelmiyor. “La lune es o es” şarkılarıyla dans etmiyor. O hafta sonlarını da Dostoyevski, Turgenyef, ya da Çehov’un dünyasında geçirmeyi yeğliyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Oysa bizim artık sevgililerimiz var. Delikanlılar. Pantolonları, ayakkabıları şık, yeni yeni çıkan sakallarını tıraş eden, kokular süren, Avrupa kazaklar giyen sevgililerimiz var. Onlar çamur yığınları içinde değil, Nişantaş, Şişli, Topağacı gibi zengin semtlerde, büyük görkemli apartmanlarda oturuyorlar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Cumartesi günleri onlarla –bize bir hafta yetecek– doyumsuz heyecanlar yaşıyoruz. Bekleyiş. Kıskançlık. Heyecan. İlk dansa kalkış. Sarılmanın sevinci. Kaçamak öpüşmelerin tadı. Bu erkeklerle aynı dünyanın insanları değiliz. Onları mutlu kılan araba, ev, müzik, deniz motoru, yaz akşamları özel kulüplerde, büyük ağaçlar altında düzenlenen bahçe partileri ve bedenlerinin geçici diriliği. Gençliği.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Şimdi onlardan biriyle Pera Palas’ın yüksek tavanlı geniş barındaki büyük koltuklarda oturuyoruz. Şişman gövdesini çok dar bir pantolonla daha ince göstermeye çaba harcamış. Ayakkabılarının topukları yüksek. Pantolonunu biraz çekince, bunların altı deri, üstü keten olduğunu görüyorum. İpek gömleğinin yakası açık. Saçları ve göğsündeki kıllar beyazlaşmış. Boynunda kalın bir altın zincir var. Sokakta sık sık rastlanan, yeni türeme milyonerlerle eş görünümde. Tüm diriliğini yitirmiş bir insan:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ne iş yapıyorsun?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Araba satıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kaçakçı olacağın eskiden de belliydi. Sendeki bu para ve lüks düşkünlüğü yok mu!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Neden öyle diyorsun, yasal yollardan getirtip satıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Şimdi artık nasılsa araba satamayacaksın. Benzin bile kalmadı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Orası doğru. Ama çocuklarımın geleceğini sağladım, param yeter.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sen ve çocukların kurtulsun, yeter, değil mi?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Arka arkaya viski içiyor. Böyle kendi kendine bile dayanamayan bir insan haline gelişi, belli bir sevinç veriyor bana.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Her akşam lokantaya gidiyorum. Ben, karımı mutfağa sokmam. Mutfağa giren kadın yemek kokar. Sonra kâğıt oynuyoruz. Canım isterse video televizyon seyrediyorum. İstediğim filmi kendim seçiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kitap okumadın mı hiç?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Simmel’i okuyorum. Müthiş bir yazar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Batıda hizmetçi romanı denir Simmel’in yazdıklarına.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bu denli çözümsüz, dış olgulara bağımlı bir yaşamın içinde olmamak ne büyük bir mutluluk. O esir. Her gün yaşlanmaya, her gün kafasından ve gövdesinden bir şeyler yitirmeye esir. Her gün gelişen, her gün büyüyen, tüm çağlara varan bir bağımsızlığın, nesnelere dayanmayan bir özgürlüğün mutluluğuna hiç varmayacak. Anadili bile gelişmemiş. Düşünceleri, insan varoluşunun gerçeğini kavramaya yeterli değil.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Pera Palas’ın barı yıllardır sinmiş sigara izmariti kokuyor. Kalabalık yollarda ilkbaharın ilk sıcaklığı var.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Okulun arka kapısının açıldığı arnavutkaldırımlı yokuş Kuledibi’ne çıkıyor. Galata Kulesi’nin çevresi hep dar sokaklardan oluşuyor. İrili ufaklı eski evlerde genellikle yoksul Yahudiler barınıyor. Zengin Yahudiler ancak buradaki sinagogdaki ayinlere, evlenme ve cenaze törenlerine geliyorlar. Sokaklarda, bir balkondan diğerine çamaşır asılıyor. Ayaküstü şarap içilen bir küçük meyhanede bardakla kırmızı ve beyaz şarap satılıyor. İstiklal Caddesi’ne varıldı mı, yaşam hemen hızlanıyor. Dükkânlar, sinemalar, trafik her zaman canlı, yaya kaldırımları her zaman insan dolu. Tepebaşı Alanı’nda üç tahta, kırmızı tiyatro yapısı parkın yanında duruyor. Tiyatro yapılarının karşısında, kentin en güzel kahvelerinden biri olan Pelit Pastanesi var. Küçük alt salonu doldu mu, tahta merdivenlerle çıkılan balkonu açılıyor. Öğleden sonra güneşinin vurduğu bu pastane masalarında her gün temiz, ütülü örtüler serili. Artık Beyoğlu sinemalarında Amerikan dünyasının dışında kalan, bambaşka gerçeklerin filmlerini de görüyoruz. </span><span class="CharOverride-6" xml:lang="tr-TR">Milano Mucizesi, Bisiklet Hırsızları, Pater Pançeli, Valizli Kız...</span><span class="CharOverride-5" xml:lang="tr-TR">  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Baylan Pastanesi girişindeki iki yanlı satış vitrinlerinden sonra, geniş, loş bir salon başlıyor. Burada ağabeyim ve arkadaşları, hemen her gün akşamüstü toplanıyor. Biz de onların efsaneleşmiş yaşamını izlemek için artık Baylan’a geliyoruz. Başlangıçta bizi aralarına almıyorlar. Başka masada oturup, Günk’le konuşuyor, sürekli olarak da onları izliyoruz. Güler yüzlü, babacan Rum garsonların hazırladığı bu rahat ortam, belki de karşılaştığımız en insancıl hava. Ağabeyim ve arkadaşları, İstanbul kentinin o yıllardaki boyutlarına sığmayan insanlar. Hemen hepsi üniversite öğrencisi. Ama hepsinin yazın, tiyatro, resim gibi, daha çok önemsedikleri bir uğraşları var. Hepsinin ortak bir tutkusu var. Paris. Oranın sanat kenti, oranın özgürlük kenti olduğuna inanmışlar. Sanatçılığın belli bir kahve, meyhane düzeni içinde, gece yaşamıyla süreceğine inanıyorlar. Her gece Yeşil Horoz, Lefter, Tosun’un Yeri, Kulüp 47 gibi lokallere gidiyorlar. (Bunların çoğu hem sanat uğraşılarını hem de meyhane geleneklerini bugün de sürdürüyorlar.) Günk’le bana Beyoğlu’nun gecelerini Hayalet Oğuz tanıtıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bir cumartesi gecesi. Balıkpazarı parlak ışıklar içinde. Hayalet, sıskalığı ile içinde kaybolduğu piyedepul pardösüsünü giymiş. Bir cebinde Günk’ün elini, bir cebinde benim elimi sıkıyor. Zayıf yüzünde elmacık kemikleri belirli. Henüz siyah gözlükleri yok. Kafasında, bir yandan tarayıp, hafif kelini örttüğü ve kendi deyimiyle “gece başı” dediği saçları daha da gür. Ağzında Bafra sigarası. Eğiliyor, Günk’ü dudaklarından öpüyor. Sonra eğiliyor, beni dudaklarımdan öpüyor. Olağanüstü rahat bir insan. Bize dünyasını gösteriyor:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— İşte burası Balıkpazarı, işte bunlar meyhane, bu adam zampara, bu iki kadın sevici, ama benimle olduğunuz için sizi sevmezler, bunlar homoseksüeller, bu karı koca çok kavga eder, adam dayak sever, kadın da onu döver, işte ağabeyinin karısını aldatmasına neden olan tiyatrocu kız..........  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hayalet, müze gezdirir gibi bize yaşamı –bir kesiti– gezdiriyor. Geç saatlerde, eve dönemediğimizde kulüplerde sabahlıyoruz. Hayalet uyumamak için hap alıyor, bize de veriyor. Ben almıyorum. Çünkü zaten uyumaya niyetim yok. Bazı geceler bizi tanıdığı, ya da o sıralarda kaldığı evlere götürüyor. Kimse yatağımıza girmesin diye, başımızda oturup bekliyor. Beklemese, birisi yatağımıza girse, daha iyi olacak.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İlk erkekle yalnız kaldığımda, onu ilk çıplak gördüğümde korkudan ağlıyorum. Bir ressamın atölyesindeydim. Benimle yatmak istiyor. Ben de hep bir erkekle yatmak istedim, ama işte şimdi ne olacağını bilemiyorum ki. Kapı çalınıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kapıyı aç, içerdesin biliyorum,  </span></p>
			<p class="paragraf"><span class="CharOverride-5" xml:lang="tr-TR">diyor Hayalet.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kapıyı açıyorum. Hayalet:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Haydi giyin, herkes meyhanede bekliyor,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Burada kalayım, bu adamla yatayım,  </span></p>
			<p class="paragraf ParaOverride-5"><span class="CharOverride-5" xml:lang="tr-TR">diyemiyorum. Çıkıyoruz. Herkes lokantaya oturmuş, mezelerini söylemiş. Bu insanlarla nasıl bir dostluğumuz var, henüz belirlenmiş değil.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Onunla da yatamıyoruz. Evlerinde yalnızız, ama her an kapı çalabilir, biri gelebilir, sonra bu işin nasıl olacağını bilemiyorum ki...  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yabancı bir kentte, sekiz dokuz erkeğin barındığı bir odada, ilk kez bir erkekle yatıyorum. Diğerleri uyuyor. Ayrıca uyumasalar da, arkadaşlarının bir kadınla yatması çok olağan. Hiç ses çıkaramıyorum. Canım acıyor, ama diğerleri uyanmasın diye hiç ses çıkaramıyorum. Bütün gece, omzumu okşuyor. Sabah tramvay durağında ayrılıyoruz. Uzun boylu olduğunu anımsıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hayalet ile yatmak bir kelebekle yatmak gibidir. İnsanın bacağına, ya da organına değer. Hiç sesi çıkmaz. Heyecanlandığı anlaşılmaz. Boşaldığı, ıslaklığından belli olur. Öylesi dostluklar vardır. O dostla konuşmak, o dostla yolda yürümek, bir lokantada yemek yemek, o dostla yatmak. O dosttan gizlenecek, o dosttan saklanacak, o dostla paylaşılmayacak hiçbir olgu yoktur. Ne bir cinsel boşalma, ne de cinsel organ. Hayalet bu dostlardandır... Son yemeği birlikte yediğimiz çökmüş Degüstasyon Lokantası’nın önünden Taksim’e dek yürüdüğüm bu caddede Hayalet hep var.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Günk burs kazandı. Bir Avrupa ülkesine gidecek. Batı kültürü üzerine, batı ekonomisini de öğrenecek. Günk’ü Sirkeci’de geçiriyoruz. İşçileri Avrupa’ya götüren trenle yapacak ilk yolculuğunu...  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Almanca, İngilizce. Latince. Goethe. Schiller. Rus-Alman savaşları. Karlofça-Pasarofça Antlaşmaları. Fen bilimleri. Sayıların kökleri, köklerin kareleri. Tüm dünya ülkeleri. Tüm dünya ülkelerinin savaşları. Ne alıp ne sattıkları. Türk yazınının en anlaşılmayan örnekleri. Nasıl yurttaş olunabileceği. Askerlik görevleri. Savunma. Müslümanlığın koşulları. Faust’un özü. Bulutların oluşması. Ezberlenen şiirler, ezberlenen sözcükler, ezberlenen formüller... Bütün öğrendiklerimi unutmak istiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Uzun, ıslak, nemli, soğuk, gri yıllar. Erken bastıran karanlık günler. Tanınmasına izin verilmeyen erkek gövdesinin özlemiyle geçen geceler. Kara başörtülü rahibeler. Ayinleri. Isınmayan evler. Müzikhollerde çalan “es o es, la luna es o es” şarkıları, sonradan kaçakçı olan sevgililer.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yeni gelişen araba tutkusu. Devrilen bir yönetim. Devrimle değişmeyen ortam. Yüreğe işleyen Rus yazını. Değişmeye başlayan kent. Genişleyen bulvarlar. Yükselen Hilton Oteli. Birbirini sevmeyen, sevişmeyen anne babalar. Tanrısıyla evlenen rahibeler. Kanımıza işletilen aile bağları. Kanımıza işletilen vatan sevgisi, vatan. Kanımıza işletilen vatan, vatan, vatan...  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Öğrendiklerimi unutacağım. Okulun önünden bir daha hiç geçmeyeceğim. Çıkmaz sokağa ve öğretmen ana babaya da dönmek istemiyorum. Benimle evlenmek isteyen, ağabeyimin arkadaşlarından biri var. Seviyor beni. Eve dönmemek için ona gideceğim. Plaklarım, kitaplarım olur. İstediğimi okurum, istediğim zaman yatarım, istediğim zaman evden çıkarım. Yalnız geceler de biter.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Çocukluğun soğuk geceleri de.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sonbaharda Burgaz Adası’na gitmek büyük bir coşkudur. Ilıkla, soğuk arası hava, yeşil çalılarla dolu tepelere tırmandıkça ısınır. Eski bir manastırın önünde oturuyorum. Bizim okulun rahibelerinden -çoktan ölmesi gereken- biri küçük adımlarla geliyor. Çok yaşlanmış. Yılları ve öğrencileri birbirine karıştırıyor. Beni tanıması beklenemez, ama düşünceleri de büsbütün karışık.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı selamı, şivester Egine,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı selamı, sen bizim okulda mısın?  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Uzun yıllar önce bitirdim,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Her şey çok karıştı. Bu böyle olmaz. Artık gerçekleri söyleyene komünist diyorlar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bir rahibenin ağzından okulda bu sözcüğü hiç işitmemiştim. Demek artık manastırda da komünizm konuşuluyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı’ya emanet ol!  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tanrı sizinle olsun, Şivester!  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Burgaz Adası’nın yeşil tepelerinden Aziz Jorj Manastırı’na doğru iniyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">O yaz günü, Sirkeci Garı’nda Günk’ü geçirirken insanı ve erkeği öğrenmenin bu denli güç olduğunu hiç bilmiyorum. Erkeği öğrenmek için, çok erkek tanımak gerektiğini de bilmiyorum. Mutluluğun, insanın kendi kendisiyle hoşnut olmasıyla başlayacağını da bilmiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Gene bir yeni sonbahar. Otobüste hiç uyumadım. Çok yorgunum. Ama uyumadım. Orta Anadolu’da ilerliyoruz. Birden gökyüzünden gecenin karanlığı kalkıyor. Koyu bir gri alacakaranlık bürüyor doğayı. Doğacak güneşin kızıllığı yayılıyor dağların ardından bozkıra. O an bozkırı da çok sevdiğimi düşünüyorum. Çocukken ıslak topraktan çıkardığımız solucanları düşünüyorum. Karlar altından fışkıran mavi, sarı, mor çiğdemleri düşünüyorum. Hiçbirini bir daha görmediğim taşralı arkadaşlarımı düşünüyorum. Toprağın ıslaklığının güzelliğini düşünüyorum. Onunla yatarken uyuşan gövdemi düşünüyorum. Ürperiyorum. İnsanın ıslaklığının güzelliğini düşünüyorum. Sayısız sevişmeler işte bu bozkırı, kuru tarlaları, güneşin kızıllığını, insan sevgisini öğretti bana, diyorum. Hiç de, belirli bir insan üzerinde toplanmıyor bu sevgi. Toprak altındaki solucanlardan, gökyüzünde yüksekliklere tırmanan ve gerilerinde bulutlardan yollar bırakan uçaklardan da öteye gidiyor.  </span></p>
		</div>
	</body>
</html>