<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-3">Léo Ferré’nin Konseri  </p>
			<p class="ilk ParaOverride-4">Uçsuz bucaksız bir kent. Kilometrelerce ilerliyorum, ne başladığını ne de bitişini belirten bir köşesini görebiliyorum. Kentin alabildiğine büyüyen boyutları, göllerin ağaçlıkların ötesinde herhangi bir yerde bitmeli. Bu bitişi görüyorum. Gece gündüz yaşıyor burası. Geceleri gökyüzü gri, hava iyice kararmadan gene sabah oluyor. Tepeleri olmayan dümdüz bir kent. En yüksek yapıların üst katlarından ancak bir çatılar uzantısı görülüyor. Kent, kanal yakınından geçen duvarla doğu ve batıya ayrılıyor. Bazı bölümlerde daracık bir sokak oluşturan batı yakasında yükselen eski evlerde, Türkler barınıyor. Kent, böylelikle hem doğuyu, hem batıyı, hem de üçüncü dünyayı bünyesinde birleştiriyor. Batı yakasında, batıya özgü tüm özgürlükler abartılmış, Alman geleneğinin dışına taşmış biçimde sürüyor. Memeleri açık gezen kadınlar, yüzlerini kukla gibi boyayan yaşlılar, istasyonun altında ayaküstü içip,  </p>
			<p class="paragraf ParaOverride-5"><span class="CharOverride-5" xml:lang="tr-TR">— Bombok! Bombok!  </span></p>
			<p class="paragraf"><span class="CharOverride-5" xml:lang="tr-TR">diye avaz avaz bağıran Alman alkolikleri, hiç kapanmayan barlar, meyhaneler, çok sayıda kahveler, dünyanın tüm ürünleriyle doldurulmuş tüketim mağazaları, kalabalık bulvarlar, çeşitli ülkelerin insanlarıyla dolu kent nüfusu, alışılmış Alman kentleri dışında bir serbestlik, bir hoşgörü havasına bürünmüş. Türk mahalleleri, kasapları, manav ve bakkalları, kahveleri, açık camlardan görülen kasaba evi düzenleri, şalvar üstüne etek giyen, başörtülü Anadolu kadınlarıyla, kerpiç evlerden çıkarılmış, eski, büyük, küf kokulu, beton avlular gerisinde uzayan gettolara yerleştirilmiş, toprak yollar yerine geniş asfalt bulvarlara yayılmış, belli bir baskı ve korkuyla kişiliğini giderek yitirmeye mahkûm yüz binlerin kalabalığı. Üç adım ötesi doğu. Alanı andıran geniş bulvarlarında arabalar seyrelir. Tüketim mağazaları ve koşturan kalabalık yerini yavaş yavaş dolaşan, azalan insanlara bırakıyor. Günler de burada daha uzun, daha rahat, daha doyumlu yaşamaya bırakıyor kendini.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Batı yakasında, ağaçlıklı bir yolda, gene ağaçlar içinde gömülen ve belirsizleşen bir evde kalıyoruz. Kırmızı tuğlalarla örülmüş, ikinci katı taş balkonlu, üçüncü katı sivri çatısının eğimlerini taşıyan eski bir ev. Büyük, güçlükle açılan bir demir kapıdan giriliyor. Çok yüksek tavanları, çok geniş tahta merdivenleri, büyük odaları var. Odalar öylesine büyük ki, küçük sayılmayacak pencereler evi loşluktan kurtaramıyor. Garip bir hava var bu evde. Tavanlara dek uzanan, ince, tahta kütüphanelere çok düzgün sıralanmış, bütün dünya yazınını içeren kitaplardan mı geliyor bu hava? Geniş duvarı bir baştan bir başa kaplayan Buenaventura Duritti’nin çok canlı gözlerle baktığı resimden mi? Ya da ev sahibinin büyük bir ozan oluşundan mı? Ilık bir yaz sonu havası. İnsanın hem bedenini, hem düşüncelerini okşayan bir hava. Arjantin tangoları dinliyorum. Balkona çıkıyorum. Bu semtte sokaklar çok sessiz. Yazmak istiyorum. Ama her zaman yaşamın günlük hareketliliklerini yeğliyorum. Caddelere çıkmak, doymak bilmediğim sokaklara bakmak, yeni köşeler keşfetmek, yabancı insanları seyretmek, doyumsuz yaşamı gözlerimden yüreğime indirmek istiyorum. Kısacık anlarda çeşitli olayları, insan varoluşunun özünü, zaman ve duyguları sınırsızlık içinde derinliğine düşünen insanlar çok mu? Bilmiyorum. Bir an, zamanları, olayları, duyguları, dağları, kalın gövdeli, büyük dallı ağaçları, yeşil mavi Akdeniz’i, uzantısındaki okyanusları, okyanuslarla ufuklarda birleşen yıldızlı gökyüzünü ve dağların ardından yükselen güneşi aşan olaylarla dolu.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Almanya’nın önemli yazarlarından birinin evi. Ağaçlıklı bir sokağın ortasında. Ağır kapıdan girilince, birkaç basamak birinci kata iniyor. Diğer merdivenler ikinci ve üçüncü kata uzanıyor, tırabzanları kalın tahtadan. Büyük salonda binlerce kitap. Yerde üst üste konmuş büyük yastıklar. Karşıda üç kişilik bir deri kanepe. Önünde oval, tahta bir masa. Masanın iki başında birer deri koltuk. Köşede bir yuvarlak hasır sehpa, üzerinde telefon. Telefonun yanında eski, hasırları sökülmüş bir koltuk. Yaprakları kurumaya bırakılmış bir devetabanı. Üçlü koltuğun tam karşısında duvarı bir köşeden bir köşeye kaplayan, Durutti’nin mavi gri çizgilerden oluşan bir fotoğrafı, yaşayan, canlı bakan devrimci gözleri. Salon bir başka odaya açılıyor. Bu oda da yeşillikleri doğal gelişimine bırakılmış, sessiz bir bahçeye. Burası da kitaplarla dolu.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yatağım pencerenin önünde. Sık sık uyanıyorum. Derin gecelerde bile kararmayan gökyüzüne, önümdeki ağacın koyu gölgesine bakıyorum. Sarhoşluğun uzantısında süren bu gecede hiç uyuyamıyorum. Gece yarısından sonra, yazarın kardeşi iki kızla birlikte geliyor. Hemen kalkıyorum. Konuşacak insanlar geldiği için seviniyorum. Bu büyük Avrupa kentlerinde, kapı çalınıp bir arkadaşın gelmesi olanaksız. Herkes günlük yaşam, çalışma, kahveler ve lokantalardan sonra derin yalnızlığa gömülmeye alışmış.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Okuma akşamına gelmeyi çok istedim. Ama içmişim, daha doğrusu çok içtim, bir arkadaş beni yatağıma taşıdı, çizmelerimi çıkarıp gitti. Neyse geleceğini biliyordum. Uyku, uyanıklık ve sarhoşluk arasında bekliyordum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kanepeye oturuyoruz. Beyaz şarap açıyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Burada nasıl yalnız kalabiliyorsun? Şu evin büyüklüğüne, sessizliğine bak. Her köşesiyle yaşamdan uzaklaşmış. Ben olsam korkarım. Sen de varsın diye iki gece kalacağım.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Korkuyor muyum? Gerçekten bu evde yaşanmayan bir hava var. Evin önünde, geç saatlerde yalnız, Alman şizofrenler de görüyorum. Ağaçlıklı, bomboş bir yol. Kadınsı yüzlü erkek şizofrenler. Ev büyük. Ev yalnız. Ev eski.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Onunla gelen kızlar evlerine dönüyor. Yalnız kaldığımızda, bana eşcinsel ilişkilerinden, bir İtalyan’a duyduğu büyük aşktan söz ediyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Şimdi başka bir arkadaşım var. Birlikte oturmuyoruz. Ama birbirimizi istediğimizde buluşuyoruz. Bambaşka. Sana erkeklerin dünyasını anlatamam ki!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ben büyük bir erkek kadın ayrımı yapmıyorum. Önemli olan yanındaki insanın sıcaklığı ile kendi bedenini birleştirmek, ikisinin kaynaşması.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sonra üst kata, kardeşinin odasına yatmaya gidiyor. Üst katta yatak odasının karşısında büyük bir çalışma masası var. Aydınlık bir oda. Yerden başlayıp, duvara ve tavana yapıştırılmış bir dünya haritası, insanda yeryüzünü bütün yuvarlaklığı ile karşısına almış izlenimini uyandırıyor. Geniş tahta merdivenleri iniyorum. Odamın giriş kapısı yanındaki duvardaki askıda, ozanın pardösüsü, kaşkolu ve şemsiyesi asılı. Loş odadaki yatağa yüzükoyun uzanıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Doktorun karanlık muayenehanesinde meşin bir yatak üzerine sırtüstü yatırılmışım.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sinir hastanesine gitmek istemem,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Neden?  </span></p>
			<p class="paragraf"><span class="CharOverride-5" xml:lang="tr-TR">diye soruyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Orada deliler var, bana saldırırlar,  </span></p>
			<p class="paragraf"><span class="CharOverride-5" xml:lang="tr-TR">diye yanıtlıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Bak, burada üst katta da belki deliler var, sana saldırıyorlar mı?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bir an düşünüyorum. Loş muayenehane ve dışarıdaki kış akşamının yağmurundan başka hiçbir şey algılamıyorum. Yorgunum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Hayır.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— O zaman neden gitmeyecekmişsin?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kısa bir süre sonra Şişli’deki hastanenin taş yapısından içeri giriyoruz. Karanlık bir bahçeyi geçiyoruz. Hafif meyilli bir yoldan iniyoruz. Eski bir yapının tahta merdivenlerini çıkıyoruz. Burası eskimişlik ve günlük yaşamın canlılıklarından uzaklık kokuyor. Yaşlı hemşire önden gidiyor, arkasında yürüyen anneme soruyor:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Acaba kendini balkondan atar mı?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hayır. Balkondan falan atlamam. Aksine yaşamı çok seviyorum. Yüzlerce yıl yaşamak istiyorum. Benim için neler de düşünüyorlar, diye geçiyor aklımdan. Bir şey söylemiyorum. Gereken yanıtı annem veriyor. Demir karyola, bir ikinci somya, bir küçük lavabo, sevimsiz, beyaz bir giysi dolabı, bir komodin, bir de küçük masa var.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kocam Paris’te. İşten eve dönünce, güzel bir sessizlik karşılıyor beni. O günler yalnız Telemann dinliyorum. Çatı katımın balkonunda oturuyorum. Uzun süren, güzel bir sonbaharın bozkırda, çıplak tepeler ardında batan güneşini seyrediyorum. Sonraki günlerde yıldırım gibi hızlı bir gelişme oluyor. Dünya çok güzelleşiyor. Gerçekdışı bir güzellikte yaşadığımı algılıyor, uykularımı kısaltıyorum. Sanki yeteneklerim gelişiyor. Her şeyi daha iyi anlıyorum. Kısa uykular beni daha diri, daha canlı kılıyor. Yorulmadan çalışıyorum. İnsanları her zamankinden daha çok seviyorum. sanki onlar da beni daha çok seviyor, daha çok arıyor. Yaşamın doğal akışı hızlanıyor. Düşünce akışım hızlanıyor. O Paris’te. Onsuz her şey daha güzel. Gelecek. Bu akışa kendi bunalımlarını, dünyaya karşı mutsuz bakışını ekleyecek. Umutsuzluğunu. Paris’te kalsın. Ya da gelirse, bensiz yaşasın. Bu ne dostluk, ne evlilik, ne de sevgi.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Başımı kaldırınca, büyük blok apartmanların bitimimdeki vadide, kenti bütün beton yapılarıyla, bu yapılar arasında tek tük çok yükselen otel ve bankalarıyla görüyorum. Asfalt yollar kenarında dizilen diğer yapılar, yeşillikler içinde her yer kayboluyor. Kentin bazı kesimlerine gölgeler vurmuş. İleride bulutlarla birleşen alçak tepeler sapsarı. Bomboş. Beton yapılar ve ağaçlardan sonra başlayan büyük gecekondu mahalleleri, boş tepelere doğru alabildiğine uzanıyor. Çocuk resimleri gibi. Durgun beyaz bulutların gerisinde masmavi bir gökyüzü kent merkezi üzerinde yükseliyor. Karlı bir günde, aklını yitirip sokaklara koşan ben değilim. Ama kent, aynı kent.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yalnız kalmak istemediğim için Willy’de kalıyorum. Yatağının başında tahta bir raf üzerinde boy boy tabanca var. Ayağa kalkıyor. Tabancaları alnına dayıyor. Vurulmuş, ölüyor gibi yavaşça yere yıkılıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">O geldiğinde, mum ışığında güzel gözlü bir delikanlıyla yemek yiyorum. Kırmızı şarap içiyoruz. Kapı çalıyor. Neden onunla yaşamayı istemediğimi yazdığım an çıkıp geldi. İşte karşımda. Üzerime atılıyor. Beni odaya, yatağın üzerine sürüklüyor..  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Yapma!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sana ne oldu? Sensiz yaşayamam.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Yaşarsın. Herkes herkessiz yaşayabilir. Bizim ilişkimiz bitti. Seninle ilk yattığımız gecelerde bile, sanki sevişmenin sonunda kollarımda bir ölü kalıyordu. Birbirimizi boşluğa sürüklüyoruz, öldürüyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Birlikte ölelim!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ne farkı var. İstersen bahçeye bir çukur kazıp, ikimizi gömsünler.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Gömsünler, isterim.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Gömmesinler. Gel otur, getirdiğin konyaktan içelim. Sevdiğin kenti anlat.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">O gece, delikanlıyla kalıyorum. Sevişiyorum. Sonra yağmur yağıyor. Bir daha uyuyamıyorum. Dünya hızlandı. Beynim kafamdan uçuyor. Beynimle düşüncelerimi sınırlamam olanaksız. Willy beni izliyor. Tabancalarından biriyle beni öldürmek istiyor. Beni öldürmek istiyorlar. Her şey düzenlenmiş. Delikanlı da bir düzen. Beynim uzaya atılmış gibi. Uyuyamıyorum. Kafamın içinde durdurulmaz bir düşünce akımı var. Uyutun beni. Hapları saklamayın. Doktor getirin. Uyutun. Hastalanıyorum. Sokağa fırlıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Beni öldürecekler!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Şimdi artık dünyayı ben yönetiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Büyük bir coşkuyla başlayan hastalık, beni Ankara’dan İstanbul’a getirmiş, büyük kentin ortasındaki sinir hastanesinin bu sevimsiz odasına sokmuştu. Yirmi dört yaşımda girdiğim bu odada büyük coşkularım, duyarlılığım, düşüncelerimin sınır tanımaz özgürlüğü, korkusuzluğum beş yıl süreyle elimden alınacaktı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Ama karanlık İstanbul gecesinin yağmurlu neminde yalnız yorgunluğumu düşünüyorum. Başka hiçbir şey. İlaçlarım veriliyor. Uzun saatler uykuyu ararken tek yardımcım küçük radyodan dinlediğim müzik. Torelli, Marcello biraz olsun durgun anlar yaşatıyor. Bu hastaneyi kentin diğer önemli klinikleri izleyecek, çeşit çeşit hastalar tanıyacak, kimiyle kavga edecek, kimiyle arkadaş olacağım. Bazen dövüşüp, birbirimizin saçını yolacağız. Gülümseyerek, kuzu gibi, elektroşoka yatmayı öğreneceğim. Kendimi kurtarmak istiyorsam.  </span></p>
			<p class="paragraf ParaOverride-5"><span class="CharOverride-6" xml:lang="tr-TR">“Guguk Kuşu”</span><span class="CharOverride-5" xml:lang="tr-TR"> filmini izliyoruz. Doktorlar, hastane düzenine başkaldıran, hastaların dış dünyada iyileşeceklerini savunan, bu yolda çaba harcayan bir hastayı elektroşoka yatıracaklar. Hemen sinema salonundan çıkıyorum. Ayakkabılarım yumuşak halılara gömülüyor. Dışarı çıkar çıkmaz bir sigara yakıyorum. Elektrikli merdivenlerle pasajın alt katına iniyorum. Sonra gene yukarı çıkıp, katlar arasında yer alan vitrinlere bakıyorum. İlerideki açık hava kahvesinden pop müziği geliyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“Seyirciler arasında benden başka elektroşok yiyen yok”, diye geçiyor aklımdan.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“Yoksa onların da hemen filmi terk etmeleri gerekirdi”. Sinema uzay filmlerindeki görüntüleri andıran modern bir pasajda. Çevremdeki aydınlığa, tek tük gelip geçen insanlara bakıyorum. Sonra gene filme giriyorum. Hasta ağaç haline getirilmiş. Artık yaşamı yalnız derin acılarla dolacak. Bunu engellemek isteyen arkadaşı, onu boğup öldürüyor. Kurtarıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hastane çeşitli yapılardan oluşuyor. Ortada büyük bir bahçe var. Burada karnabahar, lahana, karalahana, yeşil salata gibi kış sebzeleri ekili. Kentin ortasında, eski Fransız yapıları, demir parmaklıklarla kapanmış küçük hücre pencereleri ve sessizliği ortaçağa varan bir sebze bahçesi içindeyim. Gelip geçenler de zamanı, yılı, günü yansıtacak nitelikte kişiler değil. Yavaş yürüyen hastalar. Küçük adımlar atan bunaklar. Zayıf, solgun hademeler, beyaz önlüklü, siyah pelerinli doktorlar, lacivert uzun giysili rahibeler. Hepsi eski, cansız, yavaş ve sessizler. Sanki dışarıda, hemen şurada elli metre ötedeki tahta kapının dışında Şişli’nin kalabalık, insan ve trafik dolu caddeleri uzanmıyor da, sessiz, boş dağların yamaçları yükseliyor ve ardında geniş, bomboş bozkırlar var. Öylesi bir sessizlik. Öylesi bir solgunluk. Öylesi bir hastalık bürümüş havanın, toprağın ve sebzelerin bütünlüğünü.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Arkada, kaldığım pavyona hafif asfalt bir meyille iniliyor. Meyilin başında, kimsesiz, Katolik bunakların barındığı gri taş yapı yer alıyor. Önünde çitlerle çevrili küçük bir bahçe var. Dar pencerelerden dışarı bakan solgun, beyaz ihtiyarlar iki bin yaşında. Nereye baktıklarını, ne gördüklerini bilmiyorlar. Üzerinde kanatlı melekler uçuşan renkli bir porselen vazonun durduğu yüksek sehpaya yaslanıp, nişanlılarıyla resim çektirdikleri mutlu günlerini ve yaşamlarının tek erkeği olan kocalarını, onunla bastonla parklarda yürüdükleri günleri, bağrışarak konuştukları, ama gene de birbirlerini duymadıkları günleri, Akdeniz limanlarına yaptıkları bir gemi yolculuğunu mu düşünüyorlar acaba? İlaç alıyorum. Uyutuluyorum. Arkadaşlarım beni görmeye geliyor. Kimi çiçek, kimi meyve getiriyor. Sonra onlar kentin yaşamına dönüyor. Ben hastanenin sonsuz yalnızlığına. Geceler çok erken gelir hastanelere. Ama bitmek bilmez. Gün doğmak bilmez. Kış günlerinin hemen öğleden sonra kararıveren havasıyla birlikte akşam çöker hastane koridorlarına. Tatsız bir yemek yiyoruz. Sebze, et ve meyve aynı tadı (tatsızlığı) veriyor. Işıklar mum gibi ölü. Üstelik mum gibi dinlendirici de değil. Derin bir uykuya düşmeye çabalıyorum. Olmuyor. Uzun sürüyor uykunun gelip, beni bana unutturması. Ana rahmine düşüşümü anımsar gibi oluyorum. İlaçların etkisiyle mi? Sonra ana karnındaki gibi, geçici, tedirgin bir uykuya düşüyorum. Her gece kapım açılıyor. Ve işte o korku gene karşımda. Güçlükle sığındığım uykudan uyandırıyor beni.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Üstüme gelme, tedirginim, korkuyorum!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Koridorun sonundaki odalardan birinde kalan, geri zekalı, her yanını kıllar bürümüş, insanla hayvan arası, konuşmayan, işitmeyen, garip hırıltılar çıkaran kız gene yatağıma geliyor. Bana yaklaşıyor. Her gece bunu yapıyor. Sevmiş beni.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Beş yıl süreyle yaşadığım acıları, iki saatlik bir filmde görüyorum. Ben de hastanelerde hastalara oradan kurtulmanın yollarını göstermeye çabalamış, onlara bu dönemlerin geçici olduğunu anlatmaya çalışmıştım. Hangileri kurtuldu? Bilmiyorum. Şimdi ben özgürüm. Burada özgürlük sözcüğünü yalnızca kapalı olmamak, kilitlerin ardında bulunmamak anlamında kullanıyorum. Ölümle burun buruna geldim, ama işte özgürüm. Büyük bir Avrupa kentinde sinemadan çıkıyorum. Süm ile beni eylül akşamının rahatlatıcı, güzel, ılık havası karşılıyor. Bulvarlar ışıklı. Gündüze oranla çok tenha.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kardeşinin çektiği acıları biraz olsun duyuyor musun? Görüyorsun işte. Hastalar ancak günlük yaşam içinde, yakınları arasında, davranışlarına hasta denilmeyen insanlar arasında iyi edilebilirler. Çünkü sinir hastalığı da bulaşıcı bir şey. Hem öyle mikrop almakla değil, bir insanın umutsuzluğunu derinden algılamakla bile geçebilir. O zaman gücün varsa kurtar kendini. Ne ilaç, ne şok. Hastalık ile sağlık arasındaki bağ o denli zayıf ki, bir şizofrenin otuz yıllık solgunluğunu, zayıflığını, iştahsızlığını, çürümüş dişlerini ve zamanı yitirmişliğini yakından duymak, şizofreni kokusunu koklamak bile hasta edebilir insanı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ama sen hastaydın, onlar arasında bakılman, kilitli kalman yerinde olmuştur,  </span></p>
			<p class="paragraf"><span class="CharOverride-5" xml:lang="tr-TR">gibi bir yanıt veriyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Anlatamayacağım. Bu insanlar </span><span class="CharOverride-6" xml:lang="tr-TR">“Guguk Kuşu”</span><span class="CharOverride-5" xml:lang="tr-TR"> filmini de, Napolyon’un yaşamöyküsü filmini de, limana yanaşan beyaz bir yolcu gemisini de, vitrinlerdeki yeni sonbahar giysilerini de aynı gözlerle seyredebiliyorlarsa, elimden ne gelir? Uyuyamayacağımı sanıyorum. Bu filmle garip bir duyarlılığa sürükleneceğimi sanıyorum. Rahat yatağa uzanıyorum.   </span></p>
			<p class="paragraf ParaOverride-5"><span class="CharOverride-5" xml:lang="tr-TR">Karanlık, uzun geceler vardır. Kapalı gözlerle uzandığım. Birkaç saatin bana ait olduğu karanlıklar. Bazen fırtına sesi işitilir. Bazen pancurların çinkolarına gür yağmur damlaları çarpar. İçime dek gelir yağmurun coşkusu, ıslaklığı. Çoğu kez sokak köpekleri havlar. Köpek havlamaları, bir köyde, ya da orman kıyısında bir evde yattığım duygusunu uyandırır bende. Hiç bitmesin isterim havlamaları. Sabah kalkınca bahçeye, kıra çıkayım isterim. Yazı yazarım bu saatlerde. Uzun uzun. Hep düşüncelerle yazmaktır bu. Kalkmak isterim. Kalkarsam, denize vuran ışıkların parlaklığını görürüm. Ve ağaçların koyu gölgelerini. Evler, geceden daha karanlıktır. Bazı odalarda ışık yanar. Uyandığımda yitmiştir yazdıklarım. Yazın, özellikle temmuz ya da ağustos ise, sıcak bir güneş havayı, sokakları, evin içini, koltukları, tahtaları ısıtmış, müthiş bir parlaklık bürümüştür kenti. İnsanı sıkan, garip, nedeni belirsiz umutsuzluklara düşüren bir parlaklık ve kızgın güneş. Birkaç gün uzunluğundaki yaz günleri. Kış aylarındaysa gri bulutlar kentin üzerine inmiştir. Yağmur dolu bulutlar. Gün başlamış, ilerlemiştir bile...  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Öğleden sonra. Hastanedeki demir karyolada yüzükoyun yatıyorum. O geliyor. Elleriyle yüzümü okşuyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ellerin sigara kokuyor. O kadar yaklaşma bana. Ben sigarayı bıraktım. Kokusuna da dayanamıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Başı her zamanki gibi bir yana eğik. Gülümsemeye çalışıyor. Yeşil yapraklı, turuncu çiçekler getirmiş bana. Sevdiğim çiçeklerin başında gelir bunlar. Ama adlarını bilmem. Siyah bir gocuk giymiş. Yüz çizgileri her zamanki gibi derin. Ellerinde, dudaklarında hafif bir titreme var.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sıcak bir yaz günü. Onu Divan Pastanesi’nde annemle tanıştırıyorum. İlkin annemin elini sıkıyor. Sonra benimkini. Elleri ter içinde. “Böyle elleri terleyen bir adamla nasıl evleneceğim,” diye geçiyor aklımdan. Garip bir utanma, garip bir isteksizlik var içimde. Her an kaçıverecek gibiyim. Kadınsı yüzlü, kılsız, “sevimli çocuk” denebilecek erkekleri severim. Bu adam hiç de kadınsı yüzlü değil. Genç. Ama yüzünde derin çizgiler var. Sanki çocukken bile yüzü buruşukmuş. Genç. Ama her şeyi yaşamış da, artık hiçbir şeye aldırmıyor gibi bir tutum içinde. Gelişigüzel alıyor yaşamı. Sıkılıyor. Sıkılan erkekleri de hiç sevmem.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Paris’e büyük bir yük kamyonunun şoför mahallinde Porte des Lilas’dan giriyoruz. Nisan ayında bulutlu bir sabah. Yağmur, kentin kenar mahallelerini iyice ıslatmış. Kamyondan inince, küçük bir otelin zilini çalıyoruz. Kapı kenarındaki hoparlörden bir kadın sesi işitiliyor. Küçük bir odadayız. Camı açıp, bu kente bakmak istiyorum. Bazı yapılar ve işlerine giden insanlar görüyorum. Birkaç saat uyuduktan sonra, Montparnasse Garı yakınlarındaki ünlü bir kahveye gidip oturuyoruz. Yağmur dinmiş. Caddeler ıslak, ama ilkbahar güneşiyle parlıyor. Kaldırımlara taşmış masalar, gelip geçenler, gerçekten çarpıcı bir canlılık. Aynı gece onunla bir otelde yatıyoruz. Sonraki gecelerde de çatı katındaki odasında. Duvarda Mübin’in siyah kırmızı bir resmi asılı. Odanın içinde yatak büyük yer kaplıyor. Bunun dışında adım atacak yer yok. Küçük pikabını tahta bir masaya koymuş. Durmadan Fransız şarkıları dinliyor. Geceleri seviştikten sonra, Bach’ın viyolonsel sonatlarını dinliyoruz. Hüzünlü bir müzik. Bir an önce ondan ayrılmak, daha çocuksu sevgiler yaşamak istiyorum.   </span></p>
			<p class="paragraf ParaOverride-5"><span class="CharOverride-5" xml:lang="tr-TR">Onunla yeniden buluştuğumuzda bir başka erkekten gebeydim. Çocuğu aldırdığım gün, bana kırmızı karanfiller getirdi. Sabaha dek elimi tuttu. Demek onun için büyük bir sevgiyim. Böylesi bir sevgiye gereksinme duyuyor muyum? Hayır. Yalnızca bir erkeğe gereksinme duyuyorum. Üç, dört yaşımdan beri bir erkeğe gereksinme duyuyorum ve artık yanımda bir erkek olmadan uyuyamıyorum. Bu adamla yatınca eksiksiz bir boşalma duyuyorum, ama sonunda salt bir boşluk. Bir anda karamsarlığa düşüyor, mutsuzlukla baş başa kalıyorum. Sevişme yolculuğu, coşkusu, ölüm isteğiyle bitiyor. Bunun için ondan kaçmalıyım. Ama ailemle de kalamam ki.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Birkaç porselen tabak, birkaç tahta sandalye, bir kilim satın alıyoruz. Dantel giysi diktiriyorum. Üzerine saten pardösü giyeceğim. Son anda ablası başıma tüllü bir şapka takacak, Pirko elime bir çiçek demeti getirecek... ve gerçekten evleneceğim galiba.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Garip bir evlenme töreni. Üç dört arkadaş var. Sarhoşum. Nerede olduğumu biliyorum. Neden evlendiğimi bilmiyorum. Sevmeden evlendiğimi derinden duyuyorum. Nikâh memurunun söylevini bir güldürü izlermiş gibi dinliyorum. Gülüyorum. Arkadaşlar da gülüyor. Boş salonu kahkaha ve kikirdemeler dolduruyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“Bu olmayacak, kalkıp çıkayım”, diyorum. Kalkıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İmzaya çağrılmışım.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Evlendiğim adam gerçek kişiliğini hemen belirtmeye başlıyor. Tek bir dünyası var. Paris! Paris! Paris! Benden öç almak istiyor. Neden başkasından gebe kaldın diyor. Çok tutumlu. Para harcanmasın istiyor. Tutucu ailesinin yargılarını saygıyla karşılıyor. Çelişkiler anlaşılmayacak kadar büyük. Gece yarısı tiyatrodan dönüyor. Evde hemen küçük bir Paris dünyası yaratmaya çalışıyor. İki kadeh içmeden çok sinirli. Sonra rahatlıyor. Léo Ferré’yi dinliyor. İçkisini yudumluyor. Dilinde içkinin tadını iyice sindirmeye çalışıyor. Sonra yudumluyor. Ve:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Oh,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Léo Ferré’nin plağına bakıyor. Şarkılarla birlikte gözünün önünde Paris canlanıyor. Bulvarları, kahveleri, bar kenarında ayakta içilen içkileri. Her gece Paris düşü.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Léo Ferré’yi on dört yıl sonra dinliyorum. Karanlık bir salonunda Berlin’in. Siyah pantolon, siyah yarım kollu bir gömlekle çıkıyor sahneye. Bembeyaz saçları omuzlarına dek iniyor, tepesi biraz açık. Banttan çalınan orkestra müziği tüm salonu dolduruyor. Arada bir kendisi de piyano çalıyor. Léo Ferré’nin tüm davranışlarının, omuz büküşlerinin, parmaklarını avuç içinde tutup, bir balet gibi ellerini sallamasının, dudak kıvırırken gözleriyle gülümseyişinin, küçük adımlarla yürüyüşünün onun davranışlarıyla aynı olması bir rastlantı mı? Beraberliğimizi onun sevdiği müziklerle bir kez daha yaşıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“Ne garip” diye düşünüyorum. Uyumaya çalıştığım gecelerin geç saatlerinde, o bu adamın plaklarını dinlemekten hiç usanmıyor. Rakıdan sonra konyağını yavaş yavaş yudumluyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Paris’i görmeden, Paris’i yaşamadan insan, insan olamaz,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Paris’i yaşadı. Paris’i de burukluk ve bunaltıyla yaşadı. Oysa şimdi Ankara’da. Paris’sizliği daha da buruk ve daha da bunalarak yaşıyor. Paris’e kurtarıcı kent olarak bakmak, ne büyük bir saplantı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Léo Ferré’yle birlikte onu görüyorum. Düşünüyorum. Ne iyi, ne de kötü düşünüyorum. Salt düşünce. Salt resim. Beyoğlu otellerinde yaşıyor. Akşamüstleri küçük Tünel lokantalarına yemek yemeye, içki içmeye geliyor. Yıllarca karşılaşmıyoruz. Beyoğlu kalabalığında bir adam geliyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Çok iyi tanıyorum bu insanı  </span></p>
			<p class="paragraf"><span class="CharOverride-5" xml:lang="tr-TR">diyorum, bir an.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">O. Şişmanlamış. Ölümünü düşünüyorum. Ölümünden önce, onu karanlık bir lokalin amerikan barına yaslanmış, içki içerken son görüşümü anımsıyorum. Kırmızı bir balıkçı kazak giymiş. Lacivert ceket. Sigarası yanıyor. El sıkışıyoruz. Birbirimizi yanaklarımızdan öpüyoruz. İçin için henüz ölmediğime, yaşamın sürekliliğini duyduğuma seviniyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Karlı gecelerde bir tutam kar birikmiş oluyor saçlarının üzerinde kapıyı açtığımda. Yüzünde, iyice temizlenmemiş tiyatro makyajının izleri. Boynu biraz bükük, yorgun görünüyor. Bu yorgunlukla yüzü iyice yaşlı görünüyor. Eve girer girmez, birlikte getirdiği, gazete kağıdına sarılmış, otuz beşlik rakıyı açıyor. O an, ona acıyorum. Saatlerce yemek sofrasında oturuyor. Paris şarkılarıyla gene düşlerini yaşıyor. Sonra konyak istiyor. Sonra kahve istiyor. Sonra bira istiyor. Sonra sevişmek istiyor. Saatlerce sevişmek istiyor. Artık boşaltmak bilmiyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Her kadına yeterim ben,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Günün yirminci saatini yaşıyorum. Çok yorgunum. Derin uykularda olmam gerek. Gün ağarıyor. Biraz sonra işe gideceğim. Başkentte, geceleri büyük Avrupa kentlerinin coşkusunu düşleyecek zamanım yok. Siyah iç çamaşırıyla önünde dolaşmamı istiyor. Ona, sevdiği genelevlerde paralı kadınlardan aldığı aşk tadını verecek bir sevişme anlayışım da yok. Aldatılmak istiyor. Aynı gün, bir başkasıyla yatmışsam, bunu garip bir duyguyla seziyor. Benden daha çok hoşlanıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Neden bunalımları çözümleyemiyoruz? Neden dost olmadan, erkek-kadın, karı-koca olmaya çabalıyoruz? Yirmi yaşlarının başındaki insanlar böyle mi olmalı? Sevişmek için, ilkin nikâh imzası mı atılmalı? Ya da yalnız kalıp, yıllar yılı erkek-kadın özlemiyle kendi kendilerine mi boşalmalılar? Erkekler, kadın resimlerine mi bakıp heyecanlanmalılar? İlk kadını genelevde mi tanımalılar? Karı-kocalar birbirlerinin gövdelerine “mal” gözüyle mi bakmalı? İnsanın doğal yapısı bu davranışların tümüne aykırı. Bizim insanlarımızın insan sevmesi, insan okşaması çocukluktan engelleniyor. Saptırılıyor. Çarpılıyor.</span><span class="CharOverride-5" xml:lang="tr-TR">  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Şimdi klinikteki odama turuncu çiçekler getiriyor. Hiç sevmediğim elleri sigara kokuyor. Şimdi eylül. Şimdi o öleli ikinci sonbahar yaklaşıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Boşandığımızı bildiren telgraf, kliniğe geliyor. İstanbul’a taşınıyorum. Şimdi artık işim, yalnız kalabileceğim bir evim de yok. Birkaç yılda yabancılaştığım İstanbul kentinin büyük boyutları içinde yalnızım.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Daha çok Ermeni azınlığın oturduğu bir mahallede evimiz. Apartmanın hava boşluğuna bakan, küçücük bir odada geçmişi düşünüyorum. Coşkuyla başlayan hastalık, yerini büyük bir durgunluğa bırakıyor. Bu dayanılmaz sessizlik ve isteksizlik, eylemsizlik ne? Uyanır uyanmaz saplantılarla başlıyor gün. Yataktan hiç çıkamıyorum. Duyduğumu, okuduğumu, gördüğümü kavrayamıyorum. Yanımdakilerin konuştuklarını dinliyorum. Benim de katılmam gerektiği düşüncesiyle, ara sıra:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Evet,  </span></p>
			<p class="paragraf"><span class="CharOverride-5" xml:lang="tr-TR">ya da;  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Hayır.  </span></p>
			<p class="paragraf"><span class="CharOverride-5" xml:lang="tr-TR">diyebiliyorum. Kafamda hep saplantılar. Kendimi sürüklüyorum. Aynı korkunç sıkıntıyla. İnsanlar arasına. Çünkü yerim, insanların arası. Sabah uyanınca, günün boşluğu korku veriyor bana. Eski dostlarımı arıyorum. Kurtuluş son durağında, ana caddedeki Oğuz Apartmanı’nın bodrum katında Hayalet Oğuz oturuyor. Camı vuruyorum. Uyanıyor. Hemen bulucinini giyip, bodrum katının kapısını açıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sabaha kadar senaryo yazdım. İyi ki uğradın, uyandırdın. Hemen Yeşilçam’a gidip vermem gerek, bir yandan film çekiliyor,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Ev karanlık. Ana caddeye bakan dar camdan, yoldan geçenlerin ayakları görünüyor. Duvarlarda, ev sahibinin resim kolleksiyonu asılı. Çok tozlu, bakımsız, yoldan geçen arabalarla titreyen bir büyük oda.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hayalet’le birlikte Beyoğlu’na iniyoruz. İşini bitirmesini susarak bekliyorum. Sonra bir lokantaya oturuyoruz,  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kurbağa bacağı yer misin, güzelim?  </span></p>
			<p class="paragraf"><span class="CharOverride-5" xml:lang="tr-TR">diye soruyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Saplantıların acıları, burada da sürüyor. Uyandığım an başlayan, uykunun derinliklerinde ancak biraz azalan acı. Arkadaşlarıma belli etmemeye çalışıyorum. Onlar şakacı, özgür “beni” arıyor. Bulamıyor. Onların dünyasında iniş çıkışlar bu denli büyük değil. Onların dünyasında coşku delilik derecesine varmıyor. Onların dünyasında bunalım ölüm korkusuna, belki de ölüm isteğine dönüşmüyor. Onlar yemek yemeyi her zaman seviyor. Düzenli yemek yiyiyorlar. Duygusal coşkular yemek gibi beslemiyor onları. Onlar işlerine inanmış. Onlar “başkaldırmayı” savunurken, belli bir düzenin akışındaki yerlerini korumaya çalışıyorlar. Onlar, dolmuşa biner gibi evlenip, iner gibi boşanmıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yeniden hastanedeyim. Güzel bir ilkbahar, erik ağaçlarının çiçekleriyle başlamış. Beni, pavyonun giriş katındaki meşin yatağa yatırıyorlar. Günaşırı kolumdan iğne yapıp bayıltıyorlar. Uyandığımda hiçbir şey bilmiyorum. İnsan nedir? Dünya nedir? Boyutlar, gelişimler nedir? Kimim? Neyim? Sonra ilkin kendimi görüyorum. Benim. Hastayım. Narkozdan uyandım. İğneden çürüyen kollarımı görüyorum. Odadaki bitkileri görüyorum. Sonra yavaş yavaş anımsıyorum. Ben: benim. Yirmi beş yaşındayım. Kadınım. Coşkuyla gelen deliliğin ikinci bölümünü yaşıyorum. Arada durgunluğun acısını çektim.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yıllar sonra narkozla birlikte elektroşok verildiğini anlıyorum. Hastaneden çıkınca her şey büsbütün allak bullak oluyor. Kavramlar karışıyor. İnsanları tanıyamıyorum. İyi tanıdıklarıma:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Sen kimdin? Anımsıyamıyorum,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Şimdi gene evdeydim. Kendim hakkında karar vermekten yoksunum. Sanki bir eşyayım. Konuşup, fısıldaşıp, istedikleri yere koyuyorlar beni. Derin bir uykudan uyandırılıyorum. Sevdiğim insanlar gelmiş.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Yenikapı’ya, meyhaneye gideceğiz,  </span></p>
			<p class="paragraf"><span class="CharOverride-5" xml:lang="tr-TR">diyorlar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Nasıl olur? İçki içmem yasak. Beni nasıl derin, rahat uykumdan, beni kendime getirecek uykumdan kaldırıp, meyhaneye götürmeyi önerirler? Ama nasılsa yatacak günlerim ve gecelerim çok. Ben içmesem de, onların neşeli konuşmalarını dinlerim. Bir kuşkum da var. Yenikapı meyhanesi diye beni arabaya bindiriyorlar. Bir bahçeye giriyoruz. Biraz sonra, gece karanlığında, tanımadığım bir gri klinik kapısı önündeyiz. Elbirliğiyle beni şişman bir hemşireye teslim ediyorlar. Odamı gösteriyor. Yanımdaki yatakta başka bir kadın yatıyor. Aynı rahat uykuyu bulmama olanak bırakıldı mı?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yabancı doktorlara, her şeyi baştan anlatmak zorundayım. Arkadaşlarım da gelmiyor. Yaz yaklaşıyor. İnsanlar, güneşli günlerde açıkhavada oturuyor olmalı. Tuvaletler girilmeyecek kadar pis kokuyor. Yemekler yenilemeyecek kadar kötü. İlaçlar susatıyor. İçecek hiçbir şey yok.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Akşamları, şişman hemşirenin sevgilileri geliyor hastaneye. Beni de odasına çağırıyor. Kendisi, masasının gerisinde oturuyor. Sigara içiyor. Güzel bir çay hazırlatmış. Lacivert önlüğünü, kepini çıkarmış, günlük bir giysi, ince topuklu yüksek ayakkabılar giymiş, dudaklarını yanaklarını kıpkırmızı boyamış. Karşısındaki mavi plastik koltukta sevgilisi oturuyor. Kara yüzlü, bıyıklı, şişman, takım elbiseli, altın şövalye yüzüklü, kalın parmaklı, sesi sigaradan kalınlaşmış bir yabancı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hemşire:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Bak, bu soyunsun da gövdesini gör, çok güzel,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Gövdem güzel değil. Ama bu olağanüstü şişman hemşirenin gövdesinden mutlak daha güzel. Ama bu yabancı, kalpazan kılıklı adamın karşısında neden beni soyunmak zorunda bırakıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hiç istemiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Haydi, haydi soyun. Ne bekliyorsun?  </span></p>
			<p class="paragraf"><span class="CharOverride-5" xml:lang="tr-TR">diye bağırıyor hemşire. Adam bıyıklarını aralayıp, altın dişleriyle gülümsüyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Soyunmazsam, ertesi gün doktorlara şikâyet eder. Çok hasta olduğumu, bana şok yapılması gerektiğini söyler. Bahçeye salmaz. Çay vermez. Üzerimdeki geceliği çıkarıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Arkanı dön!  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Arkamı dönüyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Güzel, değil mi?  </span></p>
			<p class="paragraf"><span class="CharOverride-5" xml:lang="tr-TR">diye adama soruyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Onun önünde yavaş yavaş dön!  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Utanıyorum. Buradan kurtulmanın en kısa yolunun çok iyi, çok yumuşak davranmak olduğunu, her soruluşta hiçbir şeyden yakınmamak olduğunu, uysallıkla iyimserlik göstermek gerektiğini biliyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Gidebilirsin,  </span></p>
			<p class="paragraf"><span class="CharOverride-5" xml:lang="tr-TR">diyor. Odama dönüyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İğneleri hademeler yapıyor. Kanı da hademeler alıyor. Kızarlarsa, deli gömleğine bağlıyorlar. Doktorlar sabah erken hastaneye gelip, hastaları tek tek dolaşıp:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Bugün nasılız?  </span></p>
			<p class="paragraf"><span class="CharOverride-5" xml:lang="tr-TR">diye soruyorlar. Öğleyin hemen gidiyorlar. Kentin zengin mahallelerindeki muayenehanelerinde çok para karşılığı baktıkları hastaları var. Çoğu tutucu insanlar. Tüm düşünceleri para. Ev. Araba. Ve çocuklarının güzel geleceği. Gizli sevgililer edinmeye çalışan, ama kendilerini mutlu aile babaları, ileri bilimadamları göstermek isteyen, insanın özünü anlamaktan yoksun kişiler. İyileşmeye başlayan genç ve güzel hastalarını, Beyoğlu’ndaki garsoniyerlerine çağırıyorlar. Hasta, yeniden hastalanacağım, gene bu adamlar bana bakacak korkusuyla gidip onlarla yatıyor. Çünkü hastanelerin düzeni korkunç. Buralarda kimse kalmak istemez. Eğer yaşamından vazgeçmek istemiyorsa. Çirkin ve yaşlıların yüzüne kimsenin baktığı yok. Bunlardan biri, birbaşına bırakılmış bakımsızlığı, hastalığı ve yalnızlığı içinde, odasının demir parmaklığını söküp, aşağı atlıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Pazar. Hademeyi çağırıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Hasta demiri kırmış, yatağı boş!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Pencerenin altındaki duvar yüksek değil. Hademe koşup, bir arabanın üzerine düşmüş olan kadını yeniden kliniğe getiriyor. Kadın haykırıyor. Bacakları kanıyor. Kadını sıkıca deli gömleği ile karyolasına bağlıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Böyle bırakma. Bak demir parmaklığı kırabildiğine göre, bu gömlekten nasılsa sıyrılır, gene atlar,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Artık bir şey olmaz,  </span></p>
			<p class="paragraf"><span class="CharOverride-5" xml:lang="tr-TR">diye yanıtlıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Kadını bekle,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Boş ver,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Korkuyla odadan çıkıyorum. Bir gece önce onunla bir odada uyumuş olmanın korkusu beni ürpertiyor. Biraz sonra oda gene boş. Kadın asfalt yolda. Bacakları kırık. Başka klinikten doktor çağırıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Neden bakmadınız hastaya?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Biz burada hasta bakmak için değil, hasta olduğumuz için bulunuyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Klinik doktorunun evine telefon ediyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Hasta kendini camdan attı, hemen gelin. Ayakları kırıldı.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Gerçekten çabuk geliyor. Hastayı sedyeyle acil servise taşıtıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Beni aramasaydın geç kalabilirdik, iki bacağından olabilirdi,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Seni de istersen hafta sonu için evine götüreyim,  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Gülümsüyorum. Yanlışları ona anlatmama gerek var mı? Kliniğin dar koridorundan iniyoruz. Bahçe aydınlık. Yazı andıran bir bahar günü. Gökyüzü parlak. İstanbul sokaklarında pazar gününün boşluğu, sessizliği.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">1971 ilkbaharı. Garip bir ilkbahar. Öncekilerden daha sıcak. Olaylar ülkeyi kavuruyor. Bu olaylarla ussal bağlantımı hiçbir zaman tam anlamıyla değerlendiremedim. Nisan ve mayıs aylarında, yaşamımın en kopuk olaylarını yaşıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Süm, beni ve ağabeyimi Akdeniz kıyısındaki bir köye götürüyor. Bu köye ve Akdeniz’e ilk gelişim. Sonraları çoğu kez gittiğim bu yörelerde, ilk izlenimlerimin çok başka olduğunu şaşkınlıkla saptadım.  </span></p>
			<p class="paragraf ParaOverride-5"><span class="CharOverride-6" xml:lang="tr-TR">Köyün antik tiyatrosunu ve sütunlu Roma yolunu hiç görmüyorum. Gerideki Toros dağ sıralarını denize çok yakın, denizle dağlar arasında kalan çok geniş ovayı da, ağaçlarla bezeli bir orman olarak anımsıyorum.</span><span class="CharOverride-5" xml:lang="tr-TR">  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Uzun bir yürüyüş yaptığım, Sorgun’a varan kumsal, gerçek görünüme uyan tek kesit. Köy alanından aklımda kalan hiçbir şey yok. Radyolar sürekli olarak İstanbul’daki tutuklamaları veriyor, arananların adlarını sayıyor. Bu haberlerde sert bir terör var. Ağabeyimle birlikte İstanbul’a dönüyoruz. İstanbul’un mayısı, temmuz gibi sıcak. Ağabeyim hemen tutuklanıyor. Ama olaylar, sanki uzaktan yansıdığı kadar korkunç görünmüyor. Terör de, günlük yaşam içinde gizlenmeyi biliyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Etkisi uzun süren iki iğne oluyorum. Bu iğne on beş-yirmi günlük bir düşe sokar insanı. Konuşmak, yürümek, yaşamak güçleşir. Birdenbire insanın diline müthiş bir kramp girer. O an hemen bir karşı iğnenin yapılması gerekir. Yoksa bu kramp açılmaz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Tatsız bir olay.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bir süre sonra gene köye geliyorum. Kumsal, güneş altında sapsarı. Sanırım Sorgun’a ikinci gelişimde yürüyorum. Şimdi gene İstanbul’daki yakınlarımın yaşamından kuşku duyuyorum. Köyde de arama yapılıyor. Akdeniz’le birleşen kayalıkların önünde duruyorum. İki Avrupalı yanıma yaklaşıyor:  </span></p>
			<p class="paragraf ParaOverride-5"><span class="CharOverride-6" xml:lang="tr-TR">— Yunan adalarından birine gitmek istersen, yaşamın tehlikedeyse, motor var, seni bırakabiliriz,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diyorlar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Öyle bir şey yok,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Öğleden sonra, öteki koyda Süm’le oturuyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Sabah, Sorgun’a birlikte yürüdüğüm çocukla yattım,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Sen delisin,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Beni rahat bırakın, rahat dolaşmak, dilediğimi yapmak istiyorum,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Hayır, hastalandın. İstanbul’a gitmelisin,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Kumsalda koşmaya başlıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Delidir! Yakalayın!</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diye arkamdan bağırıyor. İşte o an gene deliriyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Gece. Köy evinde mum ışığında oturuyoruz. Bir erkeğin elini tutuyorum. Onun elini tutmasam, kendimi gerçekten boşlukta duyuyorum. Beynim gene boşluğa fırlayacak gibi oluyor. Sert, kesin davranışlı, kişiliğini henüz pek anlayamadığım bir kocam daha var. Fırtına gibi köy odasına giriyor. İşte o an, gerçekten deliriyorum. Biraz istediğim gibi davranmaya başladığımda, götürülüp, demir parmaklıklar gerisine kilitleniyorum. Oysa bu adamla, beni doktor ve kliniklerin eline bırakmasın diye evlendim. Evlenirken ondan tek isteğim bu oldu. Hastalanırsam evde kalmak, plaklarımla, kitaplarımla sevdiğim bir iki eşyayla olmak ve çay içebilmek istiyordum. Sabaha karşı Antalya’dan kalkan bir uçağa yetişmek için, muhtarın arabasına biniyoruz. Kliniklere dayanacak gücü henüz toplamış değilim. Gitmek istemiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Buradaki bir hastanede yatayım,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diye diretiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Muhtar:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Ama benim silahım var,</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-5" xml:lang="tr-TR">diyor.  </span></p>
			<p class="paragraf ParaOverride-5"><span class="CharOverride-6" xml:lang="tr-TR">Antalya’da bir hastanenin kapısındayız. Gerçek bir hastane mi?</span><span class="CharOverride-5" xml:lang="tr-TR">  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">İşte burada yatmak istiyorum!</span><span class="CharOverride-5" xml:lang="tr-TR">  </span></p>
			<p class="paragraf"><span class="CharOverride-6" xml:lang="tr-TR">diyorum, yere oturuyorum.</span><span class="CharOverride-5" xml:lang="tr-TR">  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Antalya’da bir sinir doktoruna gidiyoruz. Karısı divanda oturmuş, gazete okuyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Nesi var?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Hasta.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ben ne yapayım?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Haloperidol yazın.  </span></p>
			<p class="paragraf"><span class="CharOverride-5" xml:lang="tr-TR">diyorum. Yazıyor. Ücretini ödeyip çıkıyoruz. Sabah 7.30’da kalkan uçağa biniyoruz. </span><span class="CharOverride-6" xml:lang="tr-TR">Böylesi erken kalkan bir uçağa binmeden önce bu olayları yaşadık mı? Nasıl yaşadık? Nasıl sığdırdık?</span><span class="CharOverride-5" xml:lang="tr-TR"> Bunu, yanımdaki akıllılar daha iyi bilir. Uçağın en arka koltuklarında kocamla yan yana oturuyoruz. Bir ara bir anons duyuyorum:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">İsrail üzerine geldik, isteyen yolcular aşağıya atlayabilirler! Bu anons üzerine, bütün yolcular,</span><span class="CharOverride-5" xml:lang="tr-TR">  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— </span><span class="CharOverride-6" xml:lang="tr-TR">Aaa!  </span></p>
			<p class="paragraf"><span class="CharOverride-6" xml:lang="tr-TR">diye bağırıyor. Tabii hiç kimse atlamıyor.  </span></p>
			<p class="paragraf ParaOverride-5"><span class="CharOverride-6" xml:lang="tr-TR">Kente geldiğimizde, Eminönü Alanı’nın sabah kalabalığı arasında doktorumu da ürkerek görüyorum.</span><span class="CharOverride-5" xml:lang="tr-TR">  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Evde ilaç alıp, çok derin bir uykuya dalıyorum. Güçlükle sığındığım uykudan bir arkadaşın sesiyle uyanıyorum. Uyanmak, çıldırmak demek. Uyanmamalıyım. Derin, uzun uyumalıyım. Buna gereksinmem var. Arkadaşıma bağırıyorum. Çünkü artık her şey bitti.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bunun ardından kendimi elektroşok komasında buluyorum. İnsanın kendini elektroşok koması içinde bulması çok garip, olağanüstü bir olay. Böylesi korkunç bir olayı bir kez yaşamış olmak, sanki bir kez ölmekten daha öte. (Bana sonradan yapılan elektroşokları anımsayarak bir gerçeği kesinlikle biliyorum ki) elektroşokun ortası yoktur. Elektroşokun başlangıcı ve bitişi vardır. Ve ortası yoktur. İnsan için, hasta insan için. Ama ben o ölüm ortasını yaşadım. Ve işte şokun tam ortasındayım. Elektroşok verilirken düşünüyorum ve duyuyorum:  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“... İşte şimdi olaylar o denli ileri gitti ki, bana elektroşok veriyorlar / belki de beni elektroşokla konuşturma yöntemine gidiyorlar / doktor eve gelmiş olmalı / üstelik elindeki şok gereci garip bir gereç / tahta bir boyacı sandığı gibi / kim bilir belki de elektriği iyi ayarlayamadı / ya da kent ceryanı işte / yükselir alçalır / ve öldürür insanı / ve  işte  beni  şimdi  evimde şok komasına soktular / konuşturmak mı istiyorlar / kocam gerçekten aldatılıp aldatılmadığını öğrenmek mi istiyor / aldatılsa ne olur aldatılmasa ne olur / konuşturuyorlar mı / konuşuyor muyum / bana bunu yapmamalıydılar / bir gizlim yok ki / hepsine her zaman hastayken de iyi davrandım / kimseye bağırmadım / kimseye saldırmadım / acıları kendim çektim her zaman / öleceğim de ne olacak / ölsem ne olur / ama şokun derecesini çok kaçırdılar / işte elektriğin dişlerimdeki metal dolgulardaki titreşimini duyuyorum / dayanılır gibi değil / böyle şoklar altında ölenler olduğunu biliyorum / bunları bana anlatmışlardı / hastanelerde dersleri dinlerken duymuştum / öğrenmiştim / başımda Süm var mı / olamaz / annem erkek kardeşim kocam / şok içinde onların başımda olduğunu anlıyorum / doktorun da kim olduğunu biliyorum / biraz sonra gözlerimi kapayınca öleceğim / artık uğraşacak kimseleri kalmayacak / istedikleri ne / yaşamımı elektrikle bitirecek kadar / kızmıyorum / salt iyiliğimi istiyorlar / doğal bir olay mı bu / yaşayarak düşünerek yaşanacak olay mı bu / belki de doğal”  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ölüyorum, devrimci mücadeleyi bensiz sürdürün,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">(Ne 12 Mart döneminde, ne öncesi ne de sonrası devrimci mücadele içinde kendime bir yer vermiş değilim. Düşünce ve davranışlarım küçük burjuva özgürlüklerinin sıkıcı sınırlarını yıkmaktan öte bir anlam taşımaz.)  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Ama o zaman, şok koması içinde, böyle bir mücadelenin yaşandığı günlerde, bu mücadelenin sürmesini istemek, başarıya ulaşmasını istemek, kafama verilen elektriğin öldürücü gücüne dayanmak, ölümümü kolaylaştırmak için değil asla. Doğal bir istek. Benimle büyümüş, benimle gelişmiş, varoluşumun özü devrimci mücadelenin başarıya ulaşmasını istemek. Ölümle burun buruna gelince, kendiliğinden dışa yansımış bir dilek. Düşüncelerimin özü.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ayağa kalk! Seni hastanede böyle mi tedavi ettik?  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Haykırıyor doktor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“hastane korkusu / doktor korkusu / şizofreni kokusu korkusu / şişman hemşire korkusu / gene bu durumdaki hastaları nasıl ayağa kaldırdıklarını üniversite kliniklerindeki derslerde dinledim / anımsıyorum / o an beni böyle bir yöntemle yaşama döndürmek istediklerini düşünerek korkuyla ayağa kalkıyorum...”  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Ve altıma ediyorum. Altıma ettiğimi değil, </span><span class="CharOverride-6" xml:lang="tr-TR">bağırsaklarım, mide ve öteki iç organlarımın içimden kopup, yere döküldüğünü algılıyorum / işte düşüncelerin en korkuncu / nasıl yaşayacağım bu organlar olmadan /</span><span class="CharOverride-5" xml:lang="tr-TR"> diye düşünüyorum. Sonra tuvalete gidiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Léo Ferré şarkılarını ara vermeden sürdürüyor. Demek çıkıp bir sigara içemeyeceğim. Yanımda sarışın, genç bir Alman erkeği oturuyor. Bol bir gömlek giymiş. Boynunda bir ipek şal var. Sarı saçlarını son moda geriye doğru taramış. Çizgili pantolonu geniş. Takım elbisesinin ceketi dizlerinde, öğretilmiş bir ilgiyle izliyor konseri. Tanımasam da elini tutacağım.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Doktor aynı tahta şok gereciyle geldiğinde, annemin evinde masanın altına kaçıyorum. Bir gün önce kapıdan sokağa çıkmak istedim. İzin vermediler. Oysa bir yere gidecek değildim. Biraz ötedeki araba tamir atölyelerine kadar yürüyecek, küçük bostanlar arasındaki gecekondulara bakacak, kendi kendime sokağa çıkabilme özgürlüğünün tadına varacak, sonra eve döneceğim. Ama bırakmıyorlar. O zaman balkondan çıkabileceğimi düşünüyorum. Balkondan ayağımı uzatırsam, taş duvara erişebilir, sonra da avluya atlarım. Yüksek değil. Ancak dört-beş metre. Duvara uzandığımda annem kolumu tutuyor. Ne o beni çekebiliyor, ne de ben duvarı bulabiliyorum, ayaklarım boşlukta kalıyor, dengemi yitiriyorum. Düşüyorum, bacağım mı çıktı? Annem bacağımı itiştiriyor. Ağrıyor, ama önemli değil.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İşte gene kendimi ele verdim. Ancak deliler atlar balkondan. Doktor şok sandığıyla gene karşımda. Gene beni öldürecek. Çok korkuyorum. Yapmasınlar. Yapmasınlar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Tutun kollarını.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Biraz tuz getirin, alnına süreceğim!  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hem kocam, hem Ayberk kollarımı tutuyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Birkaç gün sonra, kentin öteki üniversite kliniğine getiriliyorum. Ağustos başı. Buraya getirilip bırakıldığım an, ardımda kilitlenen kapının camlarını kırmakla ne denli azgın bir deli olduğumu kanıtlıyorum. Burası, yıllar önce, ölüm deneyinden sonra gözlerimi açtığım klinik. Artık kapı açılmayacak. Gene hiç tanımadığım doktorların elindeyim. Onlara ne anlatabilirim? Nasıl baştan başlayacağız? Hem deliliğe? Hem akıllanmaya? Kapı yanındaki ilk odanın, birinci karyolasında yatıyorum. Odada iki yatak, iki genç kız var.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Ertesi gün, yıllar önce, lise öğrencisiyken, beni odasına kilitleyen, üzerime saldıran doktoru görüyorum. Profesör olmuş.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Benimki herkese kalkmaz, ama sen çok ilginç bir kızsın, sana kalktı,  </span></p>
			<p class="paragraf"><span class="CharOverride-5" xml:lang="tr-TR">demişti. Uzun süre odasında koşmaca oynamıştık. Bitişikte banyo da vardı. Onunla yatmayacaktım. Çünkü henüz hiçbir erkekle yatmamıştım. Onunla yatmak da istemiyordum. Beni neden odasına kitleyip, bunu istiyordu? Bağırsam, belki buraya kapattırırdı. Sonra muayenehanesine gelip, onunla yatacağıma söz verdim, beni bırakmasını sağlamıştım.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İşte yıllar sonra, onlar akıllılığımıza açılacak kapıların kilitlerini ellerinde tutuyorlar.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yaptıklarını, hiç çekinmeden bugün arkasından haykırıyorum. Artık  nasılsa  kilitliyim. Hiç ses çıkarmıyor. Beyaz  önlüğü ile çok  ciddi  yürüyor. Nasılsa, hastaların söylediğine kimse inanmaz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Burada yapacak hiçbir şey yok. Yaz, dışarıda ilerleyeduruyor. Gazete, kitap, dergi yok. Bahçe yok. Yürümek yok. Müzik yok. İçmek için, bazen musluklardan akan sıcak, kokulu su var. Erkenden uyanıyoruz. Erkenden değil, gecenin tam ortasında uyanıyoruz. Birkaç hasta daha kalkmış, koridorda volta atar oluyor. Hemen sigaraya sarılıyoruz. Sigara içmekten başka bir olanak tanınmayan bu klinikte, sigara bizlere hiç yetmiyor. Günde dört paket sigara içiyorum. Yetmiyor. Belki de yüzlerce paket sigara gerekiyor. Ama yok, yok. Yetmiyor. Tek eylem, sigara yakıp, içime çekmek, dumanı sindirmek, dumanı savurmak, sonra gene nefes çekmek, biten sigara ile yenisini yakmak. Tuvaletler gene şizofreni kokuyor. Şizofreni kokusunu tanıyan bilir.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Artık burada yapılacak şoklara karşı direnmenin hiçbir anlamı yok. Nasılsa yapılacak. Kurtuluş yok. Kapılar kilitli. Camlar demir parmaklıklarla kapalı. Dışarıda yaz geçiyor. Haftalardır açık havada yürümedim.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Önce hemşire geliyor. Güzel boyanmış. Enine giydiği beyaz önlük içinde sağlıklı ve diri. Birlikte bitişik odaya geçiyoruz. Orada gene beyaz önlüklü genç bir asistan doktor, şok gereci yanında ayakta duruyor. Yatağa uzanıyorum. Küçük, dikdörtgen biçiminde sert, tuğla renginde bir şey veriyorlar ağzıma. Onu ısırırken mi gözlerimi kapatıyorum? Ya da gözlerimi kapayıp mı onu ısırıyorum? Bir an ölümün, bilinmeyenin, hiçin içindeyim. Giyotin yemiş gibi (mi?) Şok bitmiş. Ama ne anlatılmaz, ne hızlı bir yokoluş! Korkunç! Kesin. Dehşet verici bir an. Ertesi gün şok yapılmıyor. O gün boyu bu büyük korkuyu yaşamamak, onu bir gün sonraya ertelemek büyük bir rahatlık. Gerçek bir mutluluk. Bir gün sonra gene o sert cisim ağzımda, ölüme gidip geliyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Sonra bitmesi istenmeyen sigaralar içiliyor. Hademe koridoru paspaslıyor. Ardından gece bekçileri gelecek. Kentin yoksul kesimlerinden gelen bu insanlar bekliyor geceleri koğuşu. Sigara tablası bulamıyorum. Sigaramı yerde söndürüyorum. Hademe üzerime saldırıp, suratıma bir yumruk atıyor. Şaka yapıyorsa, ne biçim şaka bu? Yumruklarına devam ediyor. İnanılır gibi değil. Ağzım burnum kanamaya başlıyor. Direndikçe, beni dövüyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">“Adam ciddi”, diye düşünüyorum “bir üniversite kliniğinde, hastanın ağzını burnunu kanatacak biçimde dövme yetkisini kimden almış?”  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Onu tutacak kimse yok ki! İlkelliği içinde, o an tüm yetkiler elinde. Öldürmediğine şükür. Hızını alamıyor. Gidip deli gömleği getiriyor. Beni önce gömleğe bağlıyor. Sonra kollarımı gerçek uzunluğundan daha da çekerek, demir karyolanın baş kısmına bağlıyor. Ayaklarımı da iyice çekip, ayakucuna bağlıyor. Bu durumda, bu işkence altında bir an bile yatmaya, dayanmaya gücüm yok. İnliyorum. Kapı kilitli. Camlardaki demir parmaklıklar gerisinde yıldızlar gözükmüyor. Demir parmaklıklar gerisinde, gecenin siyahlığındaki yaşamı düşünemiyorum bile. Uzun süre inleyerek, yalvararak yatıyorum. İlkel adamdan özür bile diliyorum. Arkadaşlarıma yalvarıyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Beni dayanabileceğim bir duruma getir,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Ne kadar süre sonra başka bir sigarayı yaktığımı bilmiyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Taburcu edileceğim gün, camını kırdığım kapı açılıyor. Asansörle iniyorum. Gerçekten salacaklar mı? Kliniğin önündeyim. Başımı kaldırıp, üçüncü kata bakıyorum. Arkadaşlarım banyo penceresinin demir parmaklıkları gerisinden solgun yüzlerle bana bakıyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Bu kapıların ardına bir kez daha dönmeyeceğimi biliyorum. Böylesi bir sefaleti hiçbir zaman yaşamayacağım. Direnmeliyim. Beni iyileştiren ne şok. Ne de ilaçlar. Beni iyileştiren, bu kliniklere bir kez daha kilitlenme olasılığının verdiği büyük ve derin korku.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Araba, İstanbul bulvarına çıkıyor. Eylül. Güneş altında yürümeyi öğreneceğim. Akşamüstü Taksim Parkı’ndaki Mutfak’a gidiyoruz. Sokakları ne kadar özlemişim.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Akşam yemeğini, sıkıyönetim hapishanelerinden çıkmış arkadaşlarla bir dostun evinde yiyoruz. Onlar devrimci türküler söylüyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">— Ne olur, devrimci türküler söylemeyin,  </span></p>
			<p class="paragraf"><span class="CharOverride-5" xml:lang="tr-TR">diyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Hapishaneden çıkmanın coşkusunu, klinikten çıkmışlığın yorgunluğunda taşıyacak güçte değilim.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Konser bitiyor. Çıkar çıkmaz bir sigara yakıyorum. Beni bekleyen bir büyük kent, bu kentin sabaha kadar açık kahveleri, barları, Yunan müziği çalan meyhaneleri var. Süren, akan yaşamın içinde bulunmak ne büyük bir coşku! Hele bu coşkuyu karşılayan, bu coşkuya bulvarları, kahveleri, insanlarıyla yanıt veren bir kentte olmak. Çoğu kez insan yaşamı, yaşanmış coşkuların anısı ile de geçer. Ama yaşamın bazı kesitlerinde bu coşku gece ve gündüz somut olarak kavrar benliğimizi. Bir şarkıyla. Bir resimle. Uzayan bir bulvarla. Sevilen, teni okşanan bir insanla. Yaprakları hışırdayan bir ağaçla.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Konserde yanımda oturan gençle, küçük alanın kıyısındaki kahvelerden birine gidiyoruz. Konyak ve kahve söylüyoruz.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">O öleli ikinci sonbahar geliyor. Sanki karşımda. Yudumladığı konyağın tadını içine sindirmeye çalışıyor. Gözleri yorgun. Gözleri insancıl. Gözleri dalgın. Duyguları uzaklarda. Sevişip, ölüm sessizliğine gömülmek ister gibi. Ölüm sessizliği çok genç buldu onu. Karı koca olamadık. Gerçek dost da olamadık. Bir kitapta okumuş, bir filmde izlemiş gibiyim beraberliğimizi. Bir konserde dinlemiş gibiyim. Severek anımsanan bir kitap gibi bile değil. Paris’in Select kahvesinde başlayan, Şişli’nin bir özel sinir kliniğinde turuncu çiçeklerle biten beraberliğimizi. Uzun yaşamın bir küçük kesiti. Dünyasındaki insanlardan biriydim. Onunla birlikte hiçbir şeyim ölmedi. İnsan ölümünü kendi kendine ölüyor.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Apartmanların çevrelediği, taş döşeli küçük alanda birden sonbaharı kokluyorum.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">İstanbul Boğazı’ndan doğru esen rüzgâr saçlarımı uçuruyor. Yerdeki sarı, turuncu sonbahar yapraklarından gelen doğa kokusunun, şimdiye dek algıladığım en güzel koku olduğunu duyuyorum. Yaprak kokularında biraz o da var. Dipdiri.  </span></p>
			<p class="paragraf ParaOverride-5"><span class="CharOverride-5" xml:lang="tr-TR">Yalıların gerisindeki çarşıya uzanan dar sokağa doğru yürüyorum.  </span></p>
		</div>
	</body>
</html>