<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Robenson</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<div class="chapter">
<h1 class="h" id="calibre_toc_22">-21-</h1>
	<p class="center-parapraphy"><span class="librobold">ROBENSON’UN TERZİLİK SANATINI İCRA ETMESİ - ADAYI DEVRETMEYE HAZIRLANMASI</span></p>
	<p class="paragraph">Gemiden getirmiş olduğum şeylerin çoğu büsbütün eskimişti veya eskimek üzereydi. Mesela, mürekkep tükenmeye yaklaşmıştı. Daha ziyade müddet devam ettirmek için, su katıla katıla, artık yazı belli olmuyordu. Elbisem günden güne fenalaşıyordu; birkaç gömlekten başka bir şeyim kalmıyordu. Bunları pek büyük dikkatle muhafaza ediyordum. Zira çok defa sıcaklar o kadar şiddetliydi ki gömlekten başka hiçbir esvap tahammül olunamazdı. Bu sıcak beni, dışarıya çıkarken, başımı örtülü bulundurmaya mecbur ediyordu. Aks-i takdîrinde şiddetli baş ağrısı çekerdim.</p>
	<p class="paragraph">Bu hal mâlik olduğum paçavraların istimalini düşünmemi mucip oldu. Batan gemiden kurtarmış olduğum kalın yağmurluklarla sair bu gibi şeylerden kendime bir nevi elbise yaptım. Bu vechile terzi ve daha doğrusu, yamacı oldum ve hayli zahmetlerden sonra, iki setre ile iki pantolon yapmaya muvaffak oldum. Lakin hepsi pek acınacak bir halde işlenmişti.</p>
	<p class="paragraph">Vurmuş olduğum dört ayaklı hayvanların hepsinin derilerini saklamıştım. Bunlardan, tüyleri dışarıya çevirerek, iptida bir büyük külah ve muahharen tekmil bir kat esvap, yani bir geniş ceketle bir pantolon yaptım. Mükemmel bir haldeydim; böyle giyinmiş olduğum halde, yağmurdan pekiyi muhafazada bulunurdum.</p>
	<p class="paragraph">Bundan sonra kendime, beni yağmurdan ve güneşten muhafaza ettiği için, ister güneşlik ister yağmurluk deyin, bir şemsiye yaptım. Birkaç defa bunu yapmaya çalıştım, lakin istediğim gibi yapmaya muvaffak olamadım. Şemsiyem pekâlâ açılıyordu, lakin kapanamıyordu ki bu hal ile kullanılması pek zordu; sebat sayesinde, istediğim gibi açılıp kapanacak bir tanesini yapmaya muvaffak oldum.</p>
	<p class="paragraph">Beş sene mütemadiyen adi bir ömür sürüp, şâyân-ı ehemmiyet hiçbir şeye tesadüf etmedim. Bu müddet zarfında en büyük meşguliyetim birincisinden çok daha küçük bir diğer kayık yapmak işiydi. Bu kayık denizden bir kilometrelik mesafede yapılmıştı. İki metre derin ve bir metre geniş bir cetvel kazarak, suyu oraya kadar götürmek için, iki sene çalışmam iktiza etmişti. Şimdi bu kayık, müntehası vatanım olacak  bir büyük seyahate girişilecek kadar büyük değildi. Yalnız adamın devriyle kanaat etmeye karar verdim. Bu devir için, kayığımı mümkün mertebede teçhiz ettim; bir direkle bir yelken uydurdum, sonra iki ucunda, zahirelerimle silahlarımı kuru bir mahalde bulundurmak için dolaplar yaptım. Geminin kıçına bir şemsiye diktim. Vakit vakit tecrübe için bazı küçük devirler ediyordum. Gemim pekâlâ gittiği için, artık zahiremle meşgul oldum. İki düzine arpa ekmeği, pirinçle dolu bir toprak tencere, bir küçük şişe rom, bir yarım oğlak, barut, saçma ve nihayet birinin üstüne yatmak ve diğeriyle örtünmek üzere iki kalın yağmurluk aldım.</p>
	</div>
	

</body></html>
