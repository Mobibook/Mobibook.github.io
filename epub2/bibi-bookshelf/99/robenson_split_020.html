<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Robenson</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<div class="chapter">
<h1 class="h" id="calibre_toc_17">-16-</h1>
	<p class="center-parapraphy"><span class="librobold">ROBENSON’UN HUBUBATI EKMESİ VE SEPETLER İMALİNE MUVAFFAK OLMASI</span></p>
	<p class="paragraph">Yağmurlar ağustosun on beşinden teşrin-i evvelin evâsıtına kadar devam etti ve bazı defa o kadar şiddetliydi ki birkaç gün mütemadiyen dışarı çıkmaya muktedir olamadım. İç sıkıntısını def için, mağaramı daha ziyade büyütmekle uğraşıyordum.</p>
	<p class="paragraph">Havanın müsaadesiyle edebildiğim küçük devirlerin birinde, bir dağ keçisiyle cesîm bir kaplumbağa vurmaya muvaffak oldum.</p>
	<p class="paragraph">İşte taamları nasıl tertip ettim: Sabah kahvaltısı için bir salkım üzüm; öğle taamında ateşte pişmiş bir parça dağ keçisi etiyle bir parça kaplumbağa eti; akşam taamı da iki üç kaplumbağa yumurtasından ibaretti.</p>
	<p class="paragraph">Eylülün otuzuncu günü benim adaya musîbetli hurucuma müsadifti. Bu günü bir resmi oruç günü ittihaz etmiştim ve tamamıyla muâmelât-ı dîniyyeye hasr ediyordum.</p>
	<p class="paragraph">Mevsimleri biraz tanımaya başlıyordum. Lakin pek acı bir tecrübe etmiştim. Yaveri-i tâlihle<sup class="calibre4"><a href="robenson_split_043.html#footnote-249-33" id="footnote-249-33-backlink" class="footnote-link">33</a></sup> kayanın altında biçmiş olduğum on beş başak pirinçle yirmi başak buğdayı, tohumluk olarak, muhafaza etmiş olduğum hatırlardadır. En iyi intihap edebildiğim bir parça yeri ağaçtan bir bel ile bellemeye başladım, tohumun, isabet olmuş ki yalnız yarısını ektim, zira ekin kemale ermedi. Ektikten az müddet sonra kuraklık mevsimi gelmekle, tohum çok vakit filizlenmedi ve yağmurlu mevsimde ancak bir takım cılız filizler verdi ki onlar da çürüdü. Muahharen şubat ayında bir yeni tecrübe ettim ve bu defa tamamıyla muvaffak oldum; az, lakin pek güzel mahsul aldım; bu mahsul iki ölçekten ibaretti: Biri pirinç, diğeri buğday.</p>
	<p class="paragraph">Mürekkebim azalmaya başlıyordu, bunun için ziyadesiyle idareyle kullanıp, artık ömrümün yalnız başlıca ahvalini yazıyordum.</p>
	<p class="paragraph">Teşrin-i sânî ayına doğru, yağmur geçer geçmez, sayfiyeme bir devir etmeye gittim; orada bazı ıslahat buldum. Çitimi yapmak için dikmiş olduğum kazıkların cümlesi, söğüt ağaçlarının dalları gibi, uzun dallar sürmüşlerdi. Bunları budayıp mümkün mertebede güzelce düzelttim. Üç sene zarfında bu ağaçlar, hayli büyük olmasıyla beraber, avlumu tamamıyla örtüyordu ve gölgeleri o kadar sıktı ki altlarında bütün kuraklık mevsimince pekâlâ ikamet olunabilirdi. Güzel havalar mevsimini fena havalı mevsim için zahireler tedarik etmekle geçirdim. Bir yeni mevsimde dahi meşgul olacak hayli şeyler buldum.</p>
	<p class="paragraph">Bir sepet yapmayı çok arzu ediyordum; nasıl yapacağımı biraz bilirdim, zira çocukken, çok defa bir sepetçinin yanına eğlenmeye giderdim ve hatta bazı defa işine dahi el karıştırırdım. Hatırıma geldi ki çitimin kazıklarını veren o aynı ağacın budakları bu işe yarayacak surette bükülebilecekti. Hakikaten pek âlâ idiler; onlardan bir külliyetli miktar kestim, kurutmak için avluma getirdim ve mevsim-i müteâkibte bir hayli miktar sepetler yaptım ki pek ince bir iş mahsulü değildiyseler de, her halde pek iyiydiler.</p>
	</div>
	

</body></html>
