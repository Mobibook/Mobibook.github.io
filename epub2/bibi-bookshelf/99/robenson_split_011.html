<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Robenson</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<div class="chapter">
<h1 class="h" id="calibre_toc_8">-7-</h1>
	<p class="center-parapraphy"><span class="librobold">ROBENSON’UN DEFAATLE GEMİYE AVDET EDİP, PEK ÇOK ZAHÂYİR ALMASI - GECE İÇİN DAHA İYİ BİR MELCE TEDARİK ETMESİ</span></p>
	<p class="paragraph">Ertesi gün gemiye bir ikinci seyahat etmeye karar verdim; oradan daha hayli şeyler almayı memul ediyordum ve vakit kaybetmeye de gelmezdi, ilk zuhur edecek tazyik gemiyi parçalayabilirdi. Bu defa tecrübeden bilistifade ilkinden hafif bir ikinci sal hazırladım ve daha az yüklettim. İki üç torba çivi ve karfiçe, bir büyük törpü, bir düzine balta, bir bileği taşı, üç demir manivela, yedi fitilli tüfenk, diğer bir av tüfeği, biraz barut, iki fıçı kurşun, bir büyük torba saçma ve bütün bulabildiğim elbiselerle bir salıncak yatak, bir şilte ve birkaç yorgan aldım. Cümlesi salimen karaya çıkarıldı.</p>
	<p class="paragraph">Giderken bırakmış olduğum şeylerin hiçbirine halel gelmemişti; ne insan ne hayvan tarafından vuku bulmuş hiçbir tecavüz eseri görmedim; yalnız sandıklarımdan birinin üzerine oturmuş bir iri yabani kedi gördüm; bu hayvan asla ürkek görünmeyip, hatta kendisine attığım bazı peksimet parçalarını yedi. Sonra çekildi. </p>
	<p class="paragraph">Yanımdaki bezle ve mahsûsan kestiğim kazıklarla kendime bir küçük çadır yapmaya başladım. Yağmur veya güneşten bozulabilen şeylerin hepsini oraya naklettim ve boş sandıklarla fıçıları çadırımın etrafına birbiri üstüne koyarak, çadırımı her nevi mühâcemâta karşı tahkim için, bir siper yaptım.</p>
	<p class="paragraph">Sonra kapıyı tahtalarla ve boş sandıklarla seddettim. Tüfeğimi yanıma ve tabancalarımı yastığımın altına koyduktan sonra, ilk defa olarak, yatağa girdim ve bütün gece rahat uyudum.</p>
	<p class="paragraph">Mahzenim, yalnız bir adam için tedarik olunmuş mahzenlerin en mükemmeliydi zannederim; lakin ben hala hoşnut olmayıp, gemiden kâbil-i nakil olabilecek her şeyi çekmek istiyordum.</p>
	<p class="paragraph">Bu vechile, her gün gemiye gidiyordum. Sair şeyler meyanında, geminin teçhizatından kaldırabildiğim mevâdla, bazı ufak ipler ve kınnaplar ve yelkenleri yamalamaya mahsus bir parça kanaviçe getirdim. Bütün bu ganimetten en ziyade mesrûriyetimi mucip olan şey peksimet dolu bir büyük fıçı ile üç varil rom ve konyak, bir sandık toz şeker ve bir miktar halis undu. Çabucacık peksimet fıçısını boşattım; birkaç kısma taksim ettim ve bez parçalarına sardım. Sonra bütün bu hamûleyi, sairleri gibi salimen karaya sevk ettim.</p>
	<p class="paragraph">Geminin kolaylıkla nakil olunabilecek her şeyini soyduktan sonra, direkleri kaldırabileceğim ağırlıkta parçalara kesmeye başladım. Baş direğiyle miçine [mizana] direğinden bir büyük sal yaparak, üzerine iki halat, bir çime [çıma] ve koparabildiğim kadar demirler yığdım, sonra yürütmeye başladım; lakin o kadar ağırdı ki sal her vakitki gibi kullanılamayıp devrildi ve beni hamûlemle beraber suya atıp, hamûlemin başlıca kısmı kayboldu. Yalnız birkaç adet halatla birkaç parça demir kurtarabildim.</p>
	<p class="paragraph">On üç günden beri karada bulunuyordum, gemiye on bir seyahat etmiştim ve zannederim ki sükûnet devam etmiş olaydı, bütün gemiyi parça parça edip getirebilecektim. On ikinci seyahatime teşebbüs ettiğim vakit, hava fırtınalı olmaya başlıyordu. Çekmeceli bir dolap da buldum, bu çekmecelerden birinde bir makasla on, on iki bıçak ve o kadar da çatal vardı; diğer birinde  yarısı altın yarısı gümüş olarak otuz altı İngiliz lirasıyla diğer bazı meskûkât vardı. O vakit en küçük aleti, akçeden ne kadar ziyade takdir ediyordum!</p>
	<p class="paragraph">Salımı yapmaya hazırlanıyordum. Lakin rüzgâr o kadar sertleşmiş ve hava o kadar kararmıştı ki yüzerek karayı tutmaktan başka bir şey düşünemedim.</p>
	<p class="paragraph">Fırtına başladığı vakit, ben salimen ikametgâhıma vasıl olup, çadırımda servetimin ortasına yerleşmiştim; fırtına bütün gece devam etti ve ertesi günü artık gemiyi göremedim. Lakin alınması faydalı olan her şeyi almış olduğumdan müteselli oldum.</p>
	</div>
	

</body></html>
