<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Robenson</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<div class="chapter">
<h1 class="h" id="calibre_toc_19">-18-</h1>
	<p class="center-parapraphy"><span class="librobold">ROBENSON’UN İKİNCİ DEFA OLARAK EKİN B</span><span lang="ar-SA" class="librobold">İÇMESİ</span></p>
	<p class="paragraph">Sonbaharın yağmur mevsiminde bulunuyordum ve adaya çıkmam ikinci senesi hitama takarrüp ediyordu. Lakin bu üçüncü seneye pek daha ziyade teselli bahş bir suretle başlıyordum. Talihime oldukça kanaat etmeye alışmıştım ve büsbütün yalnız değildim, çünkü artık sıkıntı zamanında Cenâb-ı Hakk’a müracaat etmeyi biliyordum. Meşguliyetlerimi, hiçbir vakit işsiz kalmayacak surette, tanzim etmiştim. Bütün günün saatleri Cenâb-ı Hakk’a ait olan vezâifime, tüfenk elde adanın üzerinde dolaşmalarıma, yemeği hazırlamak ve zahirelerimi tedarik etmek için iktiza eden emeklere ve nihayet iş saatlerime münkasımdı.</p>
	<p class="paragraph">Kânûn-i evvelin evâhirine doğru, hububâtım, senenin ikinci hasadı olmak üzere, kemâle ermiş bulunuyordu. Bu ikinci hasadın birincisinden hayli daha ziyade bereketli olması lazım gelirdi. Onu biçmek iktiza ediyordu da tırpanım yoktu. Gemide bulmuş olduğum iri bıçaklardan bir tırpan yaptım. Ekini biçtikten sonra, iki avucumun arasında ovalayarak tanelerini ayırdım ve yarım kutu tohumun bana üç şinik veyahut ona yakın bir miktar (çünkü ölçeğim yoktu) mahsul vermiş olduğunu görerek memnun oldum.</p>
	<p class="paragraph">Bu hüsn-i muvaffakiyetten ziyadesiyle cesaret aldım ve mahsulümü, mevsim-i âtîde tekmilini yeniden ekmek ve bu vechile hem tohuma ve hem de erzakıma kifayet edecek miktara mâlik olmam müyesser olmak üzere, tamamıyla muhafaza ettim.</p>
	<p class="paragraph">Bunun için, daha büyük bir arazi kıtası elde etmekle meşgul oluyordum; bana bel ve hatta sapan yerini dahi tutan tahta küreğimle tarlamı işlemekte inanılamayacak surette zahmet çektim. Tohumu ektikten sonra, birkaç uzun ağaç dalı alıp, sürgü yerini tutmak üzere, toprağın üzerine sürükledim ve tekmîl arâzîyi bir çitle ihata etmeye muvaffak oldum. Bu mütenevvi işler, yağmurların müsaade ettiği derecede müdâvemetli üç aylık sa`yimle husule gelebildi.</p>
	<p class="paragraph">Meskenimin içinde daima bir türlü meşguliyetim vardı ve zaten papağanıma söylemeyi öğretiyordum. Adanın üstünde, ağzımdan çıkmaksızın, işittiğim ilk sözler bu hayvancığın sözleri oldu; ismi mini mini papağan olup, bunu pek güzel telaffuz ediyordu.</p>
	</div>
	

</body></html>
