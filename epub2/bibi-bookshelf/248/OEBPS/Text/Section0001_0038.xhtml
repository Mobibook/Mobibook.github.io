<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6">KENDİNİ ALLAH’A BIRAK</h1>

  <p class="calibre8">“Ben kendimi bıraktığımda sen beni bırakma Allah’ım” diyorlar. Oysa ben kendimi özellikle bırakıyorum sana. Sen o kadar merhametlisin ki şüphesiz düşmemem için elimden tutacaksın... İşte o kadar sonsuz güveniyoruz sana, o kadar tevekkül içindeyiz. Sen bizi asla bırakmazsın. Anne, baba, eş, dost, evlat, kardeş bırakır ama sen en güvenilir olansın...</p>

  <p class="calibre8">Ve kendini yalnız hissettiğinde üzülme. Çünkü herkes elini bıraktığında, Allah ellerinden tutmuş demektir.</p>

  <p class="calibre8">“Göklerde ve yerde (birliğimizi ve kudretimizi gösteren) nice deliller vardır ki, her gün onların yanından geçiyorlar, fakat hiç ibret almadan yüz çevirip gidiyorlar.” (Yusuf Suresi, 105. ayet)</p>

  <p class="calibre8">Sana tefekkürden söz etmiştim. Tefekkürün içinde hem farkındalık vardı, hem anın içinde kalıyordun. Fakat bu bilgelikten öte velilik yoluydu. Tefekkür yapmak için kendine zaman ayırdığında ve olanın, hareket eden her şeyin Allah’ın izniyle gerçekleştiğine şahit olmak için etrafa bakındığında şu hissiyatı taşımanı isterim.</p>

  <p class="calibre8">Ancak dikkat et. Tefekkür derin bir ibadettir. Ötesi seni bayıltabilir. Tıpkı Hallac-ı Mansur’un “Enel Hak (Ben Hakk’ım)” dediği gibi, bir anda mana âlemine geçebilirsin. Hallac-ı Mansur bu sözü söylerken kendinde değildi. Bu yüzden şirk koşmamış, bir küfre de girmemiştir. Çünkü o an insanların gördüğü Mansur yoktu!</p>

  <p class="calibre8">Çıkar “ben”i aradan, işte oradadır Yaradan. Bu yüzden dikkat etmeni isterim. Tefekkür yaparken öyle bir boyuta ulaşırsın ki orada “sen” kalmaz. İşte o an akan huzur aşırı derecede bir huzurdur ve seni boğabilir. Çünkü Allah’ı bu kadar yakından, bu kadar derinden hissetmek bir veli, bir Peygamber için bile ağır gelmektedir.</p>

  <p class="calibre8">Kaldı ki biz sadece bir âciz kuluz. Bu yüzden tefekküre başlarken buna dikkat etmeni isterim. Yavaş yavaş derinleş... Günde 1 dakikayla başlayabilirsin. Sonra bunu uzatabilirsin.</p>

  <p class="calibre8">Sana kitabın başında tefekkürden, olanı izlemekten söz etmiştim. Sadece araya şunu eklemek isterim. Mesela, görme eylemindeyken Allah’ın üzerindeki o “Gör” emrini, o rahmeti, tecelli ettiğinde yavaş yavaş cüzi iradeni bırak... İlahi bir kudret görmeni sağlıyor ve sen sadece bunu hissediyorsun. Görmek senin kudretinle değil Allah’ın rahmetiyle devam ediyor... Bunu her tefekkür yaptığında daha iyi hissedeceksin.</p>

  <p class="calibre8">Ve aynı şekilde O’nun “Duy” rahmeti üzerinde tecelli ederken kendini bırak. Bir ses sadece işit diyor... Hatta ses bile yok... Sadece bir enerji hissedeceksin. İşte o enerji rahmettir. Senin duymana vesile olan bir enerji, bir nur... Bir lütuf... Ama sen orada yoksun... Sadece orada gören ve duyan var. Ve hissetmeye devam et...</p>

  <p class="calibre8">Hz. Muhammed (S.A.V) Mustafa Efendimiz buyuruyor ki:</p>

  <p class="calibre8">“Rabb’imiz, ben bir kulunu seversem onun gören gözü olurum, onun tutan eli olurum, onun yürüyen ayağı olurum, onun konuşan dili olurum, onun işiten kulağı olurum. (Buhari)</p>

  <p class="calibre8">İşte o andasın... Tefekkürün üst noktası budur. Bu Allah’la bütünleşmektir. O’nu tam olarak hissetmektir. Bu ilahi bir akıştır. O sana şahdamarından daha yakındı ya, ruhunda O’nun ruhunu taşıyordun ya... İşte şimdi tam bu noktadasın...</p>

  <p class="calibre8">Sen O’nun gören gözü, işiten kulağısın. Bugüne kadar bunu dünyayla oyalanmaktan hissedemiyordun. O sana yakındı ama sen kendine uzaktın. Şimdi çekildin ya aradan işte bak orada zül-celal vel-ikram olan Yaradan...</p>

  <p class="calibre8">Sadece biz kör idik, görmeye başladık!</p>

  <p class="calibre8">Adamın birisi sorup duruyormuş, şairin dediği gibi: “Kimim ben, bu hal neyin nesi?” Her kime sorsa, bir türlü tatmin edici cevap bulamıyormuş aradığı sorulara. Birçoğu dudak büküp bu soruları geçiştiriyormuş. Ya da boş ve anlamsız gözlerle dinliyorlarmış. Yahut da dinliyor görünüyorlarmış. Çünkü onlara göre anlamlı sorular değilmiş bunlar, kimisine göre ise bunları düşünmeye bile değmezmiş.</p>

  <p class="calibre8">Nihayet günün birinde uzak bir beldeye düşmüş yolu adamın. Aynı soruları oradaki insanlara yöneltmiş: “Kâinat bizden ne istiyor? Varlığın sırrı nedir? Tabiatta bu olup biten faaliyetler ve güzellikler karşısında bize düşen bir görev var mıdır?”</p>

  <p class="calibre8">Ona, o civarda dağda yalnız başına yaşayan yaşlı birisini tavsiye etmişler. “Senin sorularına verse verse o cevap verir” demişler. Adam yola koyulmuş ve o garip kişiyi bulmuş. Aynı soruları sormuş.</p>

  <p class="calibre8">İhtiyar, bir süre sakalını ovuşturmuş ve ona bir kaşık dolusu su vermiş. “Hadi” demiş, “şimdi git, şu kulübemin önündeki alanda iki tur at, yalnız bu kaşıktan bir damla yere dökmemeye dikkat et. Cevabını geldiğinde veririm.”</p>

  <p class="calibre8">Adam pürdikkat, içi su dolu kaşıkla bahçeyi dolaşmaya başlamış. “Aman ha, sakın ha” diyormuş sürekli olarak kendine. Gerçekten de kaşıktaki suyu hiç eksiltmeden geri dönmüş. “İşte geldim, bak bakalım eksilme var mı? Suyu dökmemek için çok dikkat ettim” demiş.</p>

  <p class="calibre8">O garip adam, bu kez, “Hadi, şimdi tekrar kulübenin önündeki bahçeye git ve orada neler var? Gördüklerini bana anlat” demiş. Adam bahçeyi bir uçtan öbür uca gezmiş; neler görmüş neler!.. Emsalini daha önce görmediği envai çeşit bitkiler, çeşit çeşit meyve ağaçları, türlü türlü çiçekler; değişik kuşlar, uçuşan kelebekler, az ileride aşağıda hafif hafif esen rüzgârla salınan ve dalgalanan ekinler, her tarafta eşsiz bir ahenk ve armoni...</p>

  <p class="calibre8">Önceki turunda bu muhteşem güzelliği, büyüleyici ve insanı mest eden manzarayı, havayı fark edemediğine şaşırmış kalmış. Döndükten sonra gördüklerini tek tek anlatmış. Adamı sonuna kadar dinleyen ihtiyar şu ibretli sözleri söylemiş:</p>

  <p class="calibre8">“Ya, sadece küçücük bir damla için ömrümüzü heba ederiz, sermayemiz olan ömrümüzü boş yere tüketiriz veya her şeyde, her olaydaki güzellikleri, hikmetleri fark ederek yaşarız. Önemli olan varlığın kendileri değil, onların bizlere aksettirdikleri manalarıdır.</p>

  <p class="calibre8">Bakmayı bildiğimiz zaman, her şey bir ibret levhası, hakikat habercisi haline gelir. Çoğu insan bu bakışa sahip olmadığından sahte bir benliğin esiri olarak, bir kaşık suya o koca dünyasını hasreder ve ömrünü boş yere tüketir. Öyleyse varlığın sırrı, bu bakışlarımızda ve niyetlerimizde gizlidir evlat.”</p>

  <p class="calibre8">Evet, senin O’nu istemen aslında O’nun seni istemesi üzerinedir. Sevdiğim bir kıssa vardır, bu kıssayı yavrularınla da paylaşmanı dilerim.</p>

  <p class="calibre8">Ak sakallı bir âlim, seccadesinden başını kaldırmış Allah’a yalvarmaktadır:</p>

  <p class="calibre8">“Ey Rabb’im, yaşım ilerledi, ömrümün sonuna geldim. Bana lütfeylediğin bu ilmi, kütüphanemdeki şu güzel kitaplarımı kime vereyim ki, kıymetini bilsin, içindeki hakikatlerden istifade sağlasın?..”</p>

  <p class="calibre8">Dualarla yatağına uzanan âlim o gece çok manidar bir rüya görür. Yeşil kanatlı bir melek gelip kendisine şöyle der:</p>

  <p class="calibre8">“Sen zengin kütüphanendeki güzel kitaplarını kime vereceğini mi soruyorsun? Üzülme, vereceğin yeri sana bildirmek üzere Rabb’im beni gönderdi. Sabah namazından sonra bitişikteki üç komşu evine gideceksin, bu evlerin çocuklarını alıp kütüphanene getirecek, kitaplarını onlara taksim edeceksin. Senin kitaplarına layık olanlar bu çocuklardır!”</p>

  <p class="calibre8">Melek bunları söyledikten sonra pır diye uçup gider.</p>

  <p class="calibre8">Gözlerini açan âlim, gördüğünü yeniden hayalinden seyretmeye çalışır. Meleğin sözlerini bir bir yeniden düşünür ve bu şeytani bir rüya değildir, diyerek söyleneni yerine getirmeye karar verir.</p>

  <p class="calibre8">Sabah namazından sonra ilk işi tarif edilen komşu çocuklarını toplamak olur. Üç komşunun küçüklerini evindeki kütüphanesinin önüne oturtur ve sorar:</p>

  <p class="calibre8">“Sevgili çocuklar, sizler muhakkak Allah’ın sevdiği gençlersiniz. Allah sizi seviyor, ama neden seviyor, bilemiyorum. Bana söyler misiniz, gündüzleri boş zamanlarınızda neler yapıyorsunuz?”</p>

  <p class="calibre8">Birinci çocuk şöyle konuşur:</p>

  <p class="calibre8">“Ben sabahlan kalkıp ormanlara, ağaçların yeşilliklerine, bağ bahçelere bakıyorum. Bunlar kışın kupkuru, yapraksız, meyvesizken baharda yemyeşil çiçekler açıyor, meyveler veriyorlar. Düşünüyorum, bu ağaçların içinde bunları yapacak bir makine olmadığına göre kim yapıyor bunları?.. Bunu ancak bizi nimetleriyle besleyip sevindirmek isteyen Allah’ımız yapıyor. Böylece, Allah’a olan sevgimi daha da çoğaltıyorum. Bu düşüncelerle dini kitapları daha çok okuyor, okudukça da Allah’a olan sevgimi daha çok kuvvetlendiriyorum. Kitap sevgim çok fazla...”</p>

  <p class="calibre8">Ak sakallı âlim şöyle izah eder:</p>

  <p class="calibre8">“Yavrucuğum, bu söylediklerin çok güzel şeyler. Demek Allah da seni bunun için seviyor olmalı. Etrafına bakıp ibret almak, her gün boş zamanlarında dini kitap okumak fevkalade güzel şey...”</p>

  <p class="calibre8">İkinci çocuk şöyle konuşur:</p>

  <p class="calibre8">“Ben de geceleri yıldızlarla süslü gökyüzüne bakıyor, boşluğu aydınlatan ayı seyrediyorum. Sonra bizlere yağmurlar indiren bulutları düşünüyor, canlanan sebzeleri hatırlıyorum. Bütün bunları bizim için yaratan Rabb’imize olan sevgim ve bağlılığım daha da artıyor...”</p>

  <p class="calibre8">Nur yüzlü âlim bunun sözünü de şöyle izah eder:</p>

  <p class="calibre8">“Evlat, bu senin yaptığın Rabb’imizin hoşuna giden şeydir. Boş zamanlarında yarattıklarının ibretli durumlarını inceleyip, O’nu tefekkür etmen, yüreğinde hissetmen, Allah’ın hoşnutluğunu kazanmanı sağlamış.”</p>

  <p class="calibre8">Üçüncü çocuk da şöyle konuşur:</p>

  <p class="calibre8">“Efendim, arkadaşımın biri gökyüzünü, diğeri de yeryüzünü inceliyormuş. Ben de yerde, gökte gördüğüm her şeyi, kuşları, hayvanları inceliyorum. Mesela bunca kuşların rızklarını veren Rabb’imiz ayrıca yerde yaşayan koyunların, kuzuların da rızklarını veriyor. Hatta onların memesinden bizlere de rızk gönderiyor. Nitekim koyun yediği ottan hem et yapıyor hem süt veriyor hem de gübre meydana getiriyor. Yediği tek şey, ama sonucu çok çeşitli...</p>

  <p class="calibre8">Tek ottan değişik şey meydana gelmesi, koyunun, ineğin, mandanın kanında bir fabrika bulunduğundan değildir. Bunları düşününce Rabb’imize olan sevgim daha da çoğalıyor, çoğaldıkça da boş zamanlarımda ben de arkadaşlarım gibi dini kitaplar okuyor, Allah’a olan sevgimi daha da kuvvetlendiriyorum.”</p>

  <p class="calibre8">Âlim ondan da çok memnun olur. Kitaplarını üçe ayırır, her birini birine verir ve der ki:</p>

  <p class="calibre8">“Çocuklar, bu gece rüyamda yeşil kanatlı bir melek gördüm, Allah’ın çok sevdiği çocuklara kitaplarını vereceksin diyerek sizleri tarif etti. Ben de Allah’ın sizi neden sevdiğini merak ettim. Şimdi anladım ki, sizler cidden Allah’ın seveceği bir tutum içindesiniz. Kitaplarımı size seve seve veriyorum. Alın, okuyun, siz de parmakla gösterilen âlimlerden olun.”</p>
</body>
</html>
