<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre6">HER ŞERDE BİR HAYIR VARDIR</h1>

  <p class="calibre8">“Bir şey hoşunuza gitmediği halde sizin için hayırlı olabilir. Bir şey de hoşunuza gittiği halde sizin için kötü olabilir. Allah bilir, siz bilmezsiniz.” (Bakara Suresi, 216. ayet)</p>

  <p class="calibre8">Bu ayet-i kerime çoğunuzun aklındadır. Dikkat et! Aklındadır diyorum, yüreğindedir demiyorum! Çünkü senin isyanın her an devam etmektedir. Bu yüzden başına şer de gelse bil ki Allah senin hakkında bir hüküm içinde. O’ndan ne gelirse gelsin bırak, eyvallah de. Bunu tam olarak hissederek söyle... Ve sonra ardını düşünme. Allah’tan zarar gelmez... Bu mümkün değil... O’na bıraktıktan sonra göreceksin, zamanın akışında karşına gelecek her ne ise seni huzurlu kılacaktır.</p>

  <p class="calibre8">Yaşlı bir çoban sürüsünü otlatmak için yaylaya çıktığında tepeye yakın bir elma ağacının altında dinlenir ve eğer mevsimiyse, onunla konuşur, “Hadi bakalım evladım” derdi, “bu ihtiyarın elmasını ver artık.”</p>

  <p class="calibre8">Ve bir elma düşerdi, en güzelinden, en olgunundan. Yaşlı adam sedef kakmalı çakısını çıkararak onu dilimlere ayırır ve küçük bir tas yoğurtla birlikte ekmeğine katık ettikten sonra, babasından kalan Kuran’ını okumaya koyulurdu.</p>

  <p class="calibre8">Çoban, bu ağacı yirmi yıl kadar önce diktiğinde sık sık sular, bunun için de büyükçe bir güğüme doldurduğu abdest suyundan geriye kalanı kullanırdı. Elma ağacının kökleri, belki de bu sularla kuvvet bulmuş ve ağaç kısa sürede serpilip meyve vermeye başlamıştı.</p>

  <p class="calibre8">Çoban o zamanlar henüz genç sayıldığından şöyle bir uzandı mı en güzel elmayı şıp diye koparırdı. Fakat aradan geçen bunca yıl içinde beli bükülüp boyu kısalmış, ağacınkiyse bir çınar gibi büyüyüp göklere yükselmişti. Ama boyu ne olursa olsun, ağaç yine de yavrusu değil miydi? Onu bir evlat sevgisiyle okşarken:</p>

  <p class="calibre8">“Ver yavrum, derdi, gönder bakalım bu günkü kısmetimi.”</p>

  <p class="calibre8">Ve bir elma düşerdi hiç nazlanmadan, yıllar boyu hiçbir gün aksamadan...</p>

  <p class="calibre8">Köylüler, uzaktan uzağa gözledikleri bu olayı birbirlerine anlatıp yaşlı çobanın veli bir zat olduğunu söylerlerdi.</p>

  <p class="calibre8">Yaşlı adam, ağacın altında dinlenip namazını kıldığı bir gün, yine elmasını istedi. Ancak dallar dolu olmasına rağmen nedense bir şey düşmemişti. Sonra bir daha, bir daha tekrarladı isteğini. Beklediği şey bir türlü gelmiyordu. Gözyaşları, yeni doğmuş kuzuların tüylerini andıran beyaz sakalını ıslatırken, ağacın altından uzaklaşıp koyunların arasına attı kendini.</p>

  <p class="calibre8">Yavrusu, meyve verdiği günden bu yana ilk defa reddediyordu onu. İhtiyar çobanın beli her zamankinden fazla bükülmüş, güçsüz bacakları da vücudunu taşıyamaz olmuştu. Hayvanlarını usulca toplayıp köye doğru yöneldiğinde, aşağıdaki caminin her zamankinden daha nurlu minarelerinden yankılanan ezan sesiyle irkildi birden. Yeniden doğmuştu sanki çoban.</p>

  <p class="calibre8">Bir şey hatırlamıştı.</p>

  <p class="calibre8">Çocuklar gibi sevinerek ağacın yanına koştu ve ona şefkatle sarılırken, “Canım” dedi, hıçkırıp ağlayarak. “Benim güzel evladım, mis kokulum. Şu unutkan ihtiyarı üzmeden önce neden söylemedin, bugünün ramazanın ilk günü olduğunu?”</p>
</body>
</html>
