<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Önceki Günün Adası</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc381954666" class="block5">30. <br class="calibre3"/>AŞK HASTALIĞI <br class="calibre3"/>YA DA <br class="calibre3"/>EROTİK MELANKOLİ ÜZERİNE</p>
	<p class="block2">İki gün boyunca Roberto yeniden ışıktan kaçtı. Rüyalarında yalnızca ölüleri görüyordu. Dişetleri ve ağzı tahriş olmuştu. Ağrılar bağırsaklarından göğsüne, sonra sırtına yayılmıştı ve yemek yememesine rağmen acı maddeler kusuyordu. Bütün bedenini ısıran ve kemiren karaöd, aşırı ısıyla karşılaşınca suyun çıkardığı kabarcıklara benzer kabarcıklar halinde mayalanıyordu.</p>
	<p class="block2">Hiç kuşkusuz, herkesin Erotik Melankoli adını verdiği şeyin kurbanı olmuştu (bunu yalnızca o an fark ettiğine inanmak olanaksız). O akşam Arthenice’de sevilen kişinin imgesinin, ruhun bekçileri ve hafiyeleri olan gözler yoluyla bir görüntü olarak içeri sızarak aşka neden olduğunu açıklamamış mıydı? Ancak, sonra, sevgi izlenimi yavaş yavaş damarlardan aşağı kayar ve karaciğere ulaşır, burada tüm bedeni isyana sürükleyen cinsel isteği uyandırır, oradan doğrudan kalp kentini fethetmeye gider, kalpten beynin en soylu güçlerine saldırır ve onları tutsak alır.</p>
	<p class="block2">Yan i neredeyse kurbanlarını çılgına döndürür, duyular yiter, bellek bulanır, hayal gücü bozulur ve zavallı âşık zayıflar, bir deri bir kemik kalır, gözleri çukurlaşır, özlemle yanıp tutuşur ve kıskançlıktan erir.</p>
	<p class="block2">Peki tedavisi nedir bunun? Roberto çarelerin çaresini bildiğine inanıyordu, ancak bu çare ondan esirgenmişti: Sevilen kadına sahip olmak. Bunun yeterli olmadığını bilmiyordu, çünkü melankolikler aşk yüzünden melankolik olmazlar, melankolilerini ortaya çıkarabilmek için âşık olurlar - yokluğunda sevdikleri kadınla birlikte olmak ve yalnızca nasıl onun varlığıyla karşı karşıya geleceklerini düşünmek için ormanlık yerleri yeğlerler; ancak oraya ulaştıklarında, daha da kederlenir ve başka bir hedefe yönelmek isterler.</p>
	<p class="block2">Roberto, Erotik Melankoliyi incelemiş olan bilim adamlarından duyduklarını anımsamaya çalışıyordu. Göründüğü kadarıyla, Erotik Melankolinin nedeni aylaklık, sırtüstü yatma ve aşırı meni alıkoymaydı. Ve Roberto nicedir zorunlu olarak aylaklık etmekteydi, aşırı meni alıkoymaya gelince, bunun nedenlerini aramaktan ya da onu giderecek çareler tasarlamaktan kaçınıyordu.</p>
	<p class="block2">Unutmayı teşvik etmek için av partilerinden söz edildiğini duymuştu ve sırtüstü yatıp dinlenmeksizin, yüzme girişimlerini yoğunlaştırması gerektiğine karar verdi; ancak duyuları uyaran maddeler arasında tuz da vardı ve yüzerken yeterince su yutuyordu... Ayrıca, sürekli güneş altında duran Afrikalıların, Hiperborlulardan daha ahlaksız olduğunu duymuştu.</p>
	<p class="block2">Acaba melankolik eğilimlerini körükleyen şey yediği yiyecekler miydi? Doktorlar av hayvanlarını, kaz ciğerini, fıstığı, yermantarını ve zencefili yasaklıyorlardı, ama hangi balıkları salık vermediklerini söylemiyorlardı. Samur ve kadife gibi fazla rahat giysilere karşı uyarıda bulunuyorlardı, tıpkı misk, amber, mazı ve pudraya karşı uyarıda bulundukları gibi, ancak Roberto seradan kopup gelen yüz çeşit kokuyla Adadan rüzgârlarla ona ulaşan kokuların bilinmez gücü hakkında ne bilebilirdi?</p>
	<p class="block2">Bu itici etkilerden birçoğuna kâfur, hodan, kuzukulağıyla; bağırsak temizleyicileriyle, çorbada çözülmüş zaçyağı tuzundan kusturucularla ve kolun ya da alnın orta damarından kan aldırmalarla karşı koyabilirdi, ayrıca sadece hindiba, marul, kavun, üzüm, kiraz, erik ve özellikle taze nane yiyerek. Ancak bütün bunlardan hiçbiri <i class="calibre4">Daphne</i>’de yoktu.</p>
	<p class="block2">Çok fazla tuz yutmamaya ve olabildiğince az dinlenmeye çalışarak, yeniden dalgalar arasında hareket etmeye başladı.</p>
	<p class="block2">Elbette zihninde canlandırdığı öyküyü düşünmeyi sürdürüyordu, ancak Ferrante’ye duyduğu kızgınlık şimdi sert hamlelere dönüşüyordu ve Roberto denizle boy ölçüşüyordu, sanki onun isteklerine boyun eğmesini sağlarsa, düşmanına boyun eğdirecekmiş gibi.</p>
	<p class="block2">Birkaç gün sonra, bir öğleden sonra ilk kez göğsündeki ve -değişik retorik çarpıtmalarla not düştüğü üzere- kasık bölgesindeki tüylerin kehribar rengini keşfetmiş ve tüylerin böylesine belirginlik kazanmalarının nedeninin, bedeninin bronzlaşması olduğunu fark etmişti; ancak kollarında daha önce hiç fark etmediği kasların kımıldandığını gördüğüne göre, bedeni aynı zamanda güçlenmişti de. Kendisini artık bir Herkül saydı ve sağduyusunu yitirdi. Ertesi gün suya kendir halat olmaksızın girdi.</p>
	<p class="block2">Merdiveni bırakacak, gemi teknesi boyunca sancak tarafına, dümene kadar yüzecek, sonra geminin kıç tarafını geçecek ve cıvadranın altından geçerek, öteki taraftan yeniden yukarı çıkacaktı. Ve kollarıyla bacaklarını çırpınıştı.</p>
	<p class="block2">Deniz çok sakin değildi ve küçük dalgalar Roberto’yu sürekli olarak yanlara doğru atıyordu, bu yüzden gerek gemi boyunca ilerlemek, gerek ondan açıkta durmak için iki katı çaba harcamak zorundaydı. Nefes almakta zorlanıyordu, ancak gözüpekçe yoluna devam ediyordu. Ta ki yarı yola, yani kıç tarafına ulaşıncaya kadar.</p>
	<p class="block2">Burada artık tüm gücünü tüketmiş olduğunu fark etti. Artık öteki tarafa gidecek gücü kalmamıştı, ne de geriye dönecek gücü vardı. Dümene tutunmaya çalıştı, ancak helmeyle kaplı dümen pek tutunulacak gibi değildi, bir yandan da dalganın tokadı altında Roberto yavaş yavaş sızlanmaya başlıyordu.</p>
	<p class="block2">Başının üzerinde galeriyi görüyor, onun camları ardında, kaldığı odanın rahat ortamını kestirebiliyordu. Kazara pruva merdiveni kopsa, ölmeden önceki saatlerini, birçok kez bırakmayı arzuladığı güverteye özlem duyarak geçirebileceğini geçiriyordu kafasından.</p>
	<p class="block2">Güneş bir bulutlar dalgasıyla örtülmüştü ve Roberto şimdiden soğuktan uyuşmaya başlıyordu. Uyurken olduğu gibi başını geriye yasladı, bir süre sonra gözlerini yeniden açtı, gövdesi üzerinde döndü ve korktuğu şeyin başına gelmekte olduğunu fark etti: Dalgalar onu gemiden uzaklaştırıyordu.</p>
	<p class="block2">Gücünü toparladı ve bordanın yakınma geri döndü, sanki ondan güç almak istercesine bordaya dokundu. Başının üzerinde bir lombardan uç veren bir topu görüyordu. İpim olsa, diye düşünüyordu, onunla bir kement yapıp, topun ağzına geçirmek için yukarı fırlatabilirdim, kollarımla ipi çekerek, ayaklarımı da tahtaya dayayarak kendimi yukarı çekebilirdim... Ancak ip olmadığı gibi, hiç kuşkusuz Roberto’nun da onca yüksekliği yeniden çıkacak gücü ve kolları yoktu... Barınağının yanı başında bu şekilde ölmek anlamsızdı.</p>
	<p class="block2">Bir karar aldı. Artık kıç tarafını geçmiş olduğundan, sancak tarafına da dönse, iskele tarafına da gitse, onu merdivenden ayıran uzaklık aynıydı. Neredeyse kura çeker gibi, akıntının onu <i class="calibre4">Daphne</i>’den ayırmamasına dikkat ederek, iskele tarafına yüzmeye karar verdi.</p>
	<p class="block2">Dişlerini sıkıp, yorgun kaslarıyla yüzmüştü, kendini salıvermeyi göze almamış, vahşi bir güdüyle yaşamda kalmaya karar vermişti, ölüm pahasına -diye geçiriyordu içinden- olsa bile.</p>
	<p class="block2">Bir sevinç çığlığıyla cıvadraya varmıştı, pruvaya sıkıca tutunmuş, Yakup’un merdivenine ulaşmıştı - Hazreti Yakup ve Kutsal Kitap’ın bütün azizlerini kutsasın Tanrı, Tüm Alemlerin Rabbi.</p>
	<p class="block2">Artık gücü kalmamıştı. Belki de yarım saattir merdivene yapışmış duruyordu. Ama sonunda yeniden güverteye çıkmayı başarmıştı, orada deneyiminin bir muhasebesini yapmaya çalışmıştı.</p>
	<p class="block2">Öncelikle yüzebiliyordu, geminin bir ucundan ötekine gidecek ve geri dönecek kadar; ikincisi, böyle bir girişim fiziksel gücünün sınırlarını zorluyordu; üçüncüsü, gemi ile kıyı arasındaki uzaklık, <i class="calibre4">Daphne</i>’nin tüm çevresinden çok çok daha fazla olduğundan, deniz alçaldığında bile, ayağını sağlam bir yere basıncaya kadar yüzmesi olanaksızdı; dördüncüsü, gerçi suların alçalması karayı yakınlaştırıyordu, ancak suların yükselmesi ilerlemeyi daha zor hale getiriyordu; beşincisi, kazara yolun yarısına kadar ulaşıp, daha ileriye gitmeye gücü yetmezse, geriye dönmesi de mümkün olmazdı.</p>
	<p class="block2">Şu halde, bu kez daha uzun bir süre, kendir halatla açılmayı sürdürmeliydi. Gücünün elverdiğince doğuya doğru gidecek ve sonra kendini çekerek geri dönecekti. Ancak bu şekilde egzersiz yaparak, günlerce ve günlerce, daha sonra aynı şeyi yalnız başına deneyebilirdi.</p>
	<p class="block2">Artık güneşi omuzlarında hissettiği sakin bir öğleden sonrayı seçti. Çok uzun bir ip bulmuştu; bir ucu ana yelken direğine sağlam bir biçimde bağlanmıştı ve güvertede, azar azar çözülmeye hazır üst üste kıvrımlar halinde uzanıyordu.</p>
	<p class="block2">Sakince yüzüyordu, sık sık dinlenerek ve kendini fazla yormadan. Kıyıya ve iki kayalık burna bakıyordu. Ancak şimdi, aşağıdan, bir burundan ötekine güneyden kuzeye uzanan ve ötesine geçtiğinde önceki güne gireceği o ideal çizginin ne kadar uzak olduğunu fark ediyordu.</p>
	<p class="block2">Peder Caspar’ın söylediklerini yanlış anlayarak, mercan setin, ancak küçük beyaz dalgaların ilk kayaları açığa vurduğu yerde başladığı kanısına varmıştı. Oysa suların alçalması sırasında da mercanlar daha önce başlıyordu. Yoksa, <i class="calibre4">Daphne</i> kıyıya daha yakın demir atmış olurdu.</p>
	<p class="block2">Böylece, ancak oraya ulaştığında suyun ortasında gördüğü bir şeye çıplak bacaklarıyla çarpmıştı. Neredeyse onunla aynı anda, suyun altında renkli biçimlerden oluşan bir hareket ona çarpmış ve kalçasıyla kavalkemiğinde dayanılmaz bir yanma hissetmişti. Sanki bir hayvan onu ısırmış ya da ona pençe atmış gibi. Bu yığından uzaklaşmak için bir ayak bileği darbesiyle kendini itmiş, böylece bir de bir ayağını yaralamıştı.</p>
	<p class="block2">İpe sarılıp öylesine coşkuyla çekmişti ki ipi, gemiye döndüğünde ellerinin derisi soyulmuştu; ancak bacağındaki ve ayağındaki yaradan daha büyük bir endişe duyuyordu. Bunlar, çok acı veren çıbanlardı. Onları tatlı suyla yıkamış ve bu, yanmayı kısmen hafifletmişti. Ancak, akşama doğru ve bütün gece boyunca, yanmaya şiddetli bir kaşıntı eşlik etmişti ve uykusunda olasılıkla yaraları kaşımıştı, böylece ertesi sabah çıbanlardan kan ve beyaz bir cerahat akıyordu.</p>
	<p class="block2">Bunun üzerine, peder Caspar’ın ilaçlarına (Spiritus, Olea, Flores) başvurmuştu; bunlar iltihabı biraz azaltmış, ancak bütün bir gün o yaraları tırnaklarıyla kaşıma güdüsünü hissetmişti.</p>
	<p class="block2">Bir kez daha deneyiminin muhasebesini yapmış ve dört sonuç çıkarmıştı: Mercan set, suların alçalmasının onda yarattığı izlenime oranla daha yakındı, bu da onu serüveni yeniden denemeye teşvik edebilirdi; orada yaşayan bazı yaratıklar, yengeçler, balıklar, belki de mercanlar ya da sivri taşlar, onda bir tür veba etkisi yaratabilecek güçteydi; o taşların bulunduğu yere geri dönmek istiyorsa, ayağına ve üstüne bir şeyler giyerek gitmeliydi, bu ise hareketlerini daha da engelleyecekti; her halükârda, bütün bedenini koruyamayacağından, suyun altını görebilecek durumda olmalıydı.</p>
	<p class="block2">Bu sonuç, ona, peder Caspar’ın ona göstermiş olduğu şu Cam Maskeyi ya da denizin altını görmeye yarayan maskeyi anımsattı. Maskeyi boynuna iliştirmeyi denedi ve maskenin yüzünü kapayıp, pencereden dışarı bakar gibi dışarı bakmasına olanak sağladığını keşfetti. Maskede nefes almaya çalıştı ve içeri biraz hava girdiğini fark etti. Hava geçtiğine göre su da geçerdi. Şu halde, maskeyi nefesini tutarak kullanmak -orada ne kadar çok hava kalırsa, içeri o kadar az su girerdi-ve maske dolar dolmaz yukarı çıkmak zorundaydı.</p>
	<p class="block2">Kolay bir işlem olmasa gerekti ve Roberto suda, ancak <i class="calibre4">Daphne</i>’nin yakınında kalarak işlemin tüm aşamalarını denemek için üç gün harcadı. Denizcilerin yataklarının yanında ona fazla ağırlık vermeden ayağını koruyan bir çift kumaş tozlukla baldırına bağlayacağı uzun bir pantolon buldu. Çıplak bedenle yapmayı başardığı hareketleri, şimdi üstündekilerle yapmayı öğrenmesi için yarım gün yetmişti.</p>
	<p class="block2">Sonra maskeyle yüzdü. Açıkta çok fazla şey göremiyordu, ancak kendinden epey kulaç aşağıda, sanki bir havuzda yüzüyorlarmışcasına yaldız renkli balıkların geçtiğini gördü.</p>
	<p class="block2">Uç gün, dedi kendisine. Uç gün içinde önce Roberto nefesini tutarak aşağıya bakmayı öğrendi, sonra bakarken hareket etmeyi, daha sonra da suda dururken maskeyi yüzünden çıkarmayı. Bu girişim sırasında içgüdüsel olarak yeni bir pozisyon öğrendi, göğsünü şişirip dışarı çıkarmaktan ve sanki hızlı hızlı yürüyormuş gibi ayaklarını geriye vurup, çenesini yukarı itmekten ibaretti bu pozisyon. Buna karşın, dengesini koruyarak, maskeyi yeniden yüzüne geçirmesi ve ensesine bağlaması daha güçtü. Ayrıca, hemen, mercan sete ulaştığında bu dikey pozisyonu alırsa, kayalara çarpacağını söylemişti kendisine; yüzünü dışarda tutarsa da neyi tekmelediğini görmeyecekti. Bu yüzden maskeyi bağlamak yerine onu iki eliyle yüzüne bastırmanın daha iyi olacağını düşündü. Ancak bu, yalnızca bacaklarının hareketiyle ilerlemek zorunda bırakıyordu onu, üstelik aşağıya çarpmamak için bacaklarını iki yana açık durumda tutması gerekiyordu; bu hiç denemediği bir hareketti ve güvenle yapabilmesi için uzun alıştırmalar gerektirdi.</p>
	<p class="block2">Bu denemeler sırasında her kızgınlık hareketini, Ferrante Romanının bir bölümüne dönüştürüyordu.</p>
	<p class="block2">Ve öyküsüne, Ferrante’nin hak ettiği cezayı göreceği, daha kin dolu bir yön verdi.</p>
	<p class="block3" id="calibre_pb_31"> </p>
</body></html>
