<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Önceki Günün Adası</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc381954662" class="block5">26.<br class="calibre3"/>ARMALAR TİYATROSU</p>
	<p class="block2">Üç gün boyunca, kıyıdaki ağaçların tepesine bakmak için Roberto gözünü güverte dürbününe dayayıp durmuştu (daha güçlü öteki dürbünün artık işe yaramaz olmasından dert yanarak). Portakal Rengi Güvercini görmeyi bekliyordu.</p>
	<p class="block2">Üçüncü gün irkilerek sıçradı. Biricik arkadaşını yitirmişti, meridyenlerin en uzağında kaybolmuştu; belki de sadece peder Caspar’ın zihninde kanat çırpıp havalanmış bir kuşu görse, teselli bulmuş olacaktı!</p>
	<p class="block2">Gemide daha ne kadar yaşamda kalabileceğini anlamak için barınağını yeniden gözden geçirmeye karar verdi. Tavuklar yumurtlamaya devam ediyordu ve bir sürü civciv doğmuştu. Toplanan sebzelerden geriye çok fazla bir şey kalmamıştı, artık çok fazla kurumuşlardı ve kuşlar için yem olarak kullanılmaları gerekiyordu. Az sayıda su varili vardı, ancak yağmur suyu biriktirilerek bu varillerdeki su olmadan da idare edilebilirdi. Ve balıklar vardı.</p>
	<p class="block2">Sonra, taze sebze yemezse, iskorbütten öleceğini düşündü. Serada sebzeler vardı, ama sera ancak yağmur yağarsa doğal yollardan sulanabilirdi: Uzun bir kuraklık çıkagelirse, bitkileri içecek suyla sulamak zorunda kalacaktı. Ve günlerce süren bir fırtına olursa, suyu olur, ancak balık avlayamazdı.</p>
	<p class="block2">Kaygılarını dindirmek için suyla işleyen ve peder Caspar’ın kendisine nasıl çalıştırılacağını öğrettiği orgun bulunduğu kabine gitmişti: Sürekli olarak ve yalnızca ‘<i class="calibre4">Daphne</i>’yi dinliyordu, çünkü silindirin nasıl değiştirileceğini öğrenme misti; ancak saatlerce aynı ezgiyi dinlemekten hoşnutsuzluk duymuyordu. Bir gün <i class="calibre4">Daphne</i>’yi, gemiyi, sevdiği kadının bedeniyle özdeşleştirmişti. <i class="calibre4">Daphne</i>, defneye -dolayısıyla, geminin yapıldığı malzemeye benzer ağaçtan bir maddeye- dönüşen bir yaratık değil miydi? Şu halde ezgi ona Lilia’nın ezgisini söylüyordu. Görüldüğü gibi, düşünceler zinciri tümüyle düşüncesizce bir araya getirilmiş düşüncelerden oluşuyordu, ama Roberto böyle düşünüyordu.</p>
	<p class="block2">Peder Caspar’ın gelişiyle dikkatinin dağılmasına izin verdiği, onun mekanik saplantılarının peşi sıra gittiği ve kendi sevgi yeminini unuttuğu için kendisine kızıyordu. Sözlerini bilmediği (sözleri varsa eğer) o biricik ezgi, <i class="calibre4">Daphne</i>’nin derinliklerinde suyun ve rüzgârın çaldığı ‘<i class="calibre4">Daphne</i>’, tanrısal bir <i class="calibre4">Daphne</i>’nin eskil dönüşümünün anısı, her gün makinenin mırıldanmasına karar verdiği duaya dönüşmekteydi. Her akşam gökyüzüne bakarak, kiliselerde okunan uzun bir dua gibi o ezgiyi alçak sesle solfejliyordu.</p>
	<p class="block2">Sonra kabinine dönüp, Lilia’ya yazmaya devam ediyordu.</p>
	<p class="block2">Aslında, Roberto’nun tüm bu süre boyunca, bize tekrar ve tekrar aktardığı gibi, yalnızca geceleri yaşadığına inanmıyorum. En sıcak günlerin aşırı sıcaklarından kaçınması olasıdır, ancak Lilia’yı izlediğinde, bunu gündüzleri yapıyordu. Bu rahatsızlığın gözlerindeki gerçek bir bozukluktan çok, karasevdanın etkisi olduğunu sanıyorum. Roberto, ancak en melankolik anlarda ışıktan rahatsız olduğunu fark ediyor, ama zihnini daha neşeli düşüncelere kaptırdığında ışığı sorun etmiyordu.</p>
	<p class="block2">Her ne olursa olsun, o akşam ilk kez gölgenin çekicilikleri üzerine düşünmekte olduğunu keşfetmişti. Yazı yazarken ya da mürekkep hokkasına batırmak için kalemi kaldırırken, ışığı ya kâğıdın üzerinde yaldızlı bir ayla gibi ya da karanlık parmakların hatlarını belirginleştiren mumdan ve neredeyse yarı saydam bir perçem gibi görüyordu gölgeyi. Sanki elinin içinde yaşıyormuş ve yalnızca uçlarda kendini gösteriyormuş gibi. Tüm çevresi, bir Cappuccino rahibinin sevecen giysisiyle ya da -bilmem nasıl betimlemeli- gölgeye değdiğinde ölen fındık rengi bir aydınlıkla çevriliydi.</p>
	<p class="block2">Yağ lambasının alevine bakıyor ve orada iki ateşin doğduğunu görüyordu: Bozulmaya elverişli madde ile birleştiği aşağıda, alev kırmızıydı; ancak yukarı çıktığında, morumsu bir renkle son bulan en uçtaki aleve, göz kamaştırıcı bir beyaz renkle yaşam veriyordu. Böylece, diyordu kendisine, ölen bir bedenin beslediği aşkı, sevdiği kadının semavi ruhuna yaşam veriyordu.</p>
	<p class="block2">Birkaç günlük ihanetten sonra, gölgeyle olan uzlaşmasını kutlamak istedi ve gölgelerin her yere, gemiye, denize, artık yalnızca tepelerin hızla kararmasının seçildiği Adaya yayıldığı bir sırada güverteye yeniden çıktı. Yaşadığı kırları anımsayarak, kıyıda ateşböceklerini, canlı renkleriyle çitlerin karanlığı arasında gezinen kanatlı kıvılcımları seçmeye çalıştı. Ateşböceklerini göremedi, ateşböceklerinin belki yalnızca öğle vakti ışıldadıkları antipodların oksimoronları üzerinde düşündü.</p>
	<p class="block2">Sonra kıç kasarasına uzanmış ve kendisini güvertenin sallantısına bırakarak ay’ı izlemeye koyulmuştu, bu arada Adadan cırcırböceklerinin ya da onların bu yarımküredeki benzerlerinin cırlamasına karışan dalga çatlamasının gürültüleri geliyordu.</p>
	<p class="block2">Günün güzelliğinin sarışın bir güzelliği andırdığını, buna karşın gecenin güzelliğinin esmer bir güzellik olduğunu düşünüyordu. Sarışın bir tanrıçaya duyduğu ve gecelerin esmerliğinde yaşadığı aşkındaki karşıtlığın tadını çıkardı. Arthenice’in salonundaki öteki her ışığı yok eden buğday rengi saçları anımsayarak, dermansızlığı içinde gizli bir güneşin ışınlarını çözen ayın güzel olduğunu düşündü. Dalgalardaki yansımalarda o saçların altınıyla o gözlerin mavisinin övgüsünü okumak için yeniden kazanılan günü yeni bir fırsata dönüştürme sözü verdi kendisine.</p>
	<p class="block2">Ancak her şeyin dinlenir göründüğü, yıldızların güneşten daha sessizce hareket ettiği gecenin güzelliklerinin tadını çıkarıyordu ve tüm doğada hayal kurmaya dalmış tek kişi olduğuna inandırıyordu kendisini.</p>
	<p class="block2">O gece, gelecek tüm günler boyunca gemide kalmaya karar vermek üzereydi. Ancak gözlerini gökyüzüne kaldırdığında, birden açılmış kanatlarıyla ona bir güvercinin profilini gösteriyor gibi görünen bir grup yıldız görmüştü; güvercin ağzında bir zeytin dalı taşıyordu. Güney gökyüzünde, Büyük Köpek’ten biraz uzakta, en azından kırk yıl önce bir Güver cin takımyıldızı belirlenmişti. Ancak Roberto’nun bulunduğu yerden, o saatte ve o mevsimde o yıldızları görmüş olabileceğinden emin değilim. Her halükârda, orada bir güvercin görmüş olan kimse (<i class="calibre4">Uranometria Nova</i>’da Johannes Bayer ve oldukça daha geç bir tarihte <i class="calibre4">Libro dei Globi</i> adlı kitabında Coronelli gibi), Roberto’nun sahip olduğundan daha zengin bir hayal gücü ortaya koyduğundan, yıldızların dizilimi ne dursa olsun, o anda, Roberto’ya bir güvercin gibi, bir yaban güvercini ya da bir kumru gibi, işte ne derseniz adına, görünebilirdi. Sabah onun varlığından kuşku duymuş olmasına karşın, Portakal Rengi Güvercin, bir çivi gibi -ya da, daha iyi göreceğimiz üzere, altın bir kabara gibi- aklına çakılmıştı.</p>
	<p class="block2">Gerçekten de, peder Caspar’ın ilk değinmesiyle, Adanın ona vaat edebileceği onca şey arasında Roberto’nun neden Güvercinle bu kadar ilgilendiğini kendimize sormalıyız.</p>
	<p class="block2">Bu öyküyü izleyerek ilerledikçe göreceğiz ki, (yalnızlığın kendisini her geçen gün daha coşkulu hale getirdiği) Roberto’nun zihninde bir anlatının şöylesine bir değinip geçtiği o güvercin, ne kadar görmeyi başaramazsa o kadar canlı hale gelecek, seven ruhunun her tutkusunun göze görünmez toplamına, hayranlık, takdir, tapma, umut, kıskançlık, haset, şaşkınlık ve neşe duygularına dönüşecektir. Güvercinin Adaya ya da Lilia’ya ya da her ikisine birden ya da geleceği olsa olsa yarınında önceki güne ulaşmak olan, sonsuz bugün içindeki o sürgün açısından, üçünün birden sürgüne gönderildiği düne dönüşüp dönüşmediği Roberto için açık değildi (bizim için de olamaz).</p>
	<p class="block2">Caspar’ın ona Neşideler Neşidesi’ni anımsatmış olduğunu söyleyebiliriz; işe bakın ki, Karmeliten hocası ona bu neşideyi öyle çok okumuştu ki, Roberto neredeyse metni ezberlemişti: Ve gençliğinden beri, güvercin gözlü bir varlık için, yüzü ve sesi kayalık uçurumlar arasında görülebilen bir güvercin için tatlı acılar çekiyordu... Ama bu beni ancak belli bir noktaya kadar tatmin ediyor. Bir “Güvercin Açıklaması”na girişmemizin, gelecekte <i class="calibre4">Columba Patefacta</i> başlığı verilebilecek bir inceleme için birkaç notu kâğıda geçirmenin gerekli olduğuna inanıyorum; bir başkasının Balinanın Anlamı üzerine tam bir bölüm ayırdığı düşünülürse, bu tasarı tümden yararsız görünmüyor bana. Kaldı ki balina dediğiniz hayvan ya siyah ya da gridir (olsa olsa bir tane de beyaz olanı vardır), oysa biz rengi daha da seyrek olan ve insanlığın balinalara oranla üzerinde çok daha fazla kafa yorduğu bir rara avis’i ele alacağız.</p>
	<p class="block2">Konumuz işte bu. İster Karmelitenle konuşarak ya da peder Emanuele’yle tartışarak olsun, ister onun döneminde çok değer verilen birçok kitabı karıştırarak olsun, ister Paris’te oradakilerin Enigmatik Özdeyişler ya da Şekiller adını verdikleri tartışmaları dinleyerek olsun, Roberto güvercinler hakkında bir şeyler biliyor olmalıydı.</p>
	<p class="block2">Bunun, gizli ve bir gizi açığa vuran anlamlar keşfetmek için her tür imgenin yaratıldığı ya da yeniden yaratıldığı bir dönem olduğunu hatırlatalım. Güzel bir çiçek ya da bir timsah demiyorum, küçük bir sepet, bir merdiven, bir elek ya da bir sütun görmek yeterliydi, onun çevresinde kimsenin görmeyeceği bir nesneler ağı oluşturmak için. Burada Arma ya da Amblem arasındaki ayrımı ve bu şekillere nasıl farklı tarzlarda dizeler ya da deyişler eklenebildiğim açıklayacak değilim, yalnızca şu noktaya değineceğim: Amblem, zorunlu olarak şekillerle dile getirilmiş olmayan belirli bir olgunun betiminden evrensel bir kavram çıkarıyordu, buna karşın Arma belirli bir nesnenin somut imgesinden tekil bir bireyin bir niteliğine ya da amacına gidiyordu; sözgelimi, “kardan daha ak olacağım” ya da “yılandan daha kurnaz” ya da “ihanet etmektense ölmeyi yeğlerim” gibi. Bunlar arasında çok ünlü deyişler de var: (<i class="calibre4">Frangar non Flectar</i> ve <i class="calibre4">Spiritus durissima coquitf</i>), ancak bu çağın insanları tüm dünyayı bir Simgeler, Değinmeler, At Oyunları, Maskeliler Alayı, Resimler, Centilmen Silahları, Ganimetler, Şeref Nişanları, İronik Şekiller, madeni paralara kazınmış Desenler, Masallar, Alegoriler, Öğüt Verici Öyküler, Epigramlar, Deyişler, Çift Anlamlı Sözler, Atasözleri, Kimlik Belgeleri, Kısa Mektuplar, Mezar Yazıtları, Ekler, Mezar Taşlarındaki Oymalar, Kalkanlar, Yivler, Yuvarlak Bronz Kalkanlar ormanına -izin verirseniz ben burada duruyorum, ancak onlar durmuyorlardı- çevirmeyi kaçınılmaz görüyorlardı. Ve her iyi Arma eğretilemeli, şiirsel olmalıydı, evet, tamamen açığa çıkarılmayı bekleyen bir ruhtan, ancak her şeyden önce dünyadaki bir nesneye göndermede bulunan duyarlı bir bedenden oluşmalıydı; soylu, şaşırtıcı, yeni, ancak tanınabilir; belirgin, ancak etkin, tekil, mekânla oranlı, keskin kavrayışlı ve kısa, çift anlamlı ve doğrudan, halkın beğendiği biçimde enigmatik, uygun, ustalıkla yapılmış, benzersiz ve kahramansı olmalıydı.</p>
	<p class="block2">Kısacası, bir Arma gizemli bir düşünmenin ürünüydü, bir uyumun dile getirilişiydi; ezgi söylemeyen bir şiirdi, ancak hem sessiz bir şekilden hem onun adına göze konuşan bir deyişten oluşuyordu; algılanmadığı oranda değerliydi, onun ancak gıdım gıdım gösterdiği hayranlık uyandırıcı niteliği, incilerde ve elmaslarda saklanıyordu. Daha az gürültü çıkararak daha çok şey söylüyordu ve Epik Şiirin masallar ve epizodlar ya da Tarih’in müzakere sonucu alınan kararlar ve söylevler gerektirdiği yerde, Armaya yalnızca iki çizgiyle bir hece yetiyordu: Onun kokuları ancak görünmez damlalar halinde süzülüyor ve ancak o zaman Yabancılarda ve Maskelerde olduğu gibi, nesneler şaşırtıcı bir giysinin altında görülebiliyordu. Arma, açığa çıkardığından daha fazlasını gizliyordu. Ruhu maddeyle doldurmuyor, onu tözlerle besliyordu. O (o zaman çok fazla kullanılan ve bizim de daha önce kullandığımız bir terimle) gezgindi; ancak <i class="calibre4">gezgin, yabancı; yabanc</i>ı ise <i class="calibre4">tuhaf</i> anlamına geliyordu.</p>
	<p class="block2">Portakal Rengi bir Güvercinden daha yabancı ne olabilirdi? Daha doğrusu, bir güvercinden daha gezgin? Doğrusu, güvercin anlamlar açısından zengin bir imgeydi, her anlam ötekilerle ne kadar çelişiyorsa o kadar zekiceydi.</p>
	<p class="block2">Güvercinden ilk söz edenler, doğal olduğu üzere, çok eski Horapollo <i class="calibre4">Hieroglyphica’sından</i> başlayarak Mısırlılar olmuşlardır; başka birçok özelliğinin yanı sıra, bu hayvan öteki tüm hayvanlar arasında çok saf olarak değerlendiriliyordu; o kadar ki, insanlarla eşyayı zehirleyen bir salgın olduğunda, ancak güvercin yiyenler bu salgından etkilenmiyordu. Bu da bariz bir şeydir, çünkü bu hayvan öteki tüm havyanlar arasında ödü (yani öteki hayvanların karaciğere geçirdikleri zehri) bulunmayan tek hayvandır ve Plinius bir güvercin hastalanırsa, hayvanın bir defne yaprağı koparıp iyileştiğini söylüyordu. Defne (<i class="calibre4">alloro</i>) defneyse (<i class="calibre4">lauro</i>) ve defne (<i class="calibre4">lauro</i>) <i class="calibre4">Daphne</i>’yse, anlaştık demektir.</p>
	<p class="block2">Ama, saf olsalar da, şehvet düşkünlükleri yüzünden kendilerini tükettiklerinden, güvercinler aynı zamanda oldukça kötücül bir simgedirler: Günü öpüşmekle geçirirler (karşılıklı olarak birbirlerini susturmak için öpücükleri ikiye katlayarak) ve dillerini birleştirerek; buradan da güvercinlerle ilgili birçok kösnül deyiş doğmuştur: Kazüvistler gibi söylemek gerekirse, “dudakları güvercinler gibi birleştirmek” ya da “güvercin öpücükleri” gibi. Ve güvercinler gibi ve onlar kadar sevişmeyi göstermek için şairler güvercinler gibi sevişmek sözünü kullanıyorlardı. Roberto’nun şu dizeleri biliyor olması gerektiğini de unutmayalım: Yatakta ilk istekler, / açığa vurunca sıcak ve canlı arzuları / sevişti iki kösnül yürek, nasıl sevişirse güvercinler / öpücükler, öpücükler arasında birleşti vücutları.” Öteki tüm hayvanların bir sevişme mevsimi olduğu halde, yılın tek bir zamanı yoktur ki erkek güvercin dişi güvercinin üzerine çıkmasın.</p>
	<p class="block2">Başlangıç olması amacıyla şunu söyleyelim: Güvercinler, Venüs’e adanmış Kıbrıs’tan gelmektedirler. Apuleius, ancak ondan önce başkaları da, Venüs’ün arabasının bembeyaz güvercinlerce çekildiğini anlatıyordu, tam da ölçüsüz şehvetlerinden ötürü bu hayvanlara Venüs’ün Kuşları denmiştir. Başkaları, Yunanlıların güvercine peristera adını verdiklerini, çünkü Venüs’ün çok sevdiği su perisi Peristera’nın, kıskanç Eros tarafından güvercine dönüştürüldüğünü anlatıyorlar; Venüs, daha çok çiçek toplayanlar arasındaki bir yarışmada su perisine yardım ederek onun Eros’u yenmesini sağlamıştı. Ama Venüs’ün Peristera’yı “sevmesi” ne anlama geliyor?</p>
	<p class="block2">Aelianus, güvercinlerin Venüs’e adanmasının nedenini şöyle açıklıyor: Tanrıça Libya üzerinden geçerken, Sicilya’daki Erice dağı üzerinde bir şenlik kutlanıyordu; o gün bütün Sicilya üzerinde güvercinler görülmüyordu, çünkü hepsi denizi geçerek tanrıçaya eşlik etmeye gitmişlerdi. Ancak dokuz gün sonra Libya kıyılarından Trinacria’ya ateş gibi kırmızı bir güvercin ulaşıyordu, Anakreon’un dediği gibi (sizden bu rengi aklınızda tutmanızı rica ediyorum); ve bu, Kızıl adı verilen Venüs’ün kendisiydi, onun arkasında öteki güvercinler sürüsü geliyordu. Gene Aelianus bize, Zeus’un sevdiği ve güvercine dönüştürdüğü Pythia adlı bir kızdan söz ediyor.</p>
	<p class="block2">Asurlular, Semiramis’i güvercin biçiminde temsil ediyorlardı ve Semiramis güvercinler tarafından yetiştirilmiş ve sonra tam bir dişi güvercin olup çıkmıştır. Eleştirilebilecek alışkanlıkları olan bir kadın olduğunu hepimiz biliyoruz; ancak öyle güzeldi ki, Hintlilerin kralı Skaurobat, Asur kralının cariyesi olan ve zina yapmaksızın tek gün geçirmeyen ve tarihçi Juba’nın söylediğine göre bir ata bile âşık olan bu kadına karşı umutsuz bir aşka kapılmıştı.</p>
	<p class="block2">Ancak şairlerin ilgisini çekmeyi sürdüren bir sevgi simgesinin birçok kusuru bağışlanır: Petrarca onunla ilgili olarak şunu soruyordu (Roberto’nun bunu bilmemesi mümkün mü?): “qual grazia, qual amore o qual destino mi dar penne in guisa di colomba?” ya da Bandello: “Questo colombo a me di par ardore / arde fervente Amor in crudo fuoco / egli sen va cercando in ogni loco / la sua colomba, e di desir sen more.” Ancak güvercinler, Semiramis’ten daha fazla ve daha iyi bir şeydirler ve insan onlara âşık olur, çünkü çok hassas bir başka özellikleri vardır: Sanki onca tatmin edilmiş tutku onları hiçbir zaman doyurmuyormuş gibi, ağlar ya da inlerler. Camerarius’un bir amblemi <i class="calibre4">idem cantus gemitusque</i> diyordu; erotik açıdan daha çetrefil bir başkası <i class="calibre4">gemitibus gaudet</i> diyordu . Gel de aklını yitirme!</p>
	<p class="block2">Bununla birlikte, bu kuşların öpüşmesi ve bunca şehvet düşkünü olması -bu da güvercini diğerlerinden ayıran güzel bir çelişkidir- onların çok sadık olduğunun da kanıtıdır ve bu nedenle aynı zamanda iffetin, en azından eşler arası sadakat anlamında iffetin simgesidirler. Plinius da belirtiyordu bunu: Sevişmeye onca düşkün olmalarına karşın, büyük bir utanç duygulan vardır ve zinayı bilmezler. Eşler arası sadakatlerine gerek pagan Propertius, gerekse Tertullianus tanıklık etmektedir. Evet, bazı seyrek durumlarda zinadan kuşkulandıkları, erkek güvercinlerin şiddet kullandıkları, seslerinin yakınma dolu ve gagalarıyla vurdukları darbelerin acımasız olduğu söylenmektedir. Ama hemen sonra, haksızlığını gidermek için erkek güvercin dişiye kur yapar ve çevresinde sık sık dönerek ona yaltaklanır. Çılgın kıskançlığın aşkı ve aşkın yeni bir sadakati harekete geçirdiği -ve gene sonsuz ve her mevsimde öpüşmelere yol açtığı- fikri bana oldukça güzel geliyor ve göreceğimiz gibi Roberto için de çok güzel bir fikir bu.</p>
	<p class="block2">Sana sadakat vaat eden bir imgeyi nasıl sevmezsin ki? Ölümden sonra da sadakat, çünkü bir kez eşleri yittikten sonra bu kuşlar bir başkasıyla birleşmezler. Dolayısıyla, Phaedrus kocasının ölümünden dolayı son derece üzgün olan ve yanında beyaz bir güvercin bulunduran ve bu yüzden kınanan, kınamaya <i class="calibre4">Dolor non color</i> (önemli olan acıdır, renk değil) diye yanıt veren bir dul kadının öyküsünü anlatsa da güvercin dulluk iffetinin simgesi olarak seçilmiştir.</p>
	<p class="block2">Kısacası, şehvet düşkünü ya d a değil, bu aşka kendini adama Origenes’e güvercinlerin iyilikseverlik simgesi olduklarını söylettiriyor. Ve bu yüzden, diyor Aziz Cyprianus, Kutsal Ruh bize güvercin biçiminde gelir, çünkü bu hayvanda öd bulunmadığı gibi, tırnaklarıyla tırmalamaz, ısırmaz, doğası gereği insanların meskenlerini sever, tek bir yuva tanır, yavrularını besler ve yaşamını ortak bir söyleşi içinde geçirir, eşiyle -bu durumda yüzde yüz doğru bulunan- öpüşmenin uyumu içinde. Burada öpüşmenin, yakınlarımıza duyduğumuz büyük sevginin işareti olabileceği de görülür ve Kilise huzur öpüşü ritüelini kullanır. Romalılarda, kadınlarla erkekler arasında da, insanları öperek karşılama ve kabul etme geleneği vardı. Kötücül yorumcular bunun, kadınların şarap içmesi yasak olduğundan yapıldığını söylüyorlar, kadınları öperek nefesleri denetlenebiliyordu; ancak uzun sözün kısası, kendi çocukları dışında kimseyi öpmeyen Numidia’lılar kaba bulunuyordu.</p>
	<p class="block2">Bütün halklar havayı çok soylu bulduklarından, öteki kuşlardan daha yükseğe uçan, gene de her zaman sadakatle yuvasına dönen güvercine saygı göstermişlerdir. Bu hiç kuşkusuz kırlangıcın da yaptığı bir şeydir, ancak hiç kimse onu insan soyuna dost hale getirip evcilleştirememiş, oysa güvercin evcilleştirilebilmiştir. Örneğin, Aziz Basileios bir güvercinin üzerine kokulu bir su serpildiğini ve kokunun cezbettiği öteki güvercinlerin sıra halinde onu izlediklerini belirtiyor. <i class="calibre4">Odore trahit</i>. Bunun daha önce söylediklerimle bir ilgisi olup olmadığını bilmiyorum, ama bu parfümlü hayırseverlik, bu kokulu saflık, bu baştan çıkarıcı iffet beni duygulandırıyor.</p>
	<p class="block2">Bununla birlikte, güvercin iffetli ve sadık olmakla kalmaz, aynı zamanda yalındır (<i class="calibre4">columbina simplicitas</i>: yılan gibi ihtiyatlı ve güvercin gibi yalın olun, diyor Kutsal Kitap) ve bu nedenle zaman zaman keşiş ve inziva yaşamının simgesidir. Bunun, bütün o öpücüklerle ne alakası olduğunu Tanrı aşkına söyletmeyin bana.</p>
	<p class="block2">Başka bir çekicilik nedeni güvercinin <i class="calibre4">trepiditas</i>’ıdır : Güvercinin Yunanca adı treron, hiç kuşkusuz <i class="calibre4">treo</i>’dan (“titreyerek kaçıyorum”) gelmektedir. Bunu Homeros, Ovidius ve Vergilius söylemektedir (‘Kara bir fırtınada güvercinler gibi ürkek’) ve unutmayalım ki, güvercinler hep kartal ya da daha da kötüsü akbaba korkusuyla yaşarlar. Valerianus, bu yüzden korunmak için ulaşılması olanaksız yerlerde yuva yaptıklarını yazıyor (<i class="calibre4">Secura nidificat</i> arması buradan gelmektedir); Yeremya da bunu anımsatıyordu, bu arada mezmur şunu dile getirmektedir: “Güvercin gibi kanatlarım olsa... Kaçarak uzaklaşırdım!”</p>
	<p class="block2">Yahudiler güvercinlerle kumruların en çok zulme uğrayan kuşlar olduklarını, bu yüzden mihraba layık olduklarını, çünkü zulmeden olmaktansa zulmedilen olmanın daha iyi olduğunu söylüyorlardı. Oysa Yahudiler kadar ılımlı olmayan Aretino’ya göre güvercinlik edeni, şahin midesine indirir. Ancak Epiphanios güvercinlerin asla tuzaklardan korunmadığım belirtiyor, Augustinus ise bunu yalnızca karşı koyamayacağı büyük hayvanlara karşı değil, serçeler söz konusu olduğunda da yapmadıklarını yineliyor.</p>
	<p class="block2">Bir efsaneye göre, Hindistan’da, Yunanca’da <i class="calibre4">Paradision</i> adı verilen yapraklı ve yeşil bir ağaç vardır. Ağacın sağ tarafında güvercinler yaşamakta ve asla ağacın yaydığı gölgeden uzaklaşmamaktadırlar; ağaçtan uzaklaşırlarsa, düşmanları olan bir ejderhaya yem olacaklardır. Ancak ağacın gölgesi ejderhanın düşmanıdır ve gölge sağda durduğunda, o solda pusuya yatmaktadır, gölge solda olduğunda ise sağda.</p>
	<p class="block2">Ancak, her ne kadar korkak olsa da, güvercinde yılanın ihtiyatından bir şeyler vardır ve Adada bir ejderha var idiyse, Portakal Rengi Güvercin ne yapacağını bilirdi: Gerçekten de, güvercinin hep suyun üstünde uçtuğu söylenir, çünkü atmaca üzerine geldiğinde, güvercin onun suya yansıyan görüntüsünü görür. Uzun sözün kısası, güvercin tuzaklardan korunur mu korunmaz mı?</p>
	<p class="block2">Tüm bu değişik ve birbirinden oldukça farklı nitelikleriyle güvercine mistik simge olmak da düşmüştür; okuru, Tufan’ın ve havanın sakinleşip denizin durulduğunu ve su yüzüne çıkan toprakları bildirmede bu kuşun oynadığı rolün hikayesiyle sıkmama gerek yok. Ancak birçok kutsal metin otoritesi için o, Mater Dolorosa’nın” ve onun korunmasız iniltilerinin de simgesidir. Hem içi hem dışı tertemiz olduğundan ona <i class="calibre4">Intus et extra</i> denir. Kimi zaman onu tutsak tutan ipi koparırken temsil edilmiştir, <i class="calibre4">Effracto libera vin</i>culo ve ölümden sonra yeniden dirilen İsa figürü haline gelir. Ayrıca o, kesin görünen bir şey bu, gece kendisini faka bastırmasın, dolayısıyla günahının lekeleri kurumadan ölüme tutsak olmasın diye akşam vakti ulaşır. Bunun yanı sıra, Yuhanna’dan öğrendiklerimiz var, daha önce söylemiş olduğumuz gibi: “Açık gökleri gördüm ve göklerden bir güvercin gibi inen Kutsal Ruhu.”</p>
	<p class="block2">Başka güzel Güvercin Armalarına gelince, kimbilir Roberto kaç tanesini biliyordu bunların: Sözgelimi, <i class="calibre4">Mollius ut cubant,</i> çünkü güvercin yuvasını yavruları için daha yumuşak hale getirmek amacıyla tüylerini koparır; <i class="calibre4">Luce lucidior</i>, çünkü güneşe doğru yükseldiğinde ışıl ısıldır; <i class="calibre4">Quiescit in motu</i>, çünkü çok yorulmamak için hep bir kanadı kapalı uçar. Hatta bir asker, aşktaki aşırılıklarını bağışlatmak için, içinde <i class="calibre4">Amica Venus</i> deyişiyle iki güvercinin yuva yaptığı bir armalı miğfer almıştı.</p>
	<p class="block2">Bunları okuyana, güvercinin gereğinden fazla anlamı varmış gibi gelecek. Ancak bir simge ya da bir hiyeroglif seçilecekse, çok sayıda anlamının olmasını istemek de doğaldır, yoksa ekmeğe ekmek, şaraba şarap, atoma atom, boşluğa boşluk deriz olur biter. Bu, Roberto’nun Dupuy’larda karşılaştığı doğa filozoflarının hoşuna gidebilirdi, ancak peder Emanuele’in hoşlanmadığı bir şeydi. Kazazedemizin her iki eğilime de yatkın olduğunu biliyoruz. Son olarak, güvercinin güzel yanı, en azından (kanımca) Roberto için, her Arma ya da Amblemde olduğu gibi, yalnızca bir Mesaj olmakla kalmayıp; mesajı, zekice kurulmuş mesajların sırrına erişilmezliği olan bir mesaj olmasıydı.</p>
	<p class="block2">Aeneas’ın Avernus’a inmesi -ve babasının gölgesini, dolayısıyla bir biçimde artık geçmiş olan günü ya da günleri bulması- gerektiğinde, Sibylla ne yapar? Evet, ona Misenus’u gömmesini ve boğalarla öteki sürü hayvanlarından çeşitli adaklar sunmasını söyler; ama gerçekten hiç kimsenin hiçbir zaman denemeye cesaret edemediği ya da buna fırsat bulamadığı bir girişimi gerçekleştirmek istiyorsa, üzerinde altın bir dal bulunan gölgeli ve yapraklı bir ağaç bulmak zorunda kalacaktır. Orman ağacı gizlemekte ve çevresindeki karanlık vadiler onu örtmektedir; gene de, bu “auricomus”“ dal olmaksızın yeryüzünün gizlerine nüfuz edilemez. Peki, Aeneas’ın dalı keşfetmesini sağlayanlar kimdir? İki güvercin, öte yandan -bunu artık bilmek zorundayız- anne kuşlardır bunlar. Kalanını, dilencilerle berberler bile biliyor. Uzun sözün kısası, Vergilius Nuh hakkında hiçbir şey bilmiyordu; ancak güvercin bir uyarıda bulunuyor, bir şeylere işaret ediyor.</p>
	<p class="block2">Öte yandan, güvercinler Zeus tapınağında kehanet görevini üstlenmişlerdi; Zeus, kehanetlerini onların ağzından dile getiriyordu. Sonra bu güvercinlerden bir tanesi Ammon tapınağına, öteki ise Delfi tapınağına uçmuştu; buradan da gerek Mısırlıların gerek Yunanlıların, bir giz perdesi altında olsa da, nasıl aynı gerçekleri anlattıkları anlaşılmaktadır. Güvercin olmaksızın, vahiy olmaz.</p>
	<p class="block2">Ama bugün hâlâ Altın Dalın ne anlama geldiğini soruyoruz kendimize. Bu da güvercinlerin mesajlar ilettiklerinin, ancak bunların şifreli mesajlar olduğunun göstergesi.</p>
	<p class="block2">Roberto’nun, bu dönemin sonlarında oldukça revaçta olan Yahudi kabalaları hakkında ne bildiğini bilmiyorum, ancak Gaffarel ile görüşüyor idiyse, bazı şeyler işitmiş olmalıydı: Gerçek şu ki, Yahudiler güvercin üzerine dört başı mamur şatolar inşa etmişlerdi. Şunu daha önce anımsatmıştık ya da peder Caspar anımsatmıştı: 68. Mezmur’da gümüşle örtülü güvercin kanatlarından ve güvercinin altın yansımaları olan tüylerinden söz ediliyor. Niçin? Ve niçin Süleyman’ın Meselleri’nde oldukça benzer bir “gümüş işlemeli bir filede altın elmalar” imgesiyle, söz konusu imgenin “bu, yerinde söylenmiş bir sözdür” şeklindeki yorumu yeniden ortaya çıkıyor? Ve niçin Neşideler Neşidesi’nde, “gözleri güvercinler gibi olan” kıza dönerek ona, “Ey sevgilim, sana altın dizileri yapacağız, gümüşten düğmelerle,” deniyor?</p>
	<p class="block2">Yahudiler şu yorumu getiriyorlardı: Altın, kutsal metindir; gümüş ise harfler ya da sözcükler arasındaki beyaz alanlardır. Ve onlardan, belki de Roberto’nun bilmediği, ancak hâlâ birçok hahama esin veren birisi, ince bir biçimde işlenmiş gümüş bir filede duran altın elmaların, kutsal metnin her cümlesinde (ama kesinkes dünyanın her nesne ya da olayında) biri belirgin öteki saklı olan iki yüz bulunduğunu, belirgin olanın gümüş, ancak altından olduğu için daha değerli olanın ise gizli yüz olduğunu söylemişti. Gümüş iplerinin elmaları sardığı fileye uzaktan bakan kişi, elmaların gümüşten olduğunu sanır, ancak daha iyi baktığında altının ihtişamını keşfedecektir.</p>
	<p class="block2">Kutsal Kitap’ın <i class="calibre4">prima facie</i> içerdiği her şey gümüş gibi parlar, ancak onun gizli anlamı altın gibi parıldar. Tanrı sözünün ihlal edilmesi olanaksız dürüstlüğü, bir mahremiyet peçesiyle örtülmüş gibidir ve gizemin gölgesinde durur. O, incilerin domuzlara atılmaması gerektiğini söyler. Güvercin gözleri olmak demek, sözcüklerin harfsel anlamına takılıp kalmamak, onların mistik anlamına nüfuz etmeyi bilmek demektir.</p>
	<p class="block2">Ancak bu sır, güvercin gibi, elden kaçar ve asla nerede olduğu bilinmez. Güvercin, dünyanın hiyeroglifler aracılığıyla konuştuğuna işaret etmektedir; dolayısıyla kendisi, hiyeroglifler anlamına gelen hiyerogliftir. Söylemeyen ve gizlemeyen, yalnızca gösteren bir hiyerogliftir.</p>
	<p class="block2">Başka Yahudiler güvercinin bir kehanet olduğunu söylemişlerdi; İbranice’de güvercine tore denmesi bir rastlantı değildir: Bu sözcük, Torah’yı çağrıştırmaktadır, yani onların kutsal kitaplarını, her tür vahyin kökeni olan Kitabı Mukaddes’lerini.</p>
	<p class="block2">Güneşte uçarken güvercin yalnızca gümüş gibi parıldadığı izlenimini verir, ancak yalnızca onun gizli yüzünü keşfetmek için uzun süre beklemeyi bilenler, onun gerçek altınını ya da görkemli portakal rengini göreceklerdir.</p>
	<p class="block2">Saygıdeğer Isidoro’dan sonra Hıristiyanlar da, güvercinin, uçuşu sırasında onu aydınlatan güneşin ışınlarını yansıttığından değişik renklerde göründüğünü anımsamışlardı. O, güneşe bağlıdır; buradan da <i class="calibre4">Dal Tuo Lume i Miei Fregi</i> ya da <i class="calibre4">Per te m’adorno e splendo</i> armaları doğmuştur. Boynu ışıkta değişik renklere bürünür, gene de hep aynı kalır. Bu yüzden görünüşlere güvenmemek, sahte görünüşler altında gerçek olanını da bulmak gerektiği uyarısı yapılmıştır.</p>
	<p class="block2">Güvercinin kaç rengi vardır? Eski bir hayvan kitabının söylediği gibi:</p>
	<p class="block8">Uncor m’estuet que vos devis </p>
	<p class="block8">des columps,qui sunt blans et bis: </p>
	<p class="block8">li un ont color aierine, </p>
	<p class="block8">et li autre l’ont stephanine; </p>
	<p class="block8">li un sont neir, li autre rous, </p>
	<p class="block8">li un vermel, l’autre cendrous, </p>
	<p class="block8">et des columps i a plusors </p>
	<p class="block8">qui ont trestotes les colors.”</p>
	<p class="block7"> </p>
	<p class="block2">Öyleyse, Portakal Rengi bir Güvercin ne olacaktır?</p>
	<p class="block2">Roberto’nun bu konuda bir şeyler bildiğini kabul ederek, sözlerimi bağlamak üzere, Talmud’da Edom ileri gelenlerinin İsrail’e karşı, muska taşıyan kişilerin beynini dağıtacakları hükmünü verdiklerini görüyorum. Elişa, muskasını takmış ve yola çıkmıştı. Bir yasa savunucusu bunu fark etmiş ve Elişa kaçarken onu takip etmişti. Elişa ulaşacağı yere ulaştığında, muskayı çıkarmış ve onu ellerinin arasına saklamıştı. Düşmanı ona şöyle dedi: “Ellerinde ne var?” Ve o yanıtladı: “Bir güvercinin kanatları.” Öteki onun ellerini açtı. Gerçekten de güvercinin kanatları duruyordu ellerinde.</p>
	<p class="block2">Bu öykünün ne anlama geldiğini bilmiyorum, ancak çok güzel buluyorum onu. Roberto da öyle bulmuş olsa gerek.</p>
	<p class="block6">Amabilis columba, </p>
	<p class="block6">unde,unde ades volando? </p>
	<p class="block6">Quid est rei, quod altum </p>
	<p class="block6">Coelum cito secando </p>
	<p class="block6">Tam copia benigna </p>
	<p class="block6">Spires liquentem odorem? </p>
	<p class="block6">Tam copia benigna </p>
	<p class="block6">Unguenta grata stilles?”</p>
	<p class="block1"> </p>
	<p class="block2">Demek istediğim, güvercin önemli bir simgedir ve antipodlarda yitmiş bir adamın, güvercinin kendisi için ne anlama geldiğini anlamak için gözlerini iyice açmaya karar vermesini anlayabiliriz.</p>
	<p class="block2">Adaya ulaşamayan, Lilia’yı yitirmiş, her umudu paramparça olmuş Roberto için, neden görünmez Portakal Rengi Güvercin altın öze, felsefe taşma, amaçların amacına, tutkuyla istenen her şey gibi uçucu bir şeye dönüşmesindi ki? Hiçbir zaman sahip olmayacağın bir şeye öykünmek... arzular arasında en soylu olanı bu değil mi?</p>
	<p class="block2">Bu nokta bana o kadar açık (<i class="calibre4">luce lucidior</i>) görünüyor ki, Güvercin Açıklamamı daha fazla sürdürmemeye karar veriyorum.</p>
	<p class="block2">Öykümüze dönelim.</p>
	<p class="block3" id="calibre_pb_27"> </p>
</body></html>
