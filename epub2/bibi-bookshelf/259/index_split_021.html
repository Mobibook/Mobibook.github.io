<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Önceki Günün Adası</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc381954656" class="block5">20.<br class="calibre3"/>KESKİN KAVRAYIŞ VE <br class="calibre3"/>YARATICILIK SANATI</p>
	<p class="block2">Roberto hâlâ vakit yitirme, oyununu keşfetmek için Davetsiz Konuk’un oyun oynamasına izin verme eğilimindeydi. Saatleri yeniden güverteye koyuyor, onları her gün yeniden kuruyor, sonra ötekinin yapmasını engellemek amacıyla koşup, hayvanların yemini veriyordu, daha sonra o geçerse geçtiği yer belli olsun diye her odayı düzeltip güvertedeki her şeye çekidüzen veriyordu. Gündüzleri odasında kalıyor, ancak dışarıdan ya da aşağıdan her tür gürültüyü yakalamak amacıyla kapıyı yarı aralık bırakıyordu, akşamları nöbet tutuyor, alkollü içkiden içiyor, <i class="calibre4">Daphne</i>’nin daha da aşağılarına iniyordu.</p>
	<p class="block2">Birinde palamar çukurunun ötesinde geminin baş tarafına doğru iki kiler daha keşfetti: Biri boştu, dalgalı deniz nedeniyle nesneler düşmesin diye köşesine kenarlık yapılmış raflarla döşeli öteki oda tıklım tıkıştı. Güneşte kurutulmuş kertenkele derileri, ne olduğu belli olmayan meyve çekirdekleri, çeşitli renklerde taşlar, perdahlanmış çakıltaşları, mercan parçaları, bir tahta parçasının üzerinde iğneye geçirilmiş böcekler, bir kehribar parçası içinde bir sinek ile bir örümcek, kurutulmuş bir bukalemun, içinde küçük yılanlarla ufak yılanbalıklarının hareket ettiği sıvı dolu kavanozlar, Roberto’nun balinaya ait olduğunu sandığı dev balık kılçıkları, bir balığın suratını süslüyor olması gereken bir kılıç ve Roberto’nun bir tekboynuzluya ait olduğuna inandığı, ama bir deniz gergedanına ait olduğunu sandığım uzun bir boynuz gördü. Kısacası, o dönemde kâşiflerin ve doğa bilimcilerinin gemilerinde bulunması gereken odalara benzer, bilginlere özgü bir koleksiyon zevkini açığa vuran bir odaydı.</p>
	<p class="block2">Ortada açık bir sandık, sandığın dibinde de saman vardı ve içi boştu. içinde ne olabileceğini Roberto odasına dönüp kapıyı açtığı anda anladı, iki ayağı üzerinde bir hayvan duruyordu karşısında; bu karşılaşmada hayvan Roberto’yu, etiyle kemiğiyle Davetsiz Konuk olsa düşmeyeceği denli dehşete düşürdü.</p>
	<p class="block2">Bir fare, dev bir lağım faresi, hayır hayır, bir öcü, boyu insanın belini geçen, yerde uzanan uzun kuyruğu, sabit gözleriyle iki ayağının üzerinde durmuş, iki küçük kola benzeyen öteki iki ayağını ona doğru uzatmış bir öcüydü bu. Kısa tüylüydü, karnında bir çuval, bir açıklık, doğal bir çanta vardı, buradan aynı türden küçük bir canavar göz ucuyla bakıyordu. Roberto’nun ilk iki akşam fareler üzerine nasıl sayfalar dolusu yazı yazdığını biliyoruz; bunların gemilerin barındırabileceği büyüklük ve vahşilikte olmalarını bekliyordu. Ancak şimdi gördüğü hayvan, onun en korkulu bekleyişlerini bile aşan bir şeydi. Ve insan gözünün bu yapıda fareleri asla görmemiş olduğuna inanıyordu -bunda da haksız sayılmazdı, çünkü sonra göreceğimiz gibi, benim de tahmin ettiğim üzere, bu bir keseli hayvandı. ilk korku ânı geçtikten sonra, işgalcinin hareketsizliğinden belli oldu ki, bu saman doldurulmuş, üstelik kötü bir biçimde saman doldurulmuş bir hayvandı ya da gemi ambarında kötü korunmuştu: Deriden berbat bir çürümüş organ kokusu yayılıyordu ve sırttan şimdiden saman demetleri sarkıyordu.</p>
	<p class="block2">Davetsiz Konuk, Roberto harikalar odasına girmeden biraz önce oradan en etkili parçayı almış ve Roberto hayran hayran bu müzeyi izlerken, belki de kurbanının aklım yitirip, kendini küpeşteden atarak denizde yok olacağını umarak onu odasına koymuştu. Ölmemi istiyor, çıldırmamı istiyor, diye mırıldanıyordu, ama faresini ona lokma lokma yedireceğim, onu balsamlayıp o raflara koyacağım, nerede saklanıyorsun lanet olası, neredesin, belki de çıldırıp çıldırmadığımı görmek için bana bakıyorsun, ama asıl ben seni çıldırtacağım, alçak.</p>
	<p class="block2">Filintanın dipçiğiyle hayvanı güverteye sürüklemiş ve tiksintisini yenerek, hayvanı elleriyle tutup denize atmıştı.</p>
	<p class="block2">Davetsiz Konuk’un kaldığı odayı bulmaya karar vermiş, artık yere saçılmış olan odun parçalarının üzerinde yeniden yuvarlanmamaya özen göstererek, odunluğa geri dönmüştü. Odunluğun ötesinde, <i class="calibre4">Amarilli</i>’de bisküvilik sota (ya da soute) adını verdikleri bir yer bulmuştu: Bir örtünün altında, iyi sarılmış ve korunmuş halde, her şeyden önce kamarasındakinden daha güçlü, çok büyük bir dürbün, belki de gökyüzü araştırmaları için tasarlanmış bir teleskop bulmuştu. Ancak teleskop, hafif metalden büyük bir leğenin içindeydi ve leğenin yanında niteliği belli olmayan metal çubuklar, çevresinde halkalar bulunan yuvarlak bir bez parçası, bir tür miğfer ve nihayet kokusundan koyu ve kokuşmuş yağla dolu olduğu anlaşılan üç şişkin kap başka kumaş parçalarına düzgün bir biçimde sarılmıştı. Tüm bunların neye yarayabileceğini Roberto kendisine sormadı: O anda canlı bir yaratığı bulmak istiyordu.</p>
	<p class="block2">Daha çok, sotanın altında başka bir alanın bulunup bulunmadığına baktı. Vardı, ancak çok alçaktı, o kadar alçaktı ki ancak diz üstünde ilerlemek mümkündü. Burasını, akreplerden korunmak için ve tavanı yakma korkusuyla kandili aşağıya doğru tuttuğunda keşfetmişti. Kısa bir sürünmeden sonra bu yerin sonuna varmış, kafasını sert karaçama, <i class="calibre4">Daphne</i>’nin en uçtaki Thule’sine çarpmıştı, bunun ötesinde suyun gemi teknesine vurduğu işitiliyordu. Şu halde, bu çıkmaz tünelin ötesinde başka bir yer olamazdı.</p>
	<p class="block2">Sonra durmuştu, sanki <i class="calibre4">Daphne</i> onun için başka gizler saklıyor olamazmış gibi.</p>
	<p class="block2">Bir hafta içinde ve boşuna geçmiş denemeyecek bir sürede Roberto’nun her şeyi görememiş olması tuhaf bir şey gibi geliyorsa, düzensiz bir planı olan büyük ve dededen kalma bir evin tavanarasına ya da mahzenlerine giren bir çocuğu düşünmek yeterli olacaktır. Her adımda içi eski kitaplarla dolu sandıklar, solmuş giysiler, boş şişeler ve bir sürü hayranlık uyandırıcı şey, yıpranmış mobilyalar, tozlu ve sallanan dolaplar çıkar çocuğun karşısına. Çocuk gider, bir hazine bulmak için oyalanır, bir hol, karanlık bir koridor görür ve orada korkutucu bir varlık bulunduğunu düşünür, araştırmasını bir başka sefere bırakır ve her defasında, bir yandan fazla içine dalmaktan çekinerek, öte yandan yakınlardaki keşiflerin verdiği heyecanla dolu, neredeyse sonraki keşiflerin tadını çıkararak, kısa adımlarla yoluna devam eder ve bu tavanarası ya da mahzen hiçbir zaman bitmez, tüm çocukluğu boyunca, hatta daha sonra da karşısına yeni köşeler çıkarır.</p>
	<p class="block2">Bir de bu çocuğu her defasında yeni gürültüler korkutsa ya da onu bu dolambaçlı yollardan uzak tutmak için ona her gün insanın kanını donduran efsaneler anlatılsa -üstelik bu çocuk bir de sarhoş olsa-, alanın her yeni serüvende nasıl genişlediği açıklık kazanır. Roberto’nun henüz kendisine düşmanlık gösteren bu alandaki yaşantısı da farklı olmamıştı.</p>
	<p class="block2">Sabahın ilk saatleriydi ve Roberto yeniden düş görüyordu. Hollanda’yı görüyordu düşünde. Kardinalin adamları <i class="calibre4">Amarilli</i>’ye binmesi için onu Amsterdam’a götürürken olmuştu şimdi düşledikleri. Yolculuk sırasında bir kentte mola vermişler ve Roberto katedrale girmişti. İtalyan ile Fransız kiliselerinden onca farklı olan neflerin temizliğinden çok etkilenmişti. Süslemelerin bulunmadığı bu neflerde, yalnızca çıplak sütunlara asılmış birkaç sancak vardı, cam pencereler aydınlıktı ve üzerlerinde herhangi bir tasvir yoktu, güneş pencerelerde süt beyazı bir atmosfer yaratıyordu, bu atmosferi yalnızca daha aşağıda dua eden birkaç siyah insan figürü bozuyordu. O huzur içinde, sanki sütun başlıklarından ya da tonozdaki kilit taşlarından doğup, fildişi havada gezinen tek bir ses işitiliyordu, hüzünlü bir melodi. Sonra küçük bir kilisede, koronun gezinti yerinde, siyahlar giymiş bir başkası, bir köşede tek başına, gözlerini boşluğa dikmiş küçük bir flüt çalıyordu.</p>
	<p class="block2">Daha sonra, müzik sona erdiğinde, acaba ona ufak bir para yardımında bulunsam mı diye düşünerek, flüt çalanın yanına yaklaştı; adam Roberto’nun yüzüne bakmaksızın övgüleri için ona teşekkür etti ve Roberto adamın kör olduğunu anladı. Çanlardan sorumluydu adam <i class="calibre4">(der Musicyn en Directeur van de Klokwerken, le carillonneur, der Glockenspieler</i>, diyerek Roberto’ya açıklamaya çalıştı), ancak akşamleyin avluda ve kilisenin çevresindeki mezarlıkta dolaşan inançlı kimseleri flütün sesiyle eğlendirmek de işinin bir parçasıydı. Birçok melodi biliyordu ve bazı melodiler üzerine giderek daha karmaşık iki, üç, bazen beş çeşitleme geliştiriyordu, notaları okuması da gerekmiyordu: Doğuştan kördü ve kilisesinin bu güzel aydınlık (böyle demişti, aydınlık) alanında, söylediğine göre güneşi teniyle görerek hareket ediyordu. Çalgısının mevsimlere ve sabah ile günbatımının sıcaklığına tepki gösteren canlı bir şey olduğunu açıkladı ona, kilisede tahtaya sabit bir kusursuzluk veren bir tür her yere yayılmış bir sıcaklık vardı her zaman -ve Roberto kendisi bu açıklıkta üşürken, kuzeyli bir adamın her yere yayılmış sıcaklığa sahip olabildiği fikri üzerinde düşünmüştü.</p>
	<p class="block2">Müzisyen ona iki kez daha ilk melodiyi çaldı ve parçanın adının “Doen <i class="calibre4">Daphne</i> d’over schoone Maeght” olduğunu söyledi. Her tür armağanı reddetti, Roberto’nun yüzüne dokundu ve ona “<i class="calibre4">Daphne</i>”nin tatlı bir şey olduğunu ve tüm yaşamı boyunca ona eşlik edeceğini söyledi ya da en azından Roberto böyle anladı.</p>
	<p class="block2">Şimdi Roberto, <i class="calibre4">Daphne</i>’de, gözlerini açıyor ve hiç kuşkusuz aşağıda, tahtanın çatlakları arasından “<i class="calibre4">Daphne</i>”nin notalarının geldiğini işitiyordu, sanki çeşitlemelere girmeye cesaret etmeksizin, ısrarlı bir nakarat gibi melodinin ilk tümcesini düzenli aralıklarla yineleyen daha metalik bir alet tarafından çalınıyordu.</p>
	<p class="block2">Hemen kendisine, <i class="calibre4">Daphne</i> adında bir <i class="calibre4">fluyt</i> üzerinde olup, adı “<i class="calibre4">Daphne</i>” olan bir flüt parçasını duymanın çok zekice bir simge olduğunu söyledi. Bunun bir rüya olduğunu düşünerek kendisini aldatması boşunaydı. Davetsiz Konuk’un yeni bir mesajıydı.</p>
	<p class="block2">Bir kez daha silahını kuşanmıştı, gene varildeki içkiden içerek güç kazanmış ve sesi izlemişti. Saatlerin bulunduğu odadan geliyor gibiydi. Ancak, saatleri güverteye yaydığından bu yana oda boş kalmıştı. Yeniden oraya gitti. Oda hâlâ boştu, ancak müzik dipteki duvardan geliyordu. ilk geldiğinde saatleri görmenin şaşkınlığıyla, ikincisinde ise saatleri soluk soluğa dışarı taşıma telaşıyla kamaranın gemi teknesine kadar ulaşıp ulaşmadığını hiç düşünmemişti. Eğer öyle olsa, dipteki duvarın bombeli olması gerekirdi. Ama bombeli miydi gerçekten? Saatlerin oluşturduğu manzarayla o büyük örtü bir göz yanılsamasına yol açıyor, ilk bakışta dip tarafın bombeli mi düz mü olduğu anlaşılmıyordu.</p>
	<p class="block2">Roberto örtüyü yırtmaya yeltendi ve bunun tiyatro perdesine benzer bir perde olduğunu fark etti. Perdenin arkasın da bir başka kapı vardı, ancak bu kapı da bir sürgüyle kapatılmıştı.</p>
	<p class="block2">Bakkhos’un müridlerine özgü bir cesaretle ve sanki bir tüfek darbesiyle düşmanların hakkından gelebilirmiş gibi, tüfeği doğrulttu ve yüksek sesle “Nevers et Saint-Denis!” diye bağırdı (neden olduğunu Tanrı bilir), kapıya bir tekme attı ve korkusuzca ileri atıldı.</p>
	<p class="block2">Yeni mekânı işgal eden nesne bir orgtu; tepesinde yirmi kadar çubuk bulunuyordu ve çubuklar arasındaki açıklıklardan melodinin notaları yükseliyordu. Org duvara sabitlenmişti ve küçük metal sütunlardan bir donanımın desteklediği tahta bir yapıdan oluşuyordu. Üst yüzeyde ortada çubuklar duruyordu, ancak bunların yanlarında küçük mekanik kuklalar hareket ediyordu. Soldaki grupta bir tür dairesel bir kaide ile üzerinde kuşkusuz içi boş bir örs -bir çan gibi- görülüyordu: Kaidenin çevresinde küçük madeni çekiçlerle örse vuracak şekilde kollarını ritmik olarak hareket ettiren dört figür vardı. Farklı ağırlıktaki çekiçler, çubukların söylediği ezgiyle uyumsuzluk göstermeyen net sesler üretiyor, ancak melodiyi bir dizi akor aracılığıyla yorumluyorlardı. Roberto, evrensel armoni üzerine araştırmalarından söz eden Minimi tarikatından bir rahiple Paris’te yaptığı konuşmaları anımsadı ve yaptıkları müzikten çok yüz çizgilerinden Vulcanus ile üç Kyklop’u tanıdı, efsaneye göre Pythagoras müzik aralıklarının sayı, ağırlık ve ölçüye bağlı olduğunu kesinlerken bunlara göndermede bulunuyordu.</p>
	<p class="block2">Çubukların sağında bir kanatlı çocuk melek “<i class="calibre4">Daphne</i>” melodisinin dayandığı üçlü ölçüyü vuruyordu (elleri arasında tuttuğu tahta bir kitabın üzerindeki değnekle).</p>
	<p class="block2">Bunun hemen altındaki bir yüzey üzerinde orgun klavyesi uzanıyordu, çubukların çıkardığı notalara karşılık gelecek şekilde tuşlar yükselip alçalıyordu, sanki üzerlerinde görünmez bir el dolaşıyormuş gibi. Klavyenin altında, genellikle orgu çalan kişinin ayağıyla körükleri hareket ettirdiği yerde, beklenmedik ölçüde düzenli bir sıra içinde, üzerine dişliler, çıkıntılar takılmış bir silindir yerleştirilmişti, tıpkı notaların bir nota yaprağının nota çizgileri üzerinde çıkışlar ve inişler, beklenmedik kırılmalar, geniş beyaz alanlar ve üst üste gelen sekizliklerle dizildiği gibi.</p>
	<p class="block2">Silindirin altına yatay bir çubuk yerleştirilmişti, bu çubuk küçük kolları destekliyor, onlar da silindir döndüğünde birbiri ardı sıra silindirdeki dişlilere dokunuyorlardı ve yarı gizli çubuklar sayesinde tuşları hareket ettiriyorlardı, tuşlar da çubukları.</p>
	<p class="block2">Ancak en şaşırtıcı olgu, silindirin dönme ve çubukların hava akımı alma nedeniydi. Orgun yanında biçimiyle bir ipek böceği kozasını andıran cam bir sifon sabitlenmişti, sifonun içinde onu üç ayrı alana bölen üst üste iki elek vardı. Sifon, o ortama ışık sağlayan açık lombardan gelip, sifona aşağıdan giren bir borudan akan suyu alıyordu; boru oraya belli ki doğrudan (gizli bir pompa aracılığıyla) denizden çekilen sıvıyı boşaltıyordu, ancak kozaya suyun havayla karışık olarak girmesini sağlayacak şekilde boşaltıyordu suyu.</p>
	<p class="block2">Su kaynarcasına kozanın alt kısmından basınçla giriyor, kozanın içinde iç yüzlere karşı bir çevrinti oluşturuyor ve hiç kuşkusuz iki eleğin emdiği havayı serbest bırakıyordu. Kozanın üst bölümünü çubukların tabanına bağlayan bir borudan hava mekanik nefes hareketleriyle ezgiye dönüşüyordu. Buna karşın, alt bölümde yoğunlaşmış olan su oradan bir kamış aracılığıyla çıkıyor ve küçük bir değirmen çarkının kanatlarını hareket ettirip, sonra aşağıda duran metal bir tasın içine dökülüyor ve oradan bir başka boruyla lombarın ötesine akıyordu.</p>
	<p class="block2">Çark, bir çubuğu hareket ettiriyor, çubuk silindir üzerindeki dişliler arasına oturarak, silindirin hareketine katılıyordu.</p>
	<p class="block2">Sarhoş Roberto’ya tüm bunlar doğal göründü, o kadar doğal göründü ki, silindir giderek yavaşlayıp, çubuklar melodi boğazlarında sönüp gitmişcesine ıslık sesi çıkardığı, Kyklop’lar ile kanatlı çocuk melek vuruşlarına son verdiği anda kendisini ihanete uğramış hissetti. Şurası açıktı ki -onun yaşadığı dönemde sürekli hareketten çok. söz edilmesine karşın-suyun emilmesini ve akmasını düzenleyen saklı pompa ilk dürtüden sonra belli bir süre hareket edebiliyor, ancak sonra gücünün sonuna ulaşıyordu.</p>
	<p class="block2">Roberto neye daha çok şaşırması gerektiğini bilmiyordu: Bu becerikli teknik hayalete mi -çünkü ölmüş çocukların ya da kanatlı çocuk meleklerin danslarını harekete geçirebilen benzerlerinden söz edildiğini duymuştu- yoksa Davetsiz Konuk’un -başkası olamazdı- düzeneği o sabah ve o saatte harekete geçirmiş olmasına mı?</p>
	<p class="block2">Hem kendisine hangi mesajı iletmek için? Belki de Roberto’nun en baştan yenilgiye uğramış olduğunu. <i class="calibre4">Daphne</i>, umutsuzca ortaya çıkarmaya çalışarak tüm ömrünü geçireceği daha ne çok sürpriz gizleyebilirdi?</p>
	<p class="block2">Bir filozof ona Tanrı’nın, dünyayı yaratmış olduğu için dünyayı bizden daha iyi tanıdığını söylemişti. Ve çok az da olsa tanrısal bilgiye uyum sağlamak için dünyayı büyük bir bina gibi algılamak ve onu kurma denemesine girişmek gerekiyordu. Roberto da böyle yapmalıydı. <i class="calibre4">Daphne</i>’yi tanımak için onu inşa etmesi gerekiyordu.</p>
	<p class="block2">Dolayısıyla masanın başına geçmiş ve gerek <i class="calibre4">Amarilli</i>’nin yapısından gerek o âna dek <i class="calibre4">Daphne</i>’de gördüklerinden esinlenerek geminin profilini çizmişti. Pekâlâ, diyordu, kıç kasarasında konaklama odalarıyla aşağıda dümencinin odası var; daha aşağıda (ancak hâlâ güverte düzeyinde) nöbetçi mekânı ve dümen yekesinin geçtiği boşluk. Dümen yekesi kıç tarafına çıkıyor olmalı ve o sınırdan ötede başka hiçbir şey olamaz. Tüm bunlar, baş kasarasındaki mutfakla aynı düzeyde. Sonra, cıvadra bir başka yükseltiye dayanıyor ve orada -Roberto’nun karmakarışık ifadelerini doğru yorumluyorsam- o dönemde popoları dışarıda ihtiyaçlarını giderdikleri şu yerler olmalı. Mutfaktan aşağı inildiğinde, azık ambarına varılıyordu. Burasını göndere, payandanın sınırlarına kadar dolaşmıştı, orada da başka bir şey olamazdı. Aşağıda palamarları ve fosil birikintisini bulmuştu. Daha öteye gidilemiyordu.</p>
	<p class="block2">Sonra geriye dönüyor ve tüm güverte altını, kuşluk ile bostanı geçiyordu. Eğer Davetsiz Konuk kendi isteğiyle hayvan ya da bitki biçimini alamıyorsa, orada saklanamazdı. Dümen yekesinin altında saatlerle org vardı. Orada da oda gemi teknesiyle son buluyordu.</p>
	<p class="block2">Daha aşağı inerek, gemi ambarının öteki erzakların, safra ve odunların bulunduğu en geniş bölümünü bulmuştu; boşluk sesi veren sahte bir dip kısım olmadığından emin olmak için yan tarafı eliyle tıklatmıştı. Eğer bu gemi normal bir gemiyse, sintinede gizlenecek başka bir yer olmaması gerekirdi. Tabii, Davetsiz Konuk suyun altında bir sülük gibi geminin omurgasına yapışıp, gece vakti bir salyangoz gibi gemide dolaşmıyorsa... ama bütün açıklamalar arasında -kaldı ki başka açıklamaları da sınamaya hazırdı- bu ona en az bilimsel olanı gibi görünüyordu.</p>
	<p class="block2">Kıç tarafında, aşağı yukarı orgun altında, leğenin, teleskopun ve öteki aletlerin bulunduğu küçük oda vardı. Onu gözden geçirirken, diye düşünüyordu, mekânın tam dümenin -arkasında bitip bitmediğini kontrol etmemiştim; ancak yapmakta olduğu çizimden, ona öyle geliyordu ki, kâğıt başka bir boşluğu tasarlamasına olanak vermiyordu -kıç tarafının kavisini iyi çizdiyse eğer. Aşağıda bir tek, çıkmaz tünel kalıyordu ve bunun ötesinde başka bir şey bulunmadığından emindi.</p>
	<p class="block2">Böylece, gemiyi bölümlere ayırarak, tamamen doldurmuştu ve yeni herhangi bir odaya yer kalmıyordu. Sonuç: Davetsiz Konuk’un sabit bir yeri yoktu. Roberto’nun hareketine göre hareket ediyordu; olması gerektiğini bildiğimiz, ancak asla görmediğimiz ayın öteki yüzü gibiydi. Ayın öteki yüzünü kim görebilirdi? Gezegenlerde yaşayan birisi: Hareket etmeksizin bekleyebilir ve gizli yüzü görebilirdi. Davetsiz Konuk’la birlikte hareket ettiği sürece ya da Davetsiz Konuk’un hamlelerini kendisine bağlı olarak seçmesine izin verdiği sürece, onu asla görmeyecekti.</p>
	<p class="block2">Gezegen haline gelmeli ve Davetsiz Konuk’u hareket etmeye zorlamalıydı. Ve o alt güvertedeyken, Davetsiz Konuk kesinlikle güvertede bulunduğuna göre -ya da tam tersi-, onu alt güvertede olduğuna inandırmalı ve güvertede faka bastırmalıydı.</p>
	<p class="block2">Davetsiz Konuk’u aldatmak için, O kendisini yazı yazmakla meşgul sansın diye kaptan kamarasında ışığı açık bırakmıştı. Sonra kıç kasarasının en üstüne gidip gizlenmişti, tam çanın arkasına, böylece döndüğünde cıvadra altındaki alanı denetleyebiliyor ve önünde güverteyle kıç tarafındaki fenere kadar öteki kasarayı gözleyebiliyordu. Tüfeğini yanına koymuştu korkarım, içki fıçısını da.</p>
	<p class="block2">Geceyi, uyuyakalmamak için şafak sökene dek kulaklarını çimdikleyip, her tür gürültüye tepki vererek geçirmişti, sanki hâlâ Doktor Byrd’i gözetliyormuş gibi. Boşuna.</p>
	<p class="block2">Bunun üzerine kamaraya dönmüştü, bu arada ışık sönmüştü. Ve kâğıtlarını karmakarışık bir halde bulmuştu. O güvertede gecenin soğuğu ve sabahın çiviyle donarken, Davetsiz Konuk geceyi belki de Sinyora’ya yazdığı mektupları  okuyarak, orada geçirmişti!</p>
	<p class="block2">Hasmı, onun anılarına girmişti... Salazar’ın uyarılarını anımsadı: Tutkularını ortaya koymakla, kendi ruhunda bir gedik açmıştı. Güverteye koşturmuş ve rastgele bir kurşun sallamış, bir direği sıyırmış, sonra kimseyi öldürmediğini fark edinceye kadar yeniden ateş etmişti. Tüfeği yeniden doldurması için gereken zaman içinde, düşman iki atış arasında bu patırtıya gülerek gezmeye çıkabilirdi -patırtı yalnızca hayvanları etkilemişti, aşağıdan bağrışıyorlardı.</p>
	<p class="block2">Demek gülüyordu. Nerede gülüyordu peki? Roberto çizimine geri dönmüş ve kendisine teknelerin yapısı hakkında hiçbir şey bilmediğini söylemişti. Çizim yalnızca boyu, aşağıyı ve uzunluğu gösteriyordu, eni göstermiyordu. Uzunlamasına görüldüğünde (biz buna dikey kesitinde derdik) gemi gizlenilecek olası başka yerler göstermiyordu, ancak enlemesine değerlendirildiğinde, önceden keşfedilmiş odaların ortasında başkaları olabilirdi.</p>
	<p class="block2">Roberto ancak şimdi düşünüyordu, ama bu gemide hâlâ çok fazla şey eksikti. Örneğin, başka silah bulamamıştı. Diyelim ki gemiciler silahları alıp götürmüş olsunlar -gemiyi kendi istekleriyle terk ettiyseler şayet. Ama <i class="calibre4">Amarilli</i>’de gemi ambarında kötü havaların yol açtığı zararlar durumunda direkleri, geminin yanlarını ya da dümeni onarmak için birçok onarım tahtası bulmuştu, oysa burada mutfağın ocağında kullanılmak üzere kısa bir süre önce kurutulmuş birçok küçük odun parçası bulmuş, ancak meşe, karaçam ya da bekletilmiş çam ağacına hiç rastlamamıştı. Marangozluk tahtanın yanı sıra marangozluk malzemeleri de eksikti: Testereler, değişik biçimlerde keserler, çekiçler ve çiviler...</p>
	<p class="block2">Başka oda var mıydı? Çizimi yeniden yaptı ve gemiyi yandan görüyormuş gibi değil de, ona kuşbakışı yukarıdan bakıyormuş gibi çizmeye çalıştı. Ve aklında canlandırdığı bu arı kovanına, orgun bulunduğu kabinin altına, bir delik daha yerleştirilebileceğine karar verdi, buradan sonuçta merdiven olmaksızın tünele inilebilirdi. Eksik olan her şeyi içermeye yetmezdi, ama ne olursa olsun fazladan bir delikti. Eğer çıkmaz tünelin alçak tavanında bir geçit, bu yepyeni mekâna çıkılabilecek bir delik var idiyse, oradan saatlerin bulunduğu yere çıkılabilir ve oradan da tüm gemi teknesi yeniden boydan boya geçilebilirdi.</p>
	<p class="block2">Roberto artık Düşmanın oradan başka bir yerde olamayacağından emindi. Aşağıya koştu, tünele girdi, ancak bu kez yukarıyı aydınlatıyordu. Ve küçük bir kapı vardı. Kapıyı hemen açma güdüsüne karşı direndi. Davetsiz Konuk orada idiyse, başını dışarı çıkarmasını bekleyecek ve onun hakkından gelecekti. Casale’de olduğu gibi, saldırıyı beklenmediği yerden gerçekleştirerek onu faka bastırmak gerekiyordu.</p>
	<p class="block2">Orada bir boşluk var idiyse, bu boşluk teleskopun bulunduğu boşlukla bitişik olmalıydı ve oradan geçmek gerekecekti.</p>
	<p class="block2">Yukarı çıktı, sotadan geçti, aletlerin üzerinden atladı ve karşısında bir duvar buldu, ancak şimdi fark ediyordu ki, bu duvar gemi teknesinin sert tahtasından değildi.</p>
	<p class="block2">Duvar oldukça zayıftı: Müziğin geldiği yere girerken yaptığı gibi, sert bir tekme vurmuş ve tahta çökmüştü.</p>
	<p class="block2">Dipteki yuvarlak duvarların üzerindeki küçük penceresiyle, bir sıçan yuvasının zayıf ışığı içinde bulmuştu kendisini. Ve orada bir şiltenin üzerinde, neredeyse dizlerini çenesine dek çekmiş, kolunu bir tabancayı kapmak için uzatmış, Öteki vardı.</p>
	<p class="block2">Yaşlı biriydi, gözbebekleri genişti, kuru yüzünü kısmen ağarmış ince bir sakal çevreliyordu, başının üzerindeki birkaç ağarmış saç teli dik duruyordu, yabanmersini rengi dişetlerinin göründüğü ağzında hemen hiç diş yoktu, bir zamanlar rengi siyah olan, ama artık yıkanmamış lekelerle yağ içindeki bir kumaş parçasının içine gömülmüştü.</p>
	<p class="block2">Neredeyse iki eliyle yapıştığı tabancayı doğrultmuş, kolları titrerken zayıf bir sesle bağırıyordu. İlk cümle Almanca ya da Hollandaca’ydı, ikincisi ise, hiç kuşkusuz aynı mesajı yineliyordu, yarım yamalak bir İtalyanca ile söylenmişti kâğıtlara bakarak, muhatabının nereli olduğunu çıkardığının bir göstergesiydi bu.</p>
	<p class="block2">“Sen kımıldarsan, ben vururum!”</p>
	<p class="block2">Roberto gördüğü şeyden öylesine şaşkınlığa uğramıştı ki, tepki göstermekte gecikti. İyi de oldu, çünkü silahın horozunun kaldırılmamış olduğunu, dolayısıyla Düşmanın askeri sanatlardan pek anlamadığını fark etme fırsatını buldu.</p>
	<p class="block2">Bunun üzerine iyi niyetle yaklaşmış, tabancayı namlusundan yakalamış ve kabzaya sıkı sıkıya sarılmış ellerden silahı almaya çalışmıştı, bu arada ihtiyar öfkeli ve çocukça çığlıklar atıyordu.</p>
	<p class="block2">, Roberto sonunda güçbela silahı elinden almıştı, beriki kendini yere bırakmıştı ve Roberto onun yanına diz çöküp, adamın başını tutmuştu.</p>
	<p class="block2">“Bayım,” demişti, “ben size kötülük etmek istemiyorum. Dostum ben. Anladınız mı? Amicus!”‘</p>
	<p class="block2">Öteki ağzını açıp kapıyor, ancak konuşmuyordu; yalnızca gözlerinin akı ya da kırmızısı görünüyordu; Roberto onun ölmek üzere olduğundan kaygılandı. Adamı güçsüz kolundan tuttu ve onu kendi kaldığı yere götürdü. Ona su ikram etti, biraz alkollü içkiden içirdi ve adam “Gratias ago, domine” dedi, onu kutsuyormuşcasına elini kaldırdı ve bu noktada Roberto, kıyafetini daha iyi gözden geçirerek onun bir din adamı olduğunu fark etti.</p>
	<p class="block3" id="calibre_pb_21"> </p>
</body></html>
