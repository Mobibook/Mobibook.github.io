<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Önceki Günün Adası</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc381954657" class="block5">21.<br class="calibre3"/>TELLURİS THEORİA SACRA</p>
	<p class="block2">Bu karşılaşmayı izleyen iki günlük söyleşmeyi yeniden kurmaya kalkışmayacağız. Bunun bir nedeni de, bu noktadan başlayarak Roberto’nun notlarının daha kısa ve özlü bir nitelik kazanmasıdır. Belki de Sinyora’ya açtığı gizlerin yabancı gözlerin bakışıyla karşılaşması yüzünden (hiçbir zaman yeni yol arkadaşına bunu sorma cesaretini gösteremedi), günlerce yazmayı bir yana bırakıp, öğrendiklerini ve olanları oldukça daha soğuk bir üslupla kaydediyor.</p>
	<p class="block2">Evet, Roberto peder Caspar Wander-drossel’le karşı karşıyaydı; Caspar, yalnızca <i class="calibre4">e Soaetate lesu, oltm in Herbipolitano Francomae Gymnasia, postea in Collegia Romano Mathematum Professor</i> olmakla kalmıyordu, aynı zamanda Cemiyet Üst Kurulu’nda astronomluk ve başka birçok bilim koluyla ilgili araştırmalar yapıyordu. Daha önce de Vereenigde Oost-Indische Compagnie için bu yollarda seyretmiş olan Hollandalı bir kaptanın komuta ettiği <i class="calibre4">Daphne</i>, Süleyman Adaları’nı bulmak için aylar önce Akdeniz kıyılarını bırakmış, Afrika’nın çevresini dolaşmıştı. Tam olarak Doktor Byrd’in <i class="calibre4">Amarilli</i> ile yapmak istediği şeydi bu -şu farkla: <i class="calibre4">Amarilli</i>, Süleyman Adaları’nı batıyı doğu kabul ederek arıyordu-, oysa <i class="calibre4">Daphne</i> bunun tam tersini yapmıştı, ancak bu pek önemli değil: Antipodlara her iki taraftan da ulaşılıyordu. Adada (peder Caspar kumsalın ötesini, ağaçların arkasını işaret ediyordu), Malta Gözlemevini kurmak gerekiyordu. Bu Gözlemevinin ne olduğu açık değildi ve peder Caspar tüm dünyanın sözünü edeceği kadar ünlü bir giz gibi fısıldıyordu onun adını.</p>
	<p class="block2">Oraya ulaşmak <i class="calibre4">Daphne</i>’nin epey zamanını almıştı. O zamanlar denizlerde nasıl yol alındığı bilinir. İsa Cemiyeti’nin misyonlarının olduğu yerlere uğramak gerektiğinden, güneydoğuya, Yeni Gine’deki Porto Sancti Thomae’a doğru seyretmek amacıyla Moluk adalarını geride bıraktıktan sonra, bir fırtınanın sürüklediği gemi, asla görülmemiş denizlerde yolunu yitirmiş, çocuk büyüklüğünde, uzun kuyruklu ve karnında bir kesesi bulunan kocaman farelerin yaşadığı bir adaya ulaşmıştı, Roberto bu hayvanların samanla doldurulmuş bir örneğini görmüştü (hatta peder Caspar, “Peru’ya bedel bir Wunder’i” denize attığı için Roberto’yu paylıyordu).</p>
	<p class="block2">Bunlar, peder Caspar anlatmayı sürdürüyordu, dost hayvanlardı, küçük ellerini uzatıp, gemiden inenlerin çevresini sararak, hatta giysilerini çekerek onlardan yiyecek istiyorlardı, sonra birinci sınıf hırsızlara taş çıkartırcasına, bir denizcinin ceplerinden bisküvi çalmışlardı.</p>
	<p class="block2">Peder Caspar’ı tamamen desteklemek üzere izninizle araya gireceğim: Böyle bir ada gerçekten de vardır ve başka hiçbir adayla karıştırılması mümkün değildir. Bu sözde kanguruların adı Quokkas’dır ve yalnızca orada, Rottnest Island’da yaşarlar, Hollandalılar bu adayı bir süre önce keşfetmiş ve ona <i class="calibre4">rottenest</i>, yani iri fareler yuvası adını vermişlerdi. Ancak sözünü ettiğimiz ada Perth’in karşısında bulunduğundan; bu, <i class="calibre4">Daphne</i>’nin Avustralya’nın batı kıyısına ulaştığı anlamına gelmektedir. Ekvator’un biraz aşağısına inerek doğuya gitmesi gerekirken, bu sırada otuzuncu güney paraleli üzerinde ve Moluk adalarının batısında bulunduğunu düşünürsek, <i class="calibre4">Daphne</i>’nin rotayı yitirdiğini söylemek durumundayız.</p>
	<p class="block2">Bununla kalsa gene iyi. <i class="calibre4">Daphne</i>’nin adamları adadan biraz uzakta bir kıyı görmüş olsalar gerek, ancak bunun bir başka kemirgenin yaşadığı bir başka adacık olduğunu düşünmüşlerdi. Bambaşka bir şey arıyorlardı ve kimbilir gemideki aygıtlar peder Caspar’a neler anlatıyordu. Kesin olarak, insanoğlunun yüzyıllardır düşünü gördüğü Terra Incognita ile Australis’ten birkaç kürek darbesi uzaklıktaydılar. Anlaşılması güç olan nokta şu: Göreceğimiz gibi, <i class="calibre4">Daphne</i> sonunda on yedi derece güney enlemine gelmiş olduğuna göre, Avustralya’yı görmeksizin onun çevresinde nasıl yol almışlardı? Ya yeniden kuzeye çıkıp, şu ya da bu kumsalda karaya oturma tehlikesini göze alarak, Avustralya ile Yeni Gine arasından geçmişlerdi; ya da Avustralya ile Yeni Gine arasından geçip, hep açık denizi görerek güneye doğru seyretmişlerdi.</p>
	<p class="block2">Aşağı yukarı öykümüzün geçtiği aylarda Abel Tasman da Batavia’dan yola çıkarak, Van Diemen adını verdiği ve bugün Tasmanya olarak bildiğimiz bir kara parçasına ulaşmamış olsa, bir roman anlattığıma inanabilirdiniz; ancak Abel Tasman da Süleyman Adaları’nı aradığından, onun ötesinde yüz kat daha büyük bir kıta bulunduğunu aklına getirmeksizin, bu kara parçasının güney kıyısının soluna doğru seyretmiş ve Yeni Zelanda’nın güneydoğusuna ulaşmış, kuzeydoğu yönünde Yeni Zelanda kıyısı boyunca yoluna devam etmişti; onu geride bıraktıktan sonra Tonga’ya yanaşıyordu; sonra, sanıyorum, aşağı yukarı <i class="calibre4">Daphne</i>’nin vardığı yere varıyor, ancak orada da mercan resifleri arasından geçip, Yeni Gine’ye doğru dümen kırıyordu. Bilardo topunun brikol gitmesi gibi bir şeydi bu, ama öyle görünüyor ki, denizciler daha yıllar boyu Avustralya’nın iki adım ötesine kadar ulaşıp onu görmemeye yazgılıydılar.</p>
	<p class="block2">Öyleyse, peder Caspar’ın öyküsünü doğru kabul edelim. Alizeleri körü körüne izleyerek, <i class="calibre4">Daphne</i> bir başka fırtınaya yakalanmış ve kötü biçimde zarar görmüştü, öyle ki üzerinde ağaç bulunmayan, ortadaki bir gölün çevresinde halka biçimindeki kumdan oluşan, Allah bilir neredeki bir adada durmak zorunda kalmışlardı. Orada gemiyi eski haline döndürmüşlerdi, gemide neden yedek onarım malzemesi bulunmadığının açıklaması işte buydu. Sonra yeniden yola çıkmışlar ve sonunda o koyda demir atmışlardı. Kaptan bir öncü birlikle birlikte kayığı karaya göndermişti, adada yaşayan kimse olmadığı sonucuna varmış, her ihtimale karşın topları doldurtmuş ve tam karaya doğru doğrultmuştu, sonra hepsi de çok önemli olan üç girişimde bulunulmuştu.</p>
	<p class="block2">İlki, artık iyice azalmış olan su ve yiyecek ikmaliydi; ikincisi, Cemiyetin doğa bilimcilerini sevindirmek üzere ülkeye götürülecek hayvanların ve bitkilerin yakalanmasıydı; üçüncüsü, gelecekteki talihsizlikleri için büyük kütüklerden, düz ve uzun tahtalardan ve her tür malzemeden oluşan yeni bir yedeği sağlamak amacıyla ağaçların kesilmesiydi; ve son olarak, Adanın yüksek bir noktasında Malta Gözlemevinin işler hale getirilmesiydi, bu en zahmetli iş olmuştu. Gemi ambarından tüm marangozluk aletlerini ve Gözlemevinin değişik parçalarını çıkarıp, kıyıya taşımak zorunda kalmışlar ve bütün bu işler, malzemeyi doğrudan koya indiremediklerinden çok zaman almıştı: Gemi ile kıyı arasında, neredeyse su yüzeyine kadar ulaşan ve çok dar birkaç geçidi bulunan, tümüyle mercanlardan oluşmuş bir kale savunma kulesi, bir hendek seti, bir toprak set, bir <i class="calibre4">Erdwall</i> -kısacası, bugün bizim mercan resifi adını vereceğimiz şey- uzanıyordu. Birçok sonuçsuz denemeden sonra, her defasında koyun güneyindeki burnu aşmak gerektiğini keşfetmişlerdi; koyun ötesinde, yanaşmalarına olanak sağlayan küçük bir koy vardı. “İşte bu yüzden, hâlâ orada arkada durmasına karşın, denizcilerin terk ettiği sandalı şimdi göremiyoruz, <i class="calibre4">heu me miserum</i>!” Roberto’nun yazıya geçirdiklerinden, bu Germenin Roma’da yaşayıp, yüz değişik ülkeden rahip arkadaşlarıyla Latince konuştuğu ve İtalyancayı pek fazla konuşamadığı anlaşılıyor.</p>
	<p class="block2">Gözlemevinin yapımı sona erdikten sonra, peder Caspar gözlemlerine başlamıştı, yaklaşık iki ay başarıyla sürmüştü bu gözlemler. Bu arada mürettebat ne yapıyordu? Miskinlik ediyordu ve gemi disiplini gevşemeye başlıyordu. Kaptan gemiye birçok damıtılmış alkollü içki fıçısı yüklemişti, bunların yalnızca fırtınalar sırasında, büyük bir tutumlulukla, güçlendirici olarak ya da yerlilerle yapılan değiş tokuşlarda kullanılması gerekiyordu; oysa her emre karşı gelen mürettebat fıçıları güverteye taşımaya başlamıştı, aralarında kaptan da olmak üzere herkes bunlardan bol bol içmişti. Peder Caspar çalışıyordu, mürettebat vahşiler gibi yaşıyordu ve Gözlemevinden müstehcen şarkılar işitiliyordu.</p>
	<p class="block2">Bir gün hava çok sıcak olduğundan, peder Caspar tek başına Gözlemevinde çalışırken rahip giysisini çıkarmış (iyi bir Cizvit rahibinin utancıyla söylüyordu: Alçakgönüllülüğe karşı günah işlemişti, keşke kendisini hemen cezalandıran Tanrı bağışlayabilseydi onu!) ve bir böcek göğsünü sokmuştu. Başlangıçta yalnızca bir sancı hissetmişti, ancak akşam gemiye döner dönmez, büyük bir ateş kaplamıştı tüm bedenini. Olaydan kimseye söz etmemişti, geceleyin kulakları uğuldamış, başı ağırlaşmıştı, kaptan rahip giysisini açmış ve ne görmüştü? Yaban arılarının, hatta çok büyük sivrisineklerin de yol açabileceği bir çıban. Ancak bu şişlik kaptanın gözünde hemen bir karaçıbana, bir kızılyaraya, karaya çalan bir kançıbanına -kısacası- <i class="calibre4">pestis, quae diatur bubonica</i>’nın son derece bariz bir belirtisi olan bir hıyarcığa dönüşmüştü -günlüğe hemen bu şekilde kaydedilmişti.</p>
	<p class="block2">Panik gemide yayılmıştı. Peder Caspar’ın böcekten söz etmesi boşunaydı: Vebalı kimse bir yere kapatılmamak için yalan söyler, bu biliniyordu. Vebayı çok iyi bildiğini ve kendisindeki şişliğin birçok nedenden ötürü veba olmadığını söylemesi boşunaydı. Salgını önlemek için mürettebat neredeyse denize atacaktı onu.</p>
	<p class="block2">Peder Caspar, yaklaşık on iki yıl önce Milano ile Kuzey İtalya’yı kasıp kavuran büyük veba salgını sırasında, öteki rahip arkadaşlarıyla birlikte, yardımlarda bulunmak, veba olgusunu yakından incelemek üzere bulaşıcı hastalıklar hastanelerine gönderilmiş olduğunu açıklamaya çalışıyordu. Dolayısıyla bu bulaşıcı hastalık hakkında çok şey biliyordu. Sudor Anglicus gibi, bireylere hem farklı yerlerde hem farklı zamanlarda musallat olan hastalıklar vardır; Dysenteria Melitensis ya da Elephantiasis Aegyptia gibi, tek bir bölgeye özgü hastalıklar vardır, veba gibi bazı başka hastalıklar da birçok bölgede, tüm yaşayanları uzun bir süre etkisi altına alırlar. imdi, vebayı, güneş lekeleri, ay tutulmaları, kuyrukluyıldızlar, saklandıkları yuvalarından dışarı çıkan yeraltı hayvanları, pis havalar yüzünden solan bitkiler haber verir: Oysa ne gemide, ne karada, ne gökte, ne de denizde bu işaretlerden hiçbiri görülmemişti. ikincisi, veba, kesinlikle bataklıklardan çıkan pis kokulu havaların, savaşlar sırasında birçok cesetin kokuşmasının, hatta sürüler halinde denizde boğulup, sonra kıyılara vuran çekirgelerin istilalarının meydana getirdiği bir hastalıktır. Hastalığın bulaşması, ağza giren ve ciğerlerden ana toplardamar aracılığıyla kalbe ulaşan bu pis hava sızıntılarıyla olur. Ancak deniz yolculuğu sırasında, su ile yiyeceğin kötü kokusu dışında -kaldı ki bu vebaya değil, iskorbüte yol açar- deniz yolcuları herhangi bir kötü havaya maruz kalmamışlar, aksine tertemiz bir hava ile son derece sağlıklı rüzgârları solumuşlardı.</p>
	<p class="block2">Kaptan, kötü havaların izlerinin giysilere ve başka birçok nesneye yapıştığını ve belki de gemide uzun bir süre bu kötü havaları muhafaza edip, sonra salgını aktaran bir şey</p>
	<p class="block2">Peder Caspar yanında, Medina’nın <i class="calibre4">l’Arte de navegar</i>’ı, Snellius’un <i class="calibre4">Typhis Bavatus</i>’u ve Pietro d’Anghiera’nın <i class="calibre4">De rebus oceanicis et orbe novo decades tres</i>’i gibi deniz yolculuğuyla ilgili bazı iyi kitaplar getirmiş ve bir gün kaptana bunları Milano’da epey ucuza satın aldığını söylemişti: Vebadan sonra, Kanallar boyunca taş sedirler üzerinde, vaktinden önce ölen bir soylu beyin tüm kitaplığı satışa çıkarılmıştı. Ve bu, denizde de yanında taşıdığı kendi küçük özel koleksiyonuydu.</p>
	<p class="block2">Bir vebalıya ait olan bu kitapların salgın hastalığın nedenleri olduğu kaptana göre açıkça ortadaydı. Herkesin bildiği gibi, veba zehirleyici merhemlerle geçmekteydi ve o sayfalarına zehir sürülmüş yapıtların sayfalarını çevirirken parmağını tükürükle ıslatıp ölen kişiler olduğunu okumuştu.</p>
	<p class="block2">Peder Caspar yırtınıyordu: Hayır, Milano’da mikroskop adı verilen çok yeni bir buluş ile vebalıların kanını incelemişti ve bu kanda <i class="calibre4">küçük solucanlar’a</i> benzer şeylerin yüzdüğünü görmüştü; işte bunlar, her tür çürümeden <i class="calibre4">vis naturalis</i> üreyen ve sonra ter gözenekleri, ağız, hatta bazen kulak yoluyla aktarılan, <i class="calibre4">propagatores exiflui, contaflium animatum</i>’un temel öğeleridir. Ancak bu üreme canlı bir şeydir ve beslenmek için kana gereksinim duyar, kâğıdın ölü lifleri arasında on iki yıl ya da daha uzun bir süre hayatta kalamaz.</p>
	<p class="block2">Kaptan açıklamaları dinlemek istemiyordu ve peder Caspar’ın küçük ve güzel kitaplığının sonu akıntılara kapılıp gözden yitmek olmuştu. Ancak bu yetmiyordu: Peder Caspar, vebanın köpeklerden ve sineklerden geçebileceğini, ancak bildiklerine dayanarak, hiçbir biçimde farelerden geçmeyeceğini anlatmaya uğraştıysa da, tüm mürettebat gemi ambarında içeriye su sızdıracak delikler açma riskini göze alıp, her tarafa ateş ederek sıçanları avlamaya koyuldu. Ve sonunda, peder Caspar’ın bir gün sonra ateşi devam ettiğinden ve hıyarcığında küçülme belirtisi görülmediğinden, kaptan kararını vermişti: Herkes Adaya çıkacak, orada pederin ya ölmesini ya da iyileşmesini ve geminin her tür kötü etkiyle akıntıdan arınmasını bekleyeceklerdi.</p>
	<p class="block2">Söylediğini yaptı da kaptan, gemideki tüm öteki canlılar silahları ve aletleriyle filikaya binmişti. Peder Caspar’ın ölümü ile geminin arınması arasında iki üç ay geçmesi gerektiği öngörüldüğünden, karada kulübeler inşa etmeye karar vermişlerdi ve <i class="calibre4">Daphne</i>’den küçük bir imalathane oluşturmaya yarayacak her şey yedeğe alınarak karaya taşınmıştı.</p>
	<p class="block2">Alkollü içki varillerinin büyük bir kısmı da tabii.</p>
	<p class="block2">“Ama iyi bir şey yapmadılar,” diye yorumda bulunuyordu Caspar buruk bir ifadeyle ve kendisini yitik bir ruh gibi bırakmış olmalarından ötürü Tanrı’nın onlara verdiği cezadan üzüntü duyarak.</p>
	<p class="block2">Gerçekten de, karaya çıkar çıkmaz, hemen gidip ormanda birkaç hayvan yakalamış, kumsalda akşam büyük ateşler yakıp üç gün üç gece şölen yapmışlardı.</p>
	<p class="block2">Olasılıkla ateşler vahşilerin dikkatini çekmişti. Ada ıssız bir ada olsa da, bu takımadalarda Afrikalılara benzer kara-tenli insanlar yaşıyordu, iyi birer denizci olmalıydı bunlar. Bir sabah peder Caspar, batıdaki büyük adanın ötesinde, kimbilir nereden gelen ve koya doğru yönelen on kadar “piragve”nin ulaştığını görmüştü. Yeni Dünya yerlilerininkine benzer kütüğe oyulmuş, ancak ikili teknelerdi bunlar: Birinde mürettebat bulunuyordu, öteki ise bir kızak gibi suda kayıyordu.</p>
	<p class="block2">Peder Caspar önce <i class="calibre4">Daphne</i>’ye doğru yönelmelerinden korkmuştu, ancak onlar gemiden uzak durmak istiyor gibiydiler ve denizcilerin karaya çıktığı küçük koya doğru ilerliyorlardı. Adadaki insanları uyarmak için bağırmaya çalışmıştı, ancak adadakiler sızmıştı. Uzun sözün kısası, denizciler ağaçlardan çıkan bu vahşileri aniden karşılarında bulmuşlardı.</p>
	<p class="block2">Ayağa sıçramışlardı, yerliler hemen savaşma niyetinde olduklarını ortaya koymuşlardı, ancak artık kimsenin bir şey anladığı yoktu ve silahlarını nerede bıraktıklarını bile bilmiyorlardı. Yalnızca kaptan öne doğru atılmış ve bir tabanca kurşunuyla saldırganlardan birini yere sermişti. Silah sesini duyan ve hiçbir beden kendisine dokunmadan arkadaşlarının öldüğünü gören yerliler, boyun eğdiklerini gösteren işaretler yapmışlar ve içlerinden birisi kaptana yaklaşarak ona boynundaki bir kolyeyi uzatmıştı. Kaptan eğilmişti; sonra, belli ki karşılığında vereceği bir nesne arıyordu ve adamlarına bir şeyler sormak için arkasını dönmüştü. Bunu yapmakla yerlilere sırtını göstermişti.</p>
	<p class="block2">Peder Wanderdrossel, yerlilerin silah sesinden de önce kaptanın cüssesinden etkilendiklerini düşünüyordu; sarı sakallı, mavi gözlü, Batavia’lı bir devdi kaptan ve bunlar olasılıkla o yerlilerin, ilahlarına atfettikleri niteliklerdi. Ancak onun sırtın ı görür görmez (barizdir ki, bu vahşi topluluklar ilahların bir sırtının da olacağını düşünmediklerinden), yerlilerin reisi hemen elinde tuttuğu topuzla kaptana saldırıp kafasını dağıtmış ve kaptan bir daha hareket etmeksizin yüzüstü yere yığılmıştı. Karatenli adamlar, denizciler kendilerini nasıl savunacağını bilemeden onların yanında bitivermiş ve onları öldürmüşlerdi.</p>
	<p class="block2">Uç gün süren korkunç bir şölen başlamıştı. Hasta olan peder Caspar her şeyi dürbünle izlemiş ve hiçbir şey yapamamıştı. Yerliler, mürettebattan kasaplık et yapmışlardı: Caspar, önce onları soyduklarını (nesneleri ve giysileri aralarında pay eden yerlilerin sevinç çığlıkları arasında), sonra parçalara ayırdıklarını, daha sonra pişirdiklerini ve en sonunda gayet sakin bir biçimde yediklerini görmüştü -dumanlı bir içecekten aldıkları yudumlar ve böyle aşağılık bir kermese eşlik etmese herkesin barışsever ezgiler olarak değerlendirebileceği ezgiler arasında.</p>
	<p class="block2">Sonra, karınları doymuş olan yerliler parmaklarıyla gemiyi göstermeye başlamışlardı. Olasılıkla gemiyle denizciler arasında bir bağlantı kurmuyorlardı: Direkleri ve yelkenlerinin görkemli görüntüsüyle, onların kanolarıyla kıyas kabul etmeyecek ölçüde farklı yapısıyla geminin insan yapımı bir şey olduğunu düşünmemişlerdi. Peder Caspar’ın söylediklerine bakılırsa (peder tüm dünyadaki putperestlerin, Roma’ya dönüşlerinde Cizvit gezginlerinin kendisine anlattığı bu kimselerin zihniyetini oldukça iyi bildiğini düşünüyordu), yerliler onun bir hayvan olduğuna inanıyorlardı ve Yamyamlara özgü tapınma törenleri sırasında geminin yansız kalmış olması yerlilerin kanısını pekiştirmişti. Öte yandan, Macellan da anlatmamış mıydı, diye kesinliyordu peder Caspar: Bazı yerliler uçarak gökten gelen gemilerin, filikaların doğal anneleri olduğuna, onları küpeşteden sarkıtarak emzirdiklerine ve sonra onları suya atarak memeden kestiklerine inanıyorlardı.</p>
	<p class="block2">Ancak şimdi birisi, olasılıkla, eğer hayvan uysalsa ve sulu etleri denizcilerin eti gibiyse, onu ele geçirmeye değeceğini öne sürüyordu. Ve <i class="calibre4">Daphne</i>’ye doğru yola çıkmışlardı. Bu noktada, barışsever Cizvit, onları uzakta tutmak için (Tarikatı ona <i class="calibre4">ad majorem Dei gloriam</i> yaşamasını ve <i class="calibre4">cujus Deus venter est</i> bazı paganları tatmin etmek için ölmemesini emrediyordu) Adaya doğrultulmuş dolu bir topun fitilini ateşlemiş ve bir top güllesini yollamıştı. <i class="calibre4">Daphne</i>’nin yan tarafı sanki hayvan öfkeyle oflayıp pofluyormuş gibi duman halesiyle kaplanırken, gülle büyük bir gürültüyle kayıkların ortasına düşmüş ve kayıklardan ikisini devirmişti.</p>
	<p class="block2">Bu mucize önemli bir sonucu beraberinde getirmişti. Vahşiler Adaya dönüp, çalılıklar arasında yok olmuşlar ve biraz sonra ellerinde çiçek taçlarıyla ve yapraklarla yeniden ortaya çıkmış, bunları bazı saygılı hareketler yaparak suya atmışlardı, sonra güneybatıya doğru yollanmış ve batıdaki adanın arkasında gözden yok olmuşlardı. Büyük kızgın hayvana, yeterli bir armağan olarak kabul ettikleri şeyi vermişlerdi ve hiç kuşkusuz bir daha asla bu kıyılarda görünmeyeceklerdi: Bölgeyi, alıngan ve öç alıcı bir yaratığın yakıp yıktığına karar vermişlerdi.</p>
	<p class="block2">İşte peder Caspar Wanderdrossel’in hikâyesi. Roberto’nun gelişinden önce, bir haftadan uzun bir süre kendisini kötü hissetmeye devam etmiş, ancak kendi imal ettiği ilaçlar sayesinde (“Spiritus, Olea, Flores, und andere dergleichen Vegetabilische, Animalische und Mineralische Medicamenten”) bir gece güvertede o ayak seslerini işittiğinde iyileşme sürecine girmişti bile.</p>
	<p class="block2">O andan başlayarak, korkudan tekrar hastalanmış, kaldığı yeri terk etmiş, ilaçları ve boş olduğunu bile fark etmediği bir tabancayla bu deliğe sığınmıştı. Ve oradan yalnızca su ve yiyecek aramak için çıkmıştı. Başlangıçta yumurtaları gücüne yeniden kavuşmak için çalmıştı, sonra meyveleri aşırmakla yetinmişti. Davetsiz Konuğun (peder Caspar’ın öyküsünde, Davetsiz Konuk doğal olarak Roberto’ydu) bilgili bir insan olduğu, gemiyi ve içerdiklerini merak ettiği kanısına varmış ve bir kazazede değil, Malta Gözlemevinin gizlerini isteyen sapkın mezhepli bir ülkenin casusu olduğunu düşünmeye başlamıştı. İşte bu yüzden iyi peder, Roberto’yu şeytanların istila ettiği bu gemiyi terk etmeye zorlamak amacıyla böyle çocukça davranmıştı.</p>
	<p class="block2">Kendi öyküsünü anlatma sırası Roberto’daydı ve Caspar’ın kâğıtlarından ne kadarını okuduğunu bilmediğinden, özellikle misyonu ve <i class="calibre4">Amarilli</i>’deki yolculuğu üzerinde durmuştu. Öyküsünü, o günün sonunda körpe bir horoz pişirip, kaptanın son şişelerinden birini açtıkları sırada anlatmıştı. Peder Caspar gücünü yeniden kazanmış ve kanını yenilemiş olsa gerekti, ikisine de artık insanlık topluluğuna yeniden dönüş gibi görünen şeyi kutluyorlardı.</p>
	<p class="block2">“Gülünç,” diye yorumda bulunmuştu peder Caspar, Doktor Byrd’in inanılmaz öyküsünü dinledikten sonra. “Böyle hayvanlık işitmedim ben hiç. Neden onlar o hayvancağıza bu kötülüğü yapıyorlardı? Boylamın sırrı hakkında her şeyi dinlemiş olmak düşünüyordum ben, ama hiç işitmedim ki boylam <i class="calibre4">unguentum armarium</i>’u kullanarak aranır! Mümkün olacak olsaydı bir Cizvit bunu keşfederdi. Bunun boylamlarla hiçbir ilişkisi yoktur, ben sana açıklayacağım işimi nasıl iyi yapıyorum ve sen göreceksin ne kadar farklı... “</p>
	<p class="block2">“Yani siz,” diye sormuştu Roberto, “Süleyman Adaları’nı mı arıyordunuz ya da boylamların sırrını mı çözmek istiyordunuz?”</p>
	<p class="block2">“Ama ikisini birden, değil mi? Sen Süleyman Adaları’nı bulursun ve sen yüz sekseninci meridyenin nerede olduğunu öğrenmiş olursun, sen yüz sekseninci meridyeni bulursun ve sen Süleyman Adaları’nın nerede olduğunu öğrenirsin!”</p>
	<p class="block2">“Ama neden bu adaların bu meridyen üzerinde bulunması gerekiyor?”</p>
	<p class="block2">“Oh mein Gott,” Tanrı beni bağışlıyor ki Çok Kutsal Adını boş yere telaffuz etmişim. In primis,” Süleyman Tapınak’ı inşa etmiştikten sonra, Krallar Kitabı’nın dediği gibi, şişman bir filu kurmuştu ve bu filu Ophir Adası’na varıyor ve oradan ona (nasıl diyorsun sen?)... quadringenti und viginti... “</p>
	<p class="block2">“Dört yüz yirmi.”</p>
	<p class="block2">“Dört yüz yirmi altın talent getiriyor, pek çok büyük bir servet: Kutsal Kitap, pek çok şey söylemek için az şey söyler, hani diyoruz ya <i class="calibre4">pars pro toto</i>. Ve İsrail’in yakınlarındaki hiçbir ülkede bu kadar pek çok büyük servet yoktu, bu demek oluyor ki o filu dünyanın en uç hududuna ulaşmıştı. Buraya.”</p>
	<p class="block2">“Ama neden burası?”</p>
	<p class="block2">“Çünkü burada oluyor Yeryüzünü tam olarak ikiye bölen meridyen yüz seksen ve öteki tarafta duruyor birinci meridyen: Şimdi sen bir iki üç diye üç yüz altmış meridyen derecesi sayarsın ve yüz seksene gelirsen, burada gece yarısıdır ve birinci meridyende öğledir. Verstanden?” Şimdi tahmin ediyorsun mu Süleyman Adaları’na neden bu ad verilmiştir? Süleyman demiştir böl çocuğu ikiye, Süleyman demiştir böl Yeryüzünü ikiye.”</p>
	<p class="block2">“Anladım, eğer yüz sekseninci meridyen üzerindeysek, Süleyman Adaları’ndayız demektir. Ama yüz sekseninci meridyen üzerinde olduğumuzu kim söylüyor?”</p>
	<p class="block2">“Malta Gözlemevi söylüyor, değil mi? Eğer önceki tüm kanıtlarım yetmeyecekseydi ki yüz sekseninci meridyen tam buradan geçiyor, bana Gözlemevi kanıtlamıştır.” Roberto’yu güverteye sürüklemiş ve ona koyu göstermişti: “Şu kuzeydeki kayalık burnu görüyorsun mu, hani kocaman ağaçların kocaman ayaklarının suyun üzerinde yürüdüğü burnu? Peki şimdi güneydeki öteki burnu görüyorsun mu? Sen iki burun aralarında bir çizgi çizersin, görürsün ki çizgi burası ile kıyı arasından geçiyordur, geminin yakınından değil kıyının biraz daha yakınından... Çizgiyi gördün mü? Senin hayal gücünün gözleriyle görmekte olduğun bir geistige çizgiyi diyorum ben. Gut, bu, meridyen çizgisidir!”</p>
	<p class="block2">Ertesi gün, zaman hesabını hiç yitirmemiş olan peder Caspar, o günün pazar olduğunu belirtti. Kamarasında, çok az kalan mayasız ekmek parçalarından birini takdis ederek şarap-ekmek ayini yaptı. Sonra yeniden dersine döndü, önce kamarada kürelerle haritalar arasında, sonra güvertede. Ve gün ışığına katlanamayan Roberto’nun yakınmaları karşısında, çekmecelerinin birinden camları islenmiş bir gözlük çıkardı, bir yanardağ ağzını keşfetmede başarıyla kullanmıştı bu gözlüğü. Roberto dünyayı daha yumuşak, sonuçta çok güzel renkler içinde görmeye başlamıştı ve yavaş yavaş gün ışığının zorluklarına uyum sağlıyordu.</p>
	<p class="block2">Aşağıda söylenenleri anlamak için kısa bir açıklama yapmam gerekiyor, bu açıklamayı yapmazsam, ben de işin içinden çıkamam. Peder Caspar, <i class="calibre4">Daphne</i>’nin on altı ila on yedi derece güney enleminde ve yüz sekseninci boylamda bulunduğu kanısındaydı. Enlem konusunda ona tamamıyla güvenebiliriz. Ancak boylamı da tutturmuş olduğunu varsayalım. Roberto’nun anlaşılması güç notlarından, peder Caspar’ın, Ptolemaios zamanından beri gelen gelenek uyarınca, Greenwich’in on sekiz derece batısında olan Hierro Adası’ndan yola çıkarak yuvarlak olarak üç yüz altmış derece hesapladığı anlaşılıyor. Şu halde, şayet peder Caspar yüz sekseninci meridyende olduğunu kabul ediyor idiyse, aslında yüz altmış ikinci derece doğu meridyenindeydi (Greenwich’e göre). Şimdi, Süleyman Adaları yüz altmışıncı doğu meridyeninde bulunuyor, ancak beş ile on ikinci derece güney boylamı arasında. Öyleyse, <i class="calibre4">Daphne</i> çok aşağıda olmalıydı, Yeni Hebrides’in batısında, sonradan Recifs d’Entrecasteaux adını alacak olan, yalnızca kuru mercanların bulunduğu bir bölgede olmalıydı.</p>
	<p class="block2">Peder Caspar bir başka meridyenden hesaplıyor olabilir miydi? Kesinlikle. O yüzyılın sonunda, <i class="calibre4">Libro dei Globi</i> adlı kitabında Coronelli’nin belirteceği gibi, değişik bilginler ilk meridyeni farklı yerlere koyuyorlardı: “Eratosthenes, Herkül Sütunları’na; Tir’li Martino, Isole Fortunate’ye; Ptolemaios, Coğrafya’sında aynı görüşü izlemiş, ancak Astronomi Kitaplarında, meridyeni Mısır’daki İskenderiye’den geçirmiştir. Modern âlimler arasında, Ismaele Abulfeda, onu Cadiz’de göstermektedir; Alfonso, Toledo’da; Pigafetta ile Herrera da aynı şeyi yapmışlardır. Kopernik onu Fruemburg’a yerleştirir; Reinoldo, Monte Reale’ye ya da Königsberg’e; Kepler, Uraniburg’a; Longomontano, Kopenhag’a; Lansbergius, Goes’e; Riccioli, Bologna’ya. Iansonio ile Blaeu’nun atlasları, Monte Pico’ya. Coğrafyamın sırasını sürdürmek için bu Yerkürede İlk Meridyeni Hierro Adası’nın daha batısındaki kısma koydum, böylece 1634’de Coğrafya Kurulu’yla ilk meridyeni aynı yere koyan Louis XIII’ün Buyruğunu da izlemiş oluyorum.”</p>
	<p class="block2">Ama eğer peder Caspar, Louis XIII’ün buyruğuna uymamış ve diyelim ki ilk meridyenini Bologna’ya koymuşsa, o zaman <i class="calibre4">Daphne</i> aşağı yukarı Samoa ile Tahiti arasında bir yerde demirlemiş olurdu. Ancak oradaki yerlilerin tenleri, gördüğünü söylediği yerlilerin tenleri gibi kara değildir.</p>
	<p class="block2">Hangi nedenle Hierro Adası geleneğini geçerli sayabiliriz? Peder Caspar’ın, İlk Meridyenden yaratılışın ilk günlerinden itibaren tanrısal bir buyrukla belirlenmiş sabit bir çizgi gibi söz etmesi ilkesinden hareket etmek gerekiyor. Tanrı onun nereden geçmesini doğal kabul ederdi? O yeri belli ol mayan, doğudaki, Aden bahçesi olan yerden mi? Son Thule’den mi? Kudüs’ten mi? Hiç kimse o güne kadar, haklı olarak, teolojik bir karara varmaya cesaret edememişti: Tanrı insanlar gibi akıl yürütmez. Bir örnek vermek gerekirse, Adem yeryüzüne geldiğinde, güneş, ay, gece ile gündüz ve dolayısıyla meridyenler çoktan var edilmişti.</p>
	<p class="block2">Öyleyse, çözüm Tarihte değil, Kutsal Astronomideydi. Kutsal Kitap’ın söylediklerini gök yasalarıyla ilgili bilgilerimizle çakıştırmak gerekiyordu. Şimdi, Tekvin’e göre, Tanrı her şeyden önce gök ile yeri yaratmıştır. Bu noktada, henüz Boşluk üzerinde karanlık vardı ve <i class="calibre4">spiritus dei ferebatur super aquas a</i>ncak bu sular, bizim bildiğimiz sular olamazdı. Tanrı bu suları ancak ikinci günde birbirinden ayırıyordu: Gökkubenin üzerinde duran suları (hâlâ yağmurların geldiği sular) aşağıda duran sulardan, yani nehirlerle denizlerden ayırıyordu.</p>
	<p class="block2">Bu da şu anlama geliyor: Yaratılışın ilk sonucu, biçimi ve boyutları, nitelikleri, özellikleri, eğilimleri olmayan, hareketten ve duruştan yoksun, salt birincil kaos olan, henüz ne ışık ne de karanlık olan <i class="calibre4">hyle</i>’ydi, Ana Madde’ydi. Dört temel öğenin, soğuk ile sıcağın, kuru ile yaşın henüz iç içe olduğu ayrışmamış bir kütleydi; bir tavadaki fasulye taneleri gibi, ishal olmuş bir karın gibi, tıkanmış bir boru gibi, kör kurtçukların anlık su yüzüne çıkışları ve suya dalışları yüzünden, üzerinde su halkalarının oluşup yok olduğu bir durgun su birikintisi gibi, alev damlaları halinde patlayan kaynar bir magmaydı. Bu noktada sapkın mezhepliler, böylesine aptal bir maddenin, her tür yaratılış soluğuna direndiği, en azından Tanrı kadar ebedi olduğu sonucunu çıkarmışlardı.</p>
	<p class="block2">Ama öyle olsa bile, bu maddeden, bu madde içinde ve bu madde üzerinde ışık ile karanlığın, gece ile gündüzün karşılıklı olarak oluşabilmesi için tanrısal bir soluk gerekiyordu. Yaratılışın ikinci aşamasında sözü edilen bu ışık (ve o gün), henüz bizim bildiğimiz ışık değildi, yani ancak dördüncü gün yaratılan yıldızların, iki büyük yıldızın ışığı değildi. Yaratıcı ışıktı, katışıksız haliyle tanrısal enerjiydi, bir barut fıçısının tutuşup patlaması gibi: Önce yalnızca mat bir kütle halinde sıkıştırılmış iki tanecik vardır, sonra bir anda bu bir alev yayılmasına dönüşür, en dıştaki uca kadar nüfuz eden bir parıltı hülasası haline gelir; buna karşıt olarak, en dıştaki ucun ötesinde, karanlık yaratılmış olur (bizde patlama gündüz gerçekleşse bile). Sanki tutulmuş bir nefesten, bir iç soluk sayesinde kor haline gelen bir kömürden, o <i class="calibre4">goldene Quelle des Universums</i>’dan giderek kusurlulukların en onulmazına doğru inen bir parlak kusursuzluklar yelpazesi doğmuştur; sanki yaratıcı soluk, Tanrı’nın bize karanlık bir gece gibi görünecek kadar korlanmış sonsuz ve yoğun ışık gücünden hareket edip, ine ine, Kerubi’ler ile Serafin’lerin görece kusursuzlukları aracılığıyla, Trono’lar ve Dominazione’ler aracılığıyla, ta yer solucanının süründüğü ve duyumsuz taşın varlığını sürdürdüğü en aşağı artığa kadar, Hiçlik’in sınırına kadar ulaşır. “İşte buydu Offenbarung gottlicher Mayestat!”</p>
	<p class="block2">Ve eğer üçüncü gün bitkiler, ağaçlar ve çayırlar doğuyorsa, bunun nedeni, Kutsal Kitap’ın, görüntüsü bizi neşeye boğan manzaradan değil, karanlık bitkisel bir gizilgüçten, spermlerin eşleşmesinden, güneşi arayan acılı ve eğribüğrü köklerin fısıltısından söz etmesidir, ancak güneş üçüncü gün henüz belirmiş değildir.</p>
	<p class="block2">Yeryüzüne ışık vermek ve günü geceden ayırmak için -zamanların geçişini hesaplarken anladığımız anlamda gün ile gece- hem ayla güneşin, hem de yıldızların yaratıldığı dördüncü gün yaşam ortaya çıkar. Primo Mobile ve Sabit Yıldızlardan Ay’a kadar gökler çemberi bu günde düzenlenir; çevresinde kıymetli taşlardan bir taç bulunan, yıldızların ışınlarının henüz aydınlattığı yeryüzü bunların ortasındadır.</p>
	<p class="block2">Gün ve gecemizi belirleyen gezegenler olarak güneş ile ay, daha sonraki tüm saatlerin ilk ve aşılmamış modeli olmuşlardır; gökkubenin birer taklitçisi olan saatler, kozmik zamanla hiçbir alakası olmayan bir zamanı, insana özgü zamanı, zodyak kadranı üzerinde gösterirler: İnsana özgü zamanın tek bir yönü vardır, Ebediliğin sakin soluğu değil, dün ile yarından oluşan güç bir nefestir.</p>
	<p class="block2">Öyleyse bu dördüncü gün üzerinde duralım, diyordu peder Caspar. Tanrı güneşi yaratıyor ve güneş yaratıldığı zaman -doğal olarak daha önce değil- hareket etmeye başlıyor. Bununla birlikte, bir daha durmamak üzere hareketine başladığı anda, <i class="calibre4">o Blitz</i>’de, ilk adım harekete geçmeden önceki o çok kısa anda, güneş yeryüzünü dikey olarak ikiye bölen kesin bir çizgiye dik olarak duruyor.</p>
	<p class="block2">“Bu, üzerinde birden öğle olan İlk Meridyen!”, diye yorumda bulunuyordu Roberto, her şeyi anlamış olduğuna inanarak.</p>
	<p class="block2">“Nein,”“ diyerek paylıyordu onu hocası. “Sen sanıyorsun mu Tanrı olsun senin kadar aptal? Nasıl oluyor da Yaratılış’ın ilk günü, öğle saatinde başlayabilmektedir! Yoksa sen de, Heyls’in düşüncesine uyarak, Yaratılış’ı yarım yamalak bir günle, bir Leibesfrucht ile, yalnızca on iki saatlik bir gün cenini ile mi başlatırsın?”</p>
	<p class="block2">Elbette, hayır. İlk Meridyen’de, güneşin hareketinin, geceyarısını çok az geçe, yıldızların ışığında başlaması gerekiyordu ve bundan öncesi Yok-Zaman’dı. Yaratılışın ilk günü -geceleyin- o meridyen üzerinde başlamıştı.</p>
	<p class="block2">Roberto itiraz etti: Eğer o meridyen üzerinde gece idiyse, daha önce ne gece ne de başka bir şey, yalnızca karanlık ve zamansız bir kaos olduğuna göre, yarım yamalak bir gün öte tarafta, güneşin apansız belirdiği yerde olurdu. Peder Caspar ise, Kutsal Kitap’ın bize, güneşin neredeyse büyü sonucu ortaya çıktığından söz etmediğini belirtmişti ve şöyle düşünmekten (her doğal ve tanrısal mantığın öngördüğü gibi) kendini alamıyordu: Tanrı, güneşi, ilk saatler boyunca onu gökte, sönmüş bir yıldız gibi ilerletmek suretiyle yaratmıştı; sonra bu sönmüş yıldız, ilk meridyenden onun antipodlarına doğru giderken adım adım alev almıştı. Belki de güneş ağır ağır yanmıştı, tıpkı bir çakmağın ilk kıvılcımının değdiği odun parçası gibi: Önce ancak ucu ucuna tüter, sonra onu harekete geçiren üflemeyle çıtır çıtır yanmaya başlar ve sonunda bu, yerini yüksek ve canlı bir ateşe bırakır. Evrenin Babası’nın, Zamanın doğuşundan on iki saat sonra ve şimdi tam üzerinde bulundukları Antipod Meridyeni üzerinde, son zaferini kutlasın diye bu henüz yeşil renkteki topun üzerine üflediğini hayal etmek güzel bir şey değil miydi?</p>
	<p class="block2">Geriye İlk Meridyen’in hangisi olduğunu tanımlamak kalıyordu. Peder Caspar, Roberto’nun daha önce Doktor Byrd’den öğrenmiş olduğu gibi, orada pusula iğnesinde sapmalar olmadığına ve o çizgi, demir dağlarının en yüksek olduğu Kutup’un çok yakınındaki noktadan geçtiğine göre, Hierro Adası’nın hâlâ en iyi aday olduğunu kabul ediyordu. Bu da hiç kuşkusuz kararlılık göstergesiydi.</p>
	<p class="block2">Öyleyse, özetlemek gerekirse, peder Caspar’ın o meridyenden yola çıktığını ve doğru boylamı bulduğunu kabul edersek, bir denizci olarak rotayı iyi çizerken, bir coğrafyacı olarak karaya oturduğunu kabul etmek yeterli olur: <i class="calibre4">Daphne</i>, Süleyman Adaları’nda değil, Yeni Hebrides’in batısında bir yerlerdeydi, işte o kadar. Ama göreceğimiz üzere, yüz sekseninci meridyende geçmesi gereken -aksi takdirde tüm çeşnisini yitirir- bir öykü anlatmak, buna karşın öykünün kimbilir yüz sekseninci meridyenin kaç derece şu ya da bu yanında geçtiğini kabul etmek beni üzüyor.</p>
	<p class="block2">Öyleyse, meydan okuması için her okura meydan okuduğum bir varsayımda bulunacağım. Peder Caspar, farkında olmaksızın <i class="calibre4">bizim</i> yüz sekseninci meridyenimiz üzerinde bulunacak kadar yanılmıştı, bizim derken Greenwich’den hesapladığımız meridyeni demek istiyorum -İngiltere papa karşıtı bölücülerin yurdu olduğundan, peder Caspar’ın aklına gelebilecek dünyadaki en son hareket noktasıydı bu.</p>
	<p class="block2">Bu durumda, <i class="calibre4">Daphne</i> Fiji’nin yakınlarında olmalıdır (Fiji’de yerlilerin teni çok koyudur), tam bugün bizim yük sekseninci meridyenimizin geçtiği noktada, yani Taveuni adasında.</p>
	<p class="block2">Hesabımız kısmen tutacaktı. Taveuni’nin dış görünüşünde bir volkan zinciri göze çarpıyor, Roberto’nun batıda gördüğü büyük ada gibi. Bir de peder Caspar, Roberto’ya meridyenin tam Adanın koyu önünden geçtiğini söylememiş olsaydı. İmdi, meridyeni doğumuza alarak durursak, Taveuni’yi batıda değil, doğuda görürüz; ve batıda, Roberto’nun betimlemelerine karşılık geliyor gibi görünen bir ada görülüyorsa, o zaman elbette bu ada, daha küçük adaların doğusundadır (ben Qamea’yı seçerdim), ama bu durumda meridyen öykümüzdeki Adaya bakan kişinin omuzlarından geçerdi.</p>
	<p class="block2">Gerçek şu ki, Roberto’nun bize ilettiği verilerle <i class="calibre4">Daphne</i>’nin sonuçta nerede bulunduğunu belirlemek mümkün değildir. Kaldı ki, Japonlar Avrupalılar için neyse (ya da tam tersi) bütün bu küçük adalar da öyledir: Hepsi birbirine benzer. Yalnızca bir varsayımda bulunmak istedim o kadar. Bir gün Roberto’nun yolculuğunu, onun izlerini araştırarak yeni baştan yapmak hoşuma giderdi. Ancak benim coğrafyam başka, onun öyküsü başka.</p>
	<p class="block2">Tek avuntumuz, tüm bu dolambaçlı sözlerin, belirsiz romanımız açısından kesin olarak konu dışı olmasıdır. Peder Wanderdrossel’in Roberto’ya söylediği, antipodların antipodu olan yüz sekseninci meridyen üzerinde bulunduklarıdır ve orada, yüz sekseninci meridyende, bizim Süleyman Adaları’mız değil, onun Süleyman Adası var. Hem sonra bu adanın var olup olmamasının ne önemi var? En olmazsa bu, var olan değil, var olduklarına inanan iki kişinin öyküsü olacaktır ve öyküleri dinlemek için -en özgür düşünceliler arasında bile bir dogmadır bu- inançsızlığı askıya almak gerekir.</p>
	<p class="block2">Şu halde: <i class="calibre4">Daphne</i> yüz sekseninci meridyenin önünde bulunuyordu, tam olarak Süleyman Adaları’nda ve bizim Adamız -Süleyman Adaları arasında- en Süleymansı olanıydı, bir kerede kestirip attığım hükmümün Süleymansı bir hüküm olması gibi.</p>
	<p class="block2">“Şu halde?” diye sormuştu Roberto açıklamanın sonunda. “Şu adada, Mendana’nın sözünü ettiği tüm zenginlikleri gerçekten bulacağınızı mı düşünüyorsunuz?</p>
	<p class="block2">“Ama bunlar Liigen der spanischen Monarchy’dir! Biz duruyoruz insani ve kutsal tarihin en büyük mucizesi karşısında ve sen hâlâ anlayamamak yapıyorsun! Paris’te, Universum’umuzun kocaman mucizeleri üzerine düşünecek yerde, hanımları süzüyor ve Epikurosçuların ratio studiorum’unu izliyordun, o evren ki onun Yaratıcısının Çok Kutsal Adına fiat semper laudato!”</p>
	<p class="block2">Şu halde, Caspar’ın yola çıkış nedenlerinin, başka ülkelerin çeşitli denizcilerinin soygun planlarıyla pek bir ilgisi yoktu. Her şey, peder Caspar’ın Evrensel Tufan üzerine bronzdan daha kalıcı olmaya yazgılı, anıtsal bir eser yazıyor olmasından kaynaklanıyordu.</p>
	<p class="block2">Bir kilise adamı olarak, Kutsal Kitap’ın yalan söylemediğini kanıtlamayı amaçlıyordu, ancak bir bilim adamı olarak Kutsal Kitap’ın söylediklerini, döneminin araştırmalarından elde edilen sonuçlarla bağdaştırmak istiyordu. Bu yüzden fosiller toplamış, Ararat dağının doruğunda bir şeyler bulabilmek için doğu ülkelerini keşfe çıkmış ve Nuhun gemisinin boyutlarının ne olabileceği üzerine son derece kesin hesaplamalar yapmıştı; bu hesaplarda şunları göz önünde bulundurmuştu: Gemi birçok hayvanı içine alabilmeydi (dikkat ediniz, her türden yedi çift) ve aynı zamanda, tüm bu ağırlık altında dibi boylamamak ya da şiddetli dalgalar tarafından alabora edilmemek için -Tufan sırasında azımsanmayacak birer kırbaç darbesi olmalıydı bu dalgalar- suya batan kısımla su üstünde kalan kısım arasındaki orantı doğru olmalıydı.</p>
	<p class="block2">Roberto’ya Nuhun Gemisi’nin eksiksiz tasarımını göstermek için bir eskiz yapmıştı: Büyük, altı katlı, kare bir yapı, güneş ışığı alabilsinler diye kuşlar yukarıda, memeliler yalnızca kedileri değil, filleri de barındırabilsin diye tahta bölmeler içinde ve sürüngenler bir tür sintinede, burada su arasında amfibiler de kendilerine barınak bulabilmektedirler. Dev hayvanlara gemide yer yoktu, bu yüzden nesilleri tükenmişti. Sonuçta, Nuh’un balıklarla ilgili bir sorunu olmamıştı, bunlar Tufan’dan korkmamaları gereken tek türdü.</p>
	<p class="block2">Bununla birlikte, Tufan üzerine araştırmalar yaparken peder Caspar görünüşte çözümsüz bir <i class="calibre4">physicus-hydrodynamicus</i> sorunuyla karşı karşıya gelmişti. Tanrı, diyor bize Kutsal Kitap, yeryüzüne kırk gün kırk gece yağmur yağdırmıştır ve en yüksek dağların bile üzeri suyla örtülene kadar sular yeryüzünün üzerinde yükselmiştir, hatta en yüksek dağların on beş kol üzerinde duran sular, yeryüzünü yüz elli günde kaplamıştır. Çok iyi.</p>
	<p class="block2">“Ama sen hiç yağmur suyu toplamak denedin? Bütün gün yağmur yağar ve sen ancak varilin dibinde azıcık su toplar! Bir hafta yağmur yağacakdıysa, varili güçbela doldurur! Şimdi bir de ungeheuere biryağmur düşün ki hiç bile altında duramıyorsun, ki tüm gök zavallı başının üzerinde tersine dönüyor, ki seni deniz kazası yaptıran kasırgadan daha kötü bir yağmur... Kırk günde <i class="calibre4">ist das unmoglich</i>, mümkün değildir ki sen tüm yeryüzünü en yüksek dağlara kadar suyla kaplamak!”</p>
	<p class="block2">“Kutsal Kitap’ın yalan söylediğini m i söylemek istiyorsunuz?”</p>
	<p class="block2">“Nein! Elbette hayır! Ama ben göstermeliyim Tanrı tüm bu suyu nereden almış olsun, gökten yağdırması mümkün değil! Bu yetmez!”</p>
	<p class="block2">“Öyleyse?”</p>
	<p class="block2">“Öyleyse, dumm bin ich nicht, ben değilim aptal! Peder Caspar bir şey düşünmüştür ki, hiçbir insan tarafından bu günden önce düşünülmüş olsun. In primis, Kutsal Kitap’ı iyice okumuştur; ne diyor Kutsal Kitap? Tanrı’nın, evet, göğün bütün perdelerini açtığını söylüyor, ama O’nun aynı zamanda bütün Quellen’i, Fontes Abyssy Magnae’ı, büyük boşluğun bütün pınarlarını ortalığa döktüğünü söylüyor, Tekvin bir yedi on bir. Tufan sona ermişdikten sonra, boşluğun çeşmelerini kapattı, Tekvin bir sekiz iki! Nedir bu boşluk pınarları?”</p>
	<p class="block2">“Nedir?”</p>
	<p class="block2">“Denizin en derinindeki sulardırlar! Yalnızca Tanrı almamıştır yağmuru, aynı zamanda almıştır suları denizin en derinindeki ve onları yeryüzü üzerine boşaltmıştır! Ve almıştır buradan o suları, çünkü eğer dünyanın en yüksek dağları ilk meridyen civarında ise, Kudüs ile Hierro Dağı arasında, elbette simetri nedeniyle en derin deniz boşlukları burada olmalıdır, antimeridyen üzerinde.”</p>
	<p class="block2">“Evet, ama dünyanın bütün denizlerinin suları dağları örtmeye yetmez, aksi takdirde her zaman örterlerdi. Ve eğer Tanrı denizin sularını yeryüzü üzerine boşaltsaydı, yeryüzünü örtmüş, buna karşın denizi boşaltmış olur, deniz kocaman boş bir delik haline gelir ve Nuh tüm gemiyle birlikte onun içine düşerdi... “</p>
	<p class="block2">“Sen çok doğru bir şey söylüyorsun. Yalnızca o da değil: Eğer Tanrı Bilinmeyen Ülke’nin bütün suyunu alıyorduysa, Bilinen Ülke’nin üzerine boşaltıyorduysa, bu yarımkürede bu su olmaksızın, yeryüzünün tüm Zentrum Cravitatis’i değişiyormuştu ve her şey tersine dönüyormuştu ve belki de tekme attığın bir top gibi gökyüzüne sıçrıyormuştu.”</p>
	<p class="block2">“O halde?”</p>
	<p class="block2">“O halde dene sen bakalım düşünmeyi, sen Tanrı’ydıysan sen ne yapacaktın?”</p>
	<p class="block2">Roberto oyuna gelmişti. “Ben Tanrı’ydıysam”, dedi, sanırım fiilleri artık İtalyanların Tanrı’sının buyurduğu gibi çekemediğinden, “yeni su yaratırdım.”</p>
	<p class="block2">“Sen öyle yapardın, ama Tanrı değil. Tanrı suyu ex nihilo yaratabilir, ama suyu Tufan’dan sonra nereye koyar?”</p>
	<p class="block2">“Öyleyse Tanrı, zamanın başlangıcından beri boşluğun altına, yeryüzünün merkezinde gizli, büyük miktarda yedek su koymuştu ve onu yalnızca Tufan sırasında dışarı çıkarttı, kırk gün süresince, yanardağlardan fışkırıyormuşcasına. El bette, Tanrı’nın boşluğun kaynaklarını boşalttığını okuduğumuzda. Kutsal Kitap bunu söylemek istiyor.”</p>
	<p class="block2">“Öyle sanıyorsun mu? Ama yanardağlardan ateş çıkar. Yerin tüm zentrum’u, Mundus Subterraneus’un yüreği büyük bir ateş kütlesidir! Eğer zentrum’da ateş bulunuyorsa, orada su bulunamaz! Orada su olacakdıysa, yanardağlar pınarlara dönüşüyordu”, diye sözünü bağlıyordu.</p>
	<p class="block2">Roberto pes etmiyordu: “Öyleyse, Tanrı’ydıysam, sonsuz sayıda dünya olduğuna göre, ben suyu bir başka dünyadan alır ve onu yeryüzünün üzerine dökerdim.”</p>
	<p class="block2">“Sen dinlemişsin Paris’te sonsuz dünyalardan söz eden şu tanrıtanımazları. Ama Tanrı dünyadan tek bir tane yaratmıştır ve onun şanı için yeterlidir bu dünya. Hayır, sen düşün daha iyi, eğer sonsuz sayıda dünyan yoksa ve Tufan için onları yaratacak ve sonra yeniden onları Hiçlik’e atacak vaktin yoksa, sen ne yaparsın?”</p>
	<p class="block2">“Doğrusu bilemiyorum.”</p>
	<p class="block2">“Çünkü senin var küçük bir aklın.”</p>
	<p class="block2">“Doğrudur, küçük bir aklım var.”</p>
	<p class="block2">“Evet, çok küçük. Şimdi düşün. Eğer Tanrı dün tüm yeryüzünde olan suyu alıp bugün koyacakdıysa ve yarın bugünkü bütün suyu alacakdıysa, şimdiden iki katı eder ve onu yarın değil öbür gün koyacakdıysa ve <i class="calibre4">ad infinitum</i> bu böyle devam edecekdiyse, belki bir gün geliyor bu küreyi suyla doldurmayı başarıyordur mu, ta ki sular bütün dağları örtsün?”</p>
	<p class="block2">“Hesabım pek kuvvetli değildir, ama belli bir noktada evet diyeceğim.”</p>
	<p class="block2">“Ja! Kırk günde O, dünyayı denizlerde bulunan suyun kırk katıyla doldurur ve sen denizlerin derinliğini kırkla çarparsan, elbette dağları suyla örtersin: Dağlar ne kadar yüksek oluyorsa, boşluklar o kadar ya da çok daha derin oluyorlar.”</p>
	<p class="block2">“Ama eğer dün geçmişse, Tanrı dünün sularını nereden alıyordu?”</p>
	<p class="block2">“İşte buradan! Şimdi dinle. Farz ediyorsun ki İlk Meridyen’de oluyorsun. Edebiliyorsun mu?” “Ben mi? Evet.”</p>
	<p class="block2">“Şimdi düşünüyorsun ki orada öğle olduğunu ve diyelim ki perşembe gününün öğlesi. Kudüs’te saat kaç olur?”</p>
	<p class="block2">“Güneşin hareketi ve meridyenler hakkında tüm bu öğrendiklerimden sonra, Kudüs’te güneş epey bir süre önce meridyen üzerinden geçmiş olacaktır, dolayısıyla öğleden sonranın ileri bir saati olmalı. Beni nereye vardırmak istediğinizi anlıyorum. Pekâlâ: İlk Meridyende öğledir, Yüz Sekseninci Meridyende ise gece yarısıdır, çünkü güneş oradan geceli on iki saat olmuştur.”</p>
	<p class="block2">“Gut.” O halde burada gece yarısıdır, yani perşembe gününün sonudur. Burada bunun hemen ardından ne olacak?”</p>
	<p class="block2">“Cuma gününün ilk saatleri başlayacak.”</p>
	<p class="block2">“İlk Meridyen’de değil, öyle değil mi?”</p>
	<p class="block2">“Hayır, orada hâlâ o perşembe gününün öğleden sonrası olacaktır.”</p>
	<p class="block2">“Wunderbar.” Şu halde, burada şimdiden cuma, orada ise hâlâ perşembe günüdür, değil mi? Ama İlk Meridyende henüz cuma günüyken, burada cumartesi günü olacaktır. Ve böylece Rabbimiz orada öldüğünde, burada canlanacaktır!”</p>
	<p class="block2">“Evet, iyi ama anlamadığım...”</p>
	<p class="block2">“Şimdi sen anlarsın. Burada gece yarısını bir dakika geçtiğinde, bir dakikanın çok küçük bir parçası geçtiğinde, burada cuma olduğunu söylüyorsun, değil mi?”</p>
	<p class="block2">“Elbette öyle.”</p>
	<p class="block2">“Ama aynı anda sen burada gemide değil, şu gördüğün adada olduğunu düşün, meridyen çizgisinin doğusunda. Acaba orada şimdiden cuma günü olduğunu söylüyorsun mu?”</p>
	<p class="block2">“Hayır, orada henüz perşembedir. Gece yarısına bir dakika, bir an vardır, ancak perşembedir.”</p>
	<p class="block2">“Gut! Aynı anda burada perşembe, orada cuma!”</p>
	<p class="block2">“Elbette ve...”, aklına bir düşünce takıldığından Roberto durmuştu. “Bununla da kalmıyor! Şunu anlamamı sağlıyorsunuz: Aynı anda ben meridyen çizgisinin üzerinde olsam, saat tam gece yarısı olacaktı, ama batıya baktığımda cuma gününün gece yarısını, doğuya baktığımda ise perşembe gününün gece yarısını görecektim. Aman Allahım!”</p>
	<p class="block2">“Sen aman Allahım demiyorsun, bitte.”“</p>
	<p class="block2">“Beni bağışlayın, peder, ama bu mucizevi bir şey!”</p>
	<p class="block2">“Şu halde, bir mocize karşısında Tanrı’nın adının boş yere anma! Daha çok, aman Aziz Ormanlar de! Ama en şişman mocize şu ki mocize yok! Her şey ab initio öngörülmüştü! Eğer güneş dünyanın çevresini yirmi dört saatte dönüyorsa, yüz sekseninci meridyenin batısında yeni bir gün başlar ve doğuda henüz önceki gün sürmektedir. Burada gemide cuma gününün gece yarısı, Adada perşembe gününün gece yarısıdır. Pietro Martire’nin anlattığına göre, sen bilmiyorsun mu dünyanın çevresini dolaşmayı tamamladıklarında Macellan’ın denizcilerinin başına ne gelmişti? Geri döndüler ve bir önceki gün olduğunu düşünüyorlardı, oysa bir gün sonraydı ve onlar kutsal cuma orucuna riayet etmedikleri için Tanrı’nın onlardan bir gün çalarak onları cezalandırdığına inanıyorlardı. Oysa bu çok doğaldı: Yolculuk batıya doğru etmişlerdi. Eğer Amerika’dan Asya’ya doğru seyahat edersen, bir gün kaybedersin, aksi yönde seyahat edersen, bir gün kazanırsın: İşte <i class="calibre4">Daphne</i>’nin Asya yolundan, siz aptalların da Amerika yolundan gitmesinin nedeni. Sen şimdi benden bir gün daha yaşlısın! Gülünç gelmiyor mu bu sana?”</p>
	<p class="block2">“Ama adaya dönsem, bir gün gençleşirdim!”, dedi Roberto.</p>
	<p class="block2">“Bu benim ufak şakamdı. Ama beni ilgilendirmiyor sen daha gençsin mi, daha yaşlısın mı. Beni ilgilendiren, yeryüzünün bu noktasında bir çizginin var olması ki bu tarafta ertesi gündür, öteki tarafta önceki gündür. Yalnızca gece yarısında da değil, saat yedide de, saat onda da, her saat! Şu halde, Tanrı bu boşluktan dünün suyunu (senin orada gördüğün) alıyor ve onu bugünün dünyası üzerine boşaltıyordu, ertesi gün de aynı şeyi yapıyordu ve bu böyle devam ediyordu! Sine miraculo, naturaliter! Tanrı Doğayı koca bir Horologium gibi ayarlamıştı! Sanki on iki saati değil, yirmi dört saati gösteren bir horologium’umun olması gibi! Bu horologium’da akrep ya da yelkovan saat yirmi dörde doğru hareket ediyor ve saat yirmi dördün sağı dün, solu bugün!”</p>
	<p class="block2">“Ama dünün toprağı nasıl gökte sabit kalabiliyordu, bu yarımkürede artık su yok idiyse? Centrum Gravitatis’i yitirmiyor muydu?”</p>
	<p class="block2">“Sen zamanı insan kavrayışıyla düşünüyorsun. Biz insanlar için dün artık yoktur ve yarın henüz gelmemiştir. Tempus Dei, quod dicitur Aevum, çok farklı.”</p>
	<p class="block2">Roberto şöyle akıl yürütüyordu: Eğer Tanrı dünün suyunu alıp, bugüne koyuyor idiyse, belki dünün yeryüzünde bu zarar gören ağırlık merkezi yüzünden şiddetli bir sarsıntı oluyordu, ancak insanlar açısından bunun önemi olmamalıydı: Onlar için dün sarsıntı olmamıştı, bu hiç kuşkusuz farklı zamanları ve farklı öyküleri idare etmesini bilen Tanrı’nın -tıpkı hep aynı kahramanlarla farklı romanlar yazan, ancak bir anlatıdan ötekine kahramanlarının başına farklı şeyler getiren bir Anlatıcı gibi- dünlerinden birinde meydana geliyordu. Bir Roland Destanı’nda Roland’ın bir çam ağacı altında ölmesi, bir başkasında Charles’ın ölümü üzerine Ganelon’un derisini bir halı gibi kullanarak Fransız kralı olması gibi. Daha sonra belirteceğimiz üzere, bu sonradan ona uzun bir süre eşlik edecek bir düşünceydi: Bu düşünce onun, yalnızca dünyaların uzayda sonsuz olduğu değil, zamanda da paralel olduğu kanısına varmasına yol açacaktı. Ancak peder Caspar’a bundan söz etmek istemiyordu; peder Caspar, hepsi de aynı uzayda var olan birçok dünya düşüncesini tam anlamıyla sapkın bir düşünce olarak değerlendiriyordu ve kimbilir onun yorumu hakkında neler söyleyecekti. Tanrı’nın bütün bu suyu dünden bugüne nasıl aktardığını sormakla yetindi.</p>
	<p class="block2">“Denizaltı volkanlarının patlamasıyla, natürlich! Anlıyor musun? Bu volkanlar ateşli rüzgârlar üflüyor; bir tas süt ısındığında ne olduğunu biliyorsun değil mi? Süt şişer, yukarı çıkar, tastan taşar, ocağın üzerine yayılır! Ama Tufan’da bu süt değil, kaynar suydu! Ne kocaman afet!”</p>
	<p class="block2">“Tanrı kırk gün sonra bütün bu suyu nasıl yok etti?”</p>
	<p class="block2">“Artık yağmur yağmıyorduysa, bu güneş var demekti; güneş azar azar suyu buharlaştırıyordu. Kutsal Kitap, yüz elli gün gerektiğini belirtiyor. Sen gömleğini bir günde yıkayıp kurutuyorsan, yeryüzünü de yüz elli günde kurutursun. Hem sonra suyun büyük bir bölümü koca ırmaklar halinde toprak altına akmıştır ve hâlâ yeryüzüyle merkezi ateş arasındadır.”</p>
	<p class="block2">“Hemen hemen ikna ettiniz beni,” dedi Roberto, onu suyun nasıl hareket ettiğinden çok, dünden iki adım ötede olmak ilgilendiriyordu. “Ama buraya gelmekle, daha önce aklın ışığıyla kanıtlayamadığınız neyi kanıtlamış oldunuz?”</p>
	<p class="block2">“Aklın ışığını yaşlı teolojiye bırakalım. Bugün bilim istiyor deneyin kanıtını. Ve deneyin kanıtı şu ki, ben buradayım. Hem buraya gelmeden önce iskandille birçok ölçüm yaptım ve orada denizin ne kadar derin olduğunu biliyorum.”</p>
	<p class="block2">Peder Caspar jeoastronomik açıklamasını bir yana bırakmış, uzun uzun tufanın betimlemesini yapmıştı. Şimdi bilginlere özgü Latince’siyle konuşuyordu, güvertede geniş adımlarla yürüyor, kollarını çeşitli gök ve yeraltı olgularını canlandırmak istercesine hareket ettiriyordu. Bu açıklamayı tam da koyun üzerinde havanın yeniden bulutlanmaya başladığı bir sırada yapmıştı; sadece Tropik denizlerinde ansızın beliren fırtınalara benzer bir fırtınadan söz ediyordu. imdi, boşluğun bütün kaynakları ve gökyüzünün bütün perdeleri açılmış ve Nuh ile ailesine ne horrendum et formidandum spectaculum sunulmuştu! insanlar önce damların üzerine sığınıyordu, ama evleri, rüzgârları kaldırıp iten tanrısal rüzgârın gücüyle Antipodlardan gelen akıntılarla parçalanıp sürükleniyordu; ağaçlara tırmanıyorlar, ama ağaçlar cılız dallar gibi parçalanıyordu; yüzyıllık meşelerin doruklarını görüyor ve oralara tutunuyorlardı, ama rüzgârlar onları öylesine şiddetli sarsıyordu ki, daha fazla tutunmayı başaramıyorlardı. Artık vadileri ve dağları örten denizde şişmiş cesetler yüzüyordu, dehşete düşmüş kuşlar bunların üzerine, bu tüyler ürpertici yuvaya tünemeye çalışıyorlardı, ama çok çabuk bu sonuncu sığınağı da yitiriyor ve fırtına, ağırlaşmış tüyler, artık dermansız kalmış kanatlar arasında onlar da pes ediyorlardı. “Ah, horrenda justitiae divinae spectacula,” diyerek coşuyordu peder Caspar, bu hiçbir şeydi, ona göre, İsa canlılarla ölüleri yargılamak üzere geri döndüğü gün göreceklerimize oranla...</p>
	<p class="block2">Ve doğanın büyük gürültüsüne, Nuhun gemisindeki hayvanlar yanıt veriyordu, rüzgârın uğultularına kurtların ulumaları yankı yapıyor, gökgürültülerinin kükremesine aslanın kükremesi karşılık veriyor, yıldırımların gürültüsünü filler çığlıklarıyla yanıtlıyor, ölmekte olan türdeşlerinin sesine köpekler havlıyor, çocukların feryatlarına koyunlar ağlıyor, Gemi’nin çatısı üzerinde yağmurun tıpırtısına kuzgunlar ötüyor, dalgaların böğürtüsüne öküzler böğürüyor ve felaketi haber veren bağırışları ya da iniltili çığlıklarıyla yeryüzündeki ve havadaki bütün yaratıklar gezegenin yasına katılıyordu.</p>
	<p class="block2">Ancak, diyerek kesinliyordu peder Caspar, Nuh ile ailesinin Adem’in Aden’de konuşmuş olduğu ve evlatlarının çenetten kovuluşun ardından unuttukları dili yeniden keşfetmeleri tufan sırasında olmuştur; büyük Babil kargaşası gününde Nuh’un torunlarının hemen hepsi bu dili yitirmişlerdi, onu kuzeyin ormanlarına götüren Gomer’in varisleri dışında. Orada Alman halkı bu dili sadakatle korumuştu. Yalnızca Alman dili -artık öfkeye kapılmış peder Caspar ana dilinde bağırıyordu- “redet mit der Zunge, donnert mit dem Himmel, blitzet mit den schnellen Wolken,” yani daha sonra değişik dillerin sert seslerini birbirine karıştırarak yaratıcı bir biçimde sözünü sürdürdüğü gibi, yalnızca Alman dili doğanın dilini konuşmaktadır, “Bulutlarla şimşek çakar, Geyikle homurdar, Domuz ile guruldar, Yılan ile tıslar, Kedi ile miyavlar, Kaz ile fışırdar, Ördek ile vakvaklar, Tavuk ile gıdaklar, Kuğu ile klapklaplar, Karga ile krakkraklar, kırlangıçla vızıldar!” Ve sonunda fazla bağırdığından onun sesi kısılmış, Roberto ise Tufan ile yeniden keşfedilen Adem’in gerçek dilinin yalnızca Kutsal Roma İmparatoru’nun topraklarında kök saldığına kanaat getirmişti.</p>
	<p class="block2">Yüzünden terler boşanarak, din adamı konuşmasını tamamlamıştı. Gökyüzü, sanki her tufanın sonuçlarından korkuyormuşcasına, fırtınasını geriye çağırmıştı, tıpkı tam aksıracakken, aksırığın belli belirsiz bir tıksırma sesiyle geçiştirilmesi gibi.</p>
	<p class="block3" id="calibre_pb_22"> </p>
</body></html>
