<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-12-</h1>

  <p>Doğu Nehri’nin altından geçen ekspres tren, Long Island Üniversite Hastanesi’ne yakın Boro Hail istasyonunda durdu. Gece nöbeti için 23.30’da göreve başlayacak olan on bir hemşire trenden indi. Sokağa açılan merdivenlerden çıkarken, sayıları on ikiye ulaştı. Kadınlar, karanlık Brooklyn kaldırımında birbirlerine sokularak yürüdüler. Başlarını sadece arada bir şehirli kadınlara özgü tedbirlilikle, çevrede tehlikeli biri var mı diye bakmak için çeviriyorlardı. Ortalıkta, onlardan başka sadece bir şarapçı görünüyordu. Kadınlara doğru yalpalayarak geliyordu. Hemşireler, adamı yirmi beş metre öteden fark etmiş ve çantalarını göğüslerine bastırarak çevresinden yürüyüp gittiler. Geride hoş bir diş macunu ve saç spreyi kokusu bıraktılar ama adamın burnu koku almıyordu. Hastane pencerelerinin çoğu karanlıktı. Bir ambulans sireni duyuldu, sonra ses yaklaştı.</p>

  <p>Çekingen bir ses:</p>

  <p>“Şarkımız çalıyor,” dedi.</p>

  <p>Cam kapıları, esnemekte olan bir güvenlik görevlisi açtı:</p>

  <p>“Kimlikler hanımlar, bakalım, hımm.”</p>

  <p>Kadınlar söylenerek çantalarını karıştırıp kimlik kartlarını gösterdiler; hastane hemşireleri için bina kartları, özel hemşireler için limon yeşili New York Devlet Üniversitesi kimlikleri. Karşılaştıkları biricik özel güvenlik önlemi bu oldu.</p>

  <p>Güvenlikçi, kartlara şöyle bir baktı. Eliyle geçmelerini işaret etti. Hemşireler, koca binada kendi görev yerlerine dağıldılar. İçlerinden biri zemin katta, asansörlerin karşısında bulunan kadınlar tuvaletine girdi. İçerisi, tam tahmin ettiği gibi karanlıktı.</p>

  <p>Işığı yakıp aynaya baktı. Sarı peruk kusursuz oturmuştu. Kaşlarını ağartması da emeğine değmişti. Yanaklarını dolduran pamuklarla şık çerçeveli gözlüğü yüzünün oranlarını değiştiriyor, Dahlia Iyad’ı tanımayı zorlaştırıyordu.</p>

  <p>Kabine girip paltosunu astı. İç cebinden küçük bir tepsi çıkardı. Tepsiye iki şişe, bir derece, bir plastik dil bastırıcı ve bir ilaç bardağı koyup üstlerine bir bez örttü. Tepsi, görünüşü kurtarmak içindi. Asıl önemli yardımcısı, üniformasının cebinde duruyordu. Bu, bir deri altı şırıngasıydı. İçinde sağlam bir öküze kalp krizi geçirtmeye yetecek kadar potasyum klorür vardı.</p>

  <p>Kolalı hemşire kepini başına yerleştirip tokayla sıkıca tutturdu. Aynaya son kez baktı. Bol hemşire üniforması formunu bozmuyor ama pantolonunun beline soktuğu otomatik Beretta’yı gizliyordu. Tatmin olmuştu.</p>

  <p>Zemin kat koridorunda loş ve boş ofisler vardı. Enerji tasarrufu için ışıklar en aza indirilmişti. Önlerinden geçerken, üzerlerindeki yazıları okuyordu: Muhasebe, Kayıt, işte bulmuştu... Hasta Danışma! İnsanların memurla görüştüğü yuvarlak delik karanlıktı.</p>

  <p>Kapıyı basit bir kilit koruyordu. Otuz saniyelik bir çabayla kapıyı açtı. Bir sonraki adımı için önceden epey kafa yormuştu. İçinden gizli hareket etmek gelse de, fener kullanmak yerine ışıkları yaktı. Floresan lambalar birer birer cızırdayarak yandı. Danışma memurunun masasındaki büyük kayıt defterine baktı. Ve “K” harfini açtı. Kabakov yoktu. Şimdi hemşire istasyonlarını gözden geçirerek, güvenlikçilerden sakınarak kapı kapı dolaşması gerekecekti. Dur! Televizyonda, “Kabov” demişlerdi. Kabov, vardı. Sayfanın en altında, D. Kabov olarak geçiyordu. Adres yazılmamıştı. Bütün başvurular, hastane yönetimine yönlendirilecekti. Kişisel olarak başvuranları ise yönetime, hastane güvenliğine ve FBI’ya bildirmek gerekiyordu. Oda numarası 327’ydi.</p>

  <p>Dahlia, derin bir soluk alıp defteri kapattı.</p>

  <p>“Nasıl girdin sen oraya?”</p>

  <p>Dahlia, yerinde zıplayacak gibi olduysa da, çifte refleks göstererek zıplamadı. Sakin sakin görüşme deliğinden merakla bakan güvenlik görevlisine baktı:</p>

  <p>“Selam! İşe yaramak istiyorsan, bu defteri gece amirine sen götürebilirsin. Ben de yeniden yukarı çıkmak zorunda kalmam. Neredeyse beş kilo bu...”</p>

  <p>“İçeri nasıl girdin?”</p>

  <p>“Gece amirinin anahtarıyla...” Adam anahtarı görmek isterse onu öldürecekti.</p>

  <p>“Geceleri burada kimsenin olmaması gerek.”</p>

  <p>“Bak, istersen yukarıyı ara, senden izin almaları gerektiğini söyle. Bana göre hava hoş. Bana sadece git getir dendi, hepsi o kadar.” Eğer aramaya kalkarsa da öldürecekti. “Ne yani, bir de senden izin mi alacaktım? Bilsem alırdım ama bilmiyordum.”</p>

  <p>“Benim görevim bu. Burada kimler olduğunu bilmem gerek. Işığı görüyorum ama içeride kim var, bilmiyorum. Bakmak için kapıdan ayrılmak zorunda kaldım. Ya biri bekliyorsa içeri girmek için? Ondan sonra, kapıda değilim diye bana kızacaklar. Bir daha gelirsen bana haber ver, tamam mı?”</p>

  <p>“Tamam, kesinlikle veririm. Kusura bakma.”</p>

  <p>“Kapıyı kilitle, ışıkları da söndür. Unutma sakın.”</p>

  <p>“Elbette.”</p>

  <p>Adam, başını sallayıp ağır ağır uzaklaştı.</p>

  <div>
    <br />
  </div>

  <div>
    <br />
  </div>

  <p>327 numaralı oda sessiz ve karanlıktı. Sadece jaluzilerden içeri sızan ışık vardı. Bu nedenle tavanda çizgili gölgeler oluşmuştu. Göz karanlığa alışınca, yatak seçilebiliyordu. Yatakta, Dottly Hirschburg, çocuklara özgü o derin uykuya dalmıştı. Başparmağı ağzında, öbürleri yastığın üzerindeydi. Bütün öğleden sonra yeni odasının penceresinden çocuk bahçesini izlemiş, kendini yormuştu. Artık gece hemşirelerinin giriş çıkışlarına da alıştığı için, kapı yavaşça açılınca yerinde kıpırdanmadı. Duvara vuran ışık huzmesinde bir gölge belirdi. Kapı sessizce kapanınca huzme yok oldu.</p>

  <p>Dahlia Iyad, sırtını kapıya vererek durup gözlerinin ortama alışmasını bekledi. Koridordan yansıyan ışıkta, odada hasta dışında kimsenin olmadığını görmüştü. Aslında, koltuğun minderinde hâlâ Moshevsky’nin oluşturduğu çukurun izleri vardı. Dahlia, soluklarını bastırmak, sessiz olmak için ağzını açtı. Karanlığın içinde soluk seslerini duyabiliyordu. Arkasında kalan koridordan, hemşirenin ayak sesleri geliyordu. Arada duruyor, karşı sıradaki odalara girip çıkıyordu.</p>

  <p>Yavaşça çadır benzeri yatağın ayakucuna yaklaştı. Tepsisini tekerlekli yemek masasına bırakıp cebindeki şırıngayı çıkardı. Uzun iğnenin ucundaki kapağı aldı, iğnede minik bir damlacık görene dek pompayı itti.</p>

  <p>Herhangi bir yere yapılabilirdi. Şah damarı en iyisiydi. Jet hızıyla... Karanlıkta, yatağın başucuna geçti ve yavaşça dokunarak boynu aradı. Eline önce saç, sonra da ten geldi. Nabız atışı neredeydi? İşte! Fazla yumuşak... Parmaklarıyla boynu yokladı. Fazla küçük. Saç da fazla yumuşaktı zaten. Şırıngayı cebine koyup kalem fenerini yaktı.</p>

  <p>Işık yüzünden gözlerini kırpıştıran Dotty Hirschburg:</p>

  <p>“Merhaba,” dedi. Dahlia’nın parmakları boynunu üşütmüştü.</p>

  <p>Dahlia da, “Merhaba,” dedi.</p>

  <p>“Işık gözümü acıtıyor. İğne olmak zorunda mıyım?” Endişeyle Dahlia’ya bakıyordu.</p>

  <p>“Yok yok, zorunda değilsin. İyi misin peki? Bir şey ister misin?”</p>

  <p>“Dolaşıp herkes uyuyor mu diye kontrol mu ediyorsun?”</p>

  <p>“Evet.”</p>

  <p>“Peki, niye uyandırıyorsun öyleyse?”</p>

  <p>“İyi olduklarından emin olmak için... Uykuya dönebilirsin artık.”</p>

  <p>“Bana çok aptalca geldi, uyuyor mu diye birini uyandırmak.”</p>

  <p>“Sen ne zaman geldin buraya?”</p>

  <p>“Bugün. Odada, Bay Kabakov kalıyordu. Annem istedi, camdan çocuk parkını göreyim diye.”</p>

  <p>“Bay Kabakov nerede?”</p>

  <p>“Gitti.”</p>

  <p>“Çok mu hastaydı? Üzerini örterek mi götürdüler?”</p>

  <p>“Yani, öldüğünü mü soruyorsun? Yok canım. Ama kafasında bir yeri tıraş ettiler. Dün birlikte, çocukları izledik. Kadın doktor alıp götürdü sonra. Belki de eve gitmiştir.”</p>

  <p>Dahlia, koridorda duraksadı. Şu anda, zorlamaması gerektiğini biliyordu. Hastaneden gitmesi gerekiyordu. Başarısız olacaktı. Zorladı. Hemşire istasyonunun arkasındaki buz makinesinden buz dolu bir sürahi edinmek için birkaç dakika harcadı. Üniforması kazık gibi kolalı, gözlüklü, gri saçlı başhemşire, hastabakıcılardan biriyle bitmek bilmez bir sohbet içindeydi. Sonunda, başhemşire kalkıp kat hemşirelerinden birinin çağrısına gitti.</p>

  <p>Dahlia, saniyesinde onun masasına geçip alfabetik indeksi karıştırmaya başladı. Kabokov... Kabokov... Hastabakıcı, onu izliyordu. Dahlia, kadına döndü.</p>

  <p>“327’deki hastaya ne oldu?”</p>

  <p>“Kime?”</p>

  <p>“327’de kalan adama.”</p>

  <p>“Hepsini bilemem ki. Seni daha önce görmemiştim, değil mi?”</p>

  <p>“Yok, St. Vincent’teydim.” Doğruydu. Kimliğini, öğleden sonraki vardiya değişimi sırasında St. Vincent Hastanesinden yürütmüştü. Kadında kuşku uyandırma olasılığı olsa da, elini çabuk tutmak zorundaydı. “Nakledildiyse kaydı olurdu, değil mi?”</p>

  <p>“Kayıtlar aşağıda, kilit altında. Dosyada yoksa, bu katta değildi. Bu katta değilse, büyük olasılıkla hastanede de değildir.”</p>

  <p>“Adam geldiğinde curcuna olmuş diyorlar kızlar?”</p>

  <p>“Burada curcuna hep olur, tatlım. Kadın doktor, dün gece üçte gelip adamın filmlerini görmek istedi. Yukarı çıkıp radyolojiyi açmak zorunda kaldım. Sanırım, gündüz ben yokken nakletmişler.”</p>

  <p>“Doktor kimdi?”</p>

  <p>“Bilmem. Sadece filmleri aldığını biliyorum.”</p>

  <p>“Onları alırken imza attı mı?”</p>

  <p>“Yukarıda imzalamak zorundaydı, başka türlü alamaz.”</p>

  <p>Başhemşire dönüyordu. Acele etmesi gerekiyordu.</p>

  <p>“Radyoloji 4. katta mıydı?”</p>

  <p>“Beşte...”</p>

  <p>Dahlia asansöre binerken, başhemşireyle hastabakıcı konuşuyorlardı. Asansörün kapıları kapandı. Hastabakıcının başıyla asansörü işaret ettiğini görmedi. Önceki gece verilen talimatları anımsayan başhemşirenin yüzündeki ifadenin değiştiğini görmedi. Hemen telefonu kaptığını da görmedi.</p>

  <p>Acil Servis’te, polis memuru John Sullivan’ın kemerine takılı çağrı cihazı öttü. Ortağının tuttuğu kan revan içindeki ayyaşa dönüp:</p>

  <p>“Kes sesini artık!” dedi. Telsizini alıp çağrıya yanıt verdi.</p>

  <p>Bölge santrali:</p>

  <p>“Üçüncü katın başhemşiresi Emma Ryan, şüpheli bir kişi bildirdi. Beyaz, kadın, sarışın, bir yetmiş boylarında, yirmilerin sonlarında, hemşire üniformalı, olasılıkla 5. katta, radyolojide,” dedi. “Güvenlik güvenlisiyle, asansörlerin orada buluşacaksınız. Birim yedi bir de yolda...”</p>

  <p>Sullivan:</p>

  <p>“On dört,” deyip telsizi kapattı. “Jack, şu herifi bir sıraya oturt. Sonra da yedi bir gelene dek merdivenleri tut. Ben yukarı çıkıyorum.”</p>

  <p>Güvenlik güvenlisi, elinde bir tomar anahtarla bekliyordu.</p>

  <p>Sullivan:</p>

  <p>“Birinci dışında bütün asansörleri devre dışı bırak,” dedi. “Hadi gidelim.”</p>

  <p>Dahlia, radyoloji laboratuvarının kilidinde hiç zorlanmadı. İçeri girip kapıyı kapadı. Röntgen masasını hemen seçti. Ağır kurşun perdelerden birini kenara itip kalem fenerini açtı. Minik ışık baryum hortumunu, aygıtları ve aletin önünde asılı duran eldivenleri gösterdi. Derinlerden bir siren sesi duydu. Ambulans mıydı? Polis mi? Çabucak çevresine bakındı. Şu kapı, karanlık oda. Büyük dolapların yan yana dizilmesiyle oluşmuş bir girinti. Gürültüyle açılan çekmece, zarfların içinde röntgen filmleri. Küçük bir ofis, bir masa, bir kayıt defteri. Koridorda ayak sesleri... Sayfaların üzerinde gezinen ışık... Çevir, çevir! Düne gel. İmzaların ve olay numaralarının bulunduğu bir sayfa... Kadın adı olması gerek. Zamana göre bak. Sabah 4... Olay numarası, hasta adı yok. Filmleri, Dr. Rachel Bauman almış. Geri verdiğine ilişkin imza yok.</p>

  <p>Ayak sesleri kapıda duruyor. Anahtar şıngırtısı. İlki açmıyor. Peruğu dolabın arkasına at. Gözlüğü de! Kapı, kurşun perdeye çarpıyor. İriyarı bir polisle güvenlik memuru içeri giriyorlar.</p>

  <p>Dahlia Iyad, röntgen görüntüleyicinin önünde duruyordu. Işıklı panoya bir göğüs röntgeni tutturulmuş, göğüs kafesinin hatları önlüğünde çizgi çizgi gölgeler oluşturmuştu. Başını adamlara doğru çevirirken, kemiklerin gölgesi yüzüne vurdu. Polis, silahını çekmişti.</p>

  <p>“Evet memur bey?” Silahı yeni görmüş gibi yaptı. “Aman Tanrım, bir şey mi oldu?”</p>

  <p>“Olduğunuz yerde kalın.” Sullivan, boş eliyle düğmeyi bulup ışıkları yaktı. Oda aydınlandı. Dahlia, karanlıkta fark etmediği ayrıntıları gördü. Polis, hızlı baş hareketleriyle odaya bakındı.</p>

  <p>“Ne yapıyorsunuz burada?”</p>

  <p>“Elbette filmlerden birine bakıyorum.”</p>

  <p>“Başka biri var mı içeride?”</p>

  <p>“Şu anda yok. Biraz önce, bir hemşire vardı.”</p>

  <p>“Sarışın, yaklaşık sizin boyunuzda?”</p>

  <p>“Evet, sanırım...”</p>

  <p>“Nereye gitti?”</p>

  <p>“Bilmem. Neler oluyor?”</p>

  <p>“Biz de onu anlamaya çalışıyoruz.”</p>

  <p>Güvenlik görevlisi, laboratuvara bitişik odayı gözden geçirip başını sallayarak geri geldi. Polis, Dahlia’ya bakıyordu. Kadında aklına yatmayan bir şey vardı ama ne olduğunu bulamıyordu. Kadını araması, alıp aşağıda şikâyeti yapan kişiye götürmesi gerekiyordu. Katı da güvenliğe alacaktı. Ortağını da aramalıydı. Hemşi relerin farklı bir havası oluyordu. O apak üniformaya dokunmak, bir hemşireyi gücendirmek istemiyordu. Hemşirenin birini kelepçeleyip aptal gibi görünmek de istemezdi.</p>

  <p>“Birkaç dakikalığına, benimle gelmeniz gerek. Birkaç sorumuz olacak.”</p>

  <p>Dahlia, başıyla onayladı. Sullivan, silahını kılıfına koydu ama kılıfın kapağını açık bıraktı. Güvenlik görevlisine koridordaki bütün kapılara bakmasını söyleyerek telsizini çıkardı.</p>

  <p>“Altı beş, altı beş...”</p>

  <p>“Evet John?” diye yanıt geldi.</p>

  <p>“Laboratuvarda bir kadın bulduk. Dediğine göre, fail buradaymış ama gitmiş.”</p>

  <p>“Ön ve arka güvenliğe alındı. Yukarı geleyim mi? Şu anda, üçüncü katın merdiven sahanlığmdayım.”</p>

  <p>“Ben getiririm oraya. Söyle, şikâyetçi beklesin.”</p>

  <p>“John, şikâyetçi, bu saatte laboratuvarda kimse olmamalı diyor.”</p>

  <p>“Ben getiriyorum aşağıya... Tamam.”</p>

  <p>Dahlia:</p>

  <p>“Kim demiş onu?” diye atıldı. “O kadın...”</p>

  <p>“Gidelim.” Sullivan, asansöre kadar arkasından yürüdü. Başparmağı, kılıfın kapağındaydı. Dahlia, asansörde düğmelerin önünde durdu. Kapılar kapandı.</p>

  <p>“Üçe mi?” diye sordu.</p>

  <p>“Ben basarım.” Sullivan, elinde tabancasıyla düğmeye uzandı.</p>

  <p>Dahlia’nın eli, iç ışığı kapatan düğmeye gitti. Asansörün içi karardı. Yerde tepinen ayakların sürtmesi duyuldu. Tabanca kılıfının sürtünmesi, acıyla inleme, bir küfür, çırpınma, soluk almak için umutsuzca çabalama, gelinen katları gösteren ışıkların yanıp sönüşü...</p>

  <p>Üçüncü katta, memur Sullivan’ın ortağı da asansörün kat ışıklarını izliyordu. Üçüncü katın ışığı yandı. Bekledi. Asansör durmadı. İkiye indi. Durmuştu.</p>

  <p>Şaşıran memur, yukarı düğmesine basıp asansörün yeniden yukarı çıkmasını bekledi. Kapıların önünde duruyordu. Kapılar açıldı.</p>

  <p>“John! Tanrım, John!”</p>

  <p>Memur John Sullivan, sırtı asansörün arka duvarına dayalı olarak yerde oturuyordu. Ağzı açıktı. Gözleri fal taşı gibi açılmıştı. Deri altı iğne, boğalara saplanan oklar gibi boynunda sallanıyordu.</p>

  <p>Dahlia koştu. İkinci katın koridoru, hızla gözünün önünden geçti. İrkilen bir hademenin yanından geçip köşeyi döndü. Çamaşırların korunduğu odaya daldı. Açık yeşil renkte ameliyat önlüğü giydi. Saçını, cerrah keplerinden birine tıkıştırdı. Kumaş maskeyi boynuna astı. Merdivenlerden inip zemin katın arka tarafındaki acil servise girdi. Artık normal hızda yürüyordu. Üç tane polis gördü. Av köpeği gibi ortalığı kolaçan ediyorlardı. Endişeli akrabalar oturmuş bekliyorlardı. Bıçaklanmış olan bir sarhoş böğürüyordu. Ayakta tedavi olmak için bekleyen önemsiz yaraları olan insanlar vardı.</p>

  <p>Ufak tefek Porto Rikolu bir kadın bir sıraya oturmuş, ellerini ovuşturuyordu. Dahlia, gidip kadının yanına oturdu; kolunu omzuna doladı:</p>

  <p>“No tenga miedo,” dedi.</p>

  <p>Kadın, başını kaldırıp ona baktı. Esmer yüzünde altın dişleri parlıyordu:</p>

  <p>“Julio?”</p>

  <p>“iyileşecek. Benimle gelin. Çıkıp biraz hava alalım, iyi gelir.”</p>

  <p>“Ama...”</p>

  <p>“Şşş, ne dersem onu yapm.”</p>

  <p>Kadını kaldırıp âdeta çocuk gibi kolunun altına kıstırdı. Birlikte yürümeye başladılar.</p>

  <p>“Dedim ona. On kere dedim ki...”</p>

  <p>“Artık üzülmeyin.”</p>

  <p>Acil servisin yan çıkış kapısına geldiler. Kapının önünde bir polis vardı. Lacivert üniformasının içinde sucuk gibi terleyen, çok iri bir adamdı.</p>

  <p>“Niye benimle eve gelmiyor? Niye hep dövüşmek zorunda?”</p>

  <p>“Her şey düzelecek. Dua etmek ister misiniz?”</p>

  <p>Kadının dudakları oynamaya başladı. Polis kıpırdamadı. Dahlia, başını kaldırıp adama baktı:</p>

  <p>“Memur bey, bu hanımın biraz temiz havaya ihtiyacı var. Dışarıda biraz gezdirebilir misiniz?”</p>

  <p>Kadının başı öne eğilmiş, dudakları da kıpırdamaya devam ediyordu. Telsizler cızırdıyordu. Her an alarm verilebilirdi. Ölü polis...</p>

  <p>“Kapıdan ayrılamam, hanımefendi. Bu taraftan çıkış yasak şu anda.”</p>

  <p>“Peki, ben dolaştırabilir miyim biraz? Bayılacak diye korkuyorum.”</p>

  <p>Kadın mırıldanıp duruyor, esmer tombul parmaklarıyla bir yandan da tespih çekiyordu. Polis çenesini kaşıdı. Kocaman, bereli bir yüzü vardı. Kadın, o arada Dahlia’ya yaslandı.</p>

  <p>“Şey, adınız nedir?”</p>

  <p>“Dr. Vizzini.”</p>

  <p>“Pekâlâ doktor.” Kenara çekildi. Soğuk hava yüzlerine çarptı. Ekip arabalarının kırmızı ışıkları yerlerde yansıma yapıyordu. Koşmak yok, polisler var. Kadına:</p>

  <p>“Derin derin soluk alın,” dedi.</p>

  <p>Kadın başını salladı. O sırada, önlerinde bir taksi durdu. İçinden bir asistan indi. Dahlia, taksi şoförüne işaret edip asistanı durdurdu:</p>

  <p>“İçeri giriyorsun, değil mi?”</p>

  <p>“Evet.”</p>

  <p>“Bu kadını da içeri götürür müsün? Teşekkürler.”</p>

  <p>Gowanus Yolu’nda, hastane geride kalmıştı artık. Takside arkasına yaslanıp başını arkaya dayayan Dahlia, gözlerini kapamış, kendi kendine konuşuyordu:</p>

  <p>“Fena hâlde işine bakacağım o kadının.”</p>

  <div>
    <br />
  </div>

  <div>
    <br />
  </div>

  <p>Memur John Sullivan ölü bir polis değildi henüz, ama ölüme yakındı. Asansörde diz çöküp kulağını göğsüne dayayan ortağı, kalbinden gelen karışık, cılız sesleri duyabiliyordu. Sullivan’ı asansörün içinde dümdüz yatırdı. Kapı kapanıyor, polis ayağıyla tutuyordu. Emma Ryan, boşu boşuna başhemşire olmamıştı. Karaciğer lekeleriyle dolu eli asansörün şalterini indirirken, travma ekibine bağırdı. Sonra Sullivan’ın üzerine çömeldi. Kalp masajı yaparken gri gözleri adamdan ayrılmıyor, yuvarlak kalçası inip kalkıyordu. Diğer memur da Sullivan’a suni teneffüs yaptırıyordu. Hastabakıcı o görevi devralınca, polis telsizden alarm verebildi ama o sırada değerli saniyeler yitirilmişti.</p>

  <p>Tekerlekli sedyeyle bir hemşire yetişti. Ağır vücudu sedyeye kaldırdılar. Emma Ryan, şaşırtıcı bir güçle önderlik etti. Deri altı şırıngasını Sullivan’in boynundan çekip alarak hemşireye verdi. İğne bir seferde saplanmamış, yılan ısırığı gibi iki kırmızı iz bırakmıştı. İlacın bir kısmı da asansöre dökülmüştü. Ryan hemşireye:</p>

  <p>“Dr. Field’i bul. Hastaya hipo ver,” diye bağırdı. Sonra başka birine, “Biz koşarken, sen de kan örneği al,” emri verdi.</p>

  <p>Bir dakikadan az bir zaman içinde Sullivan yoğun bakımda, kalp ve ciğer ünitesine bağlandı. Dr. Field de yanındaydı. Kan ve idrar tahlili sonuçlarıyla birlikte, bir tepsi dolusu karşı önlem malzemesi gelmişti. Field, Sullivan’in başında ter döküyordu. Yaşayacaktı. Yaşatacaklardı.</p>
</body>
</html>
