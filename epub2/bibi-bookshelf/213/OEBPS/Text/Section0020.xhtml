<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-20-</h1>

  <p>Askeri ataşe Albay Weisman, İsrail elçiliğindeki toplantı odasına doğru giderlerken Kabakov’a:</p>

  <p>“Gidip yatabileceğini söyledim ama aldığı emre göre, bizzat sana teslim edecekmiş,” dedi.</p>

  <p>Kabakov kapıyı açtığında, genç yüzbaşı koltukta kestiriyordu. Hemen ayağa fırladı:</p>

  <p>“Binbaşı Kabakov, ben Yüzbaşı Reik. Beyrut’tan size gönderilen paket, efendim...”</p>

  <p>Kabakov, kutuyu hemen açmamak için kendini zor tuttu. Reik, uzun yoldan gelmişti.</p>

  <p>“Seni anımsadım Yüzbaşı. Qanaabe’de, obüs bataryan vardı.” El sıkıştılar. Belli ki genç adam sevinmişti.</p>

  <p>Kabakov, masadaki elyaf kutuya döndü. Yaklaşık yirmi santim genişliğinde, otuz santim derinliğindeydi. Kalın sicimle sarılmıştı. Kapağa Arapça, “18 Verdun Bulvarı adresinde ölen Ebu Ali’nin kişisel eşyasıdır. Dosya 186047. Şubat 23’e kadar tutulacak," yazılmıştı. Kutunun köşesinde bir kurşun deliği vardı. Reik:</p>

  <p>“Tel Aviv’de istihbarat inceledi,” dedi. “Sicim tozlu olduğu için, bir süredir el sürülmediği düşünülüyor.”</p>

  <p>Kabakov kapağı açıp kutudakileri masaya çıkardı. Kadran camı parçalanmış bir çalar saat... İki kutu ilaç... Bir banka cüzdanı... Lama otomatik tabanca kılıfı -Kabakov, tabancanın çalıntı olduğundan emindi-... İçinde kol düğmesi olmayan bir kol düğmesi kutusu, yamulmuş bir gözlük ve birkaç periyodik yayın... Kuşkusuz önemli olanlara polis el koymuş, kalanlar da El Fetih’çe ayıklanmıştı. Kabakov, fena hâlde düş kırıklığına uğramıştı. Bir seferlik Kara Eylül’ün gizlilik takıntısının terör örgütünün aleyhine çalışacağını, Ebu Ali’nin eşyalarını ayıklamakla görevlendirilen kişinin neyin zararlı neyin zararsız olduğunu bilemeyeceğini ve böylelikle bazı yararlı şeyleri gözden kaçıracağını ummuştu. Başını kaldırıp Reik’e baktı:</p>

  <p>“Neye mal oldu bu?”</p>

  <p>“Yoffee’nin bacağında bir sıyrık oldu. Size de bir mesaj gönderdi, efendim. Dedi ki...” Yüzbaşı kekeledi.</p>

  <p>“Devam et.”</p>

  <p>“Ona bir şişe Remy Martin borçluymuşsunuz ve... Ve Kuneitra’daki keçi idrarından istemezmiş, efendim.”</p>

  <p>“Anlıyorum.” Kabakov, elinde olmadan sırıttı. Neyse ki bu aptal kutu can kaybına neden olmamıştı.</p>

  <p>Reik:</p>

  <p>“Yoffee içeri girdi,” dedi. “Suudi bir hukuk firmasından olduğunu gösteren sahte evrakları vardı. Memura sonradan rüşvet vermeyi önermektense tek harekette olayı hâlletmeye karar vermişti. Böylece kutuyla ilgili kandırma fırsatı bulamayacaklar, memur ona bir kutu dolusu çöp satamayacaktı. Karakoldaki depo sorumlusu polise üç Lübnan poundu verip kutuyu görmek istedi. Memur kutuyu getirdi ama geride tutup nöbetçi komutandan onay alacağını söyledi. Normalde bunun anlamı, biraz daha rüşvet demekti ama Yoffee, kimlik belgelerine pek güvenemiyordu. Memuru itip kutuyu kaptı. Dışarıda bir Mini-Cooper’i vardı. Unesco caddesinde önü kesilene kadar her şey yolunda gitti. Elbette kaldırıma çıkıp engeli aştı ama o sırada arabasına ateş edildi. Ramlet el Baida’ya kadar, arayı beş sokak açmıştı. Jacoby de Huey’le onu almaya geliyordu. Yoffee, üstü açılan araba hareket hâlindeyken yukarı çıktı ve onu hemen helikoptere çektik. Karanlıkta, yaklaşık 40 metrede uçarak geri döndük. Helikopterde şu yeni otomatik rota belirleyen sistemlerden olduğu için, kullanmak çok kolaydı.”</p>

  <p>“Sen de helikopterde miydin?”</p>

  <p>“Evet, efendim. Yoffee’nin bana borcu var şimdi.”</p>

  <p>Kabakov, helikopterle yükselişi, karanlıkta aracın tepeleri aşışmı hayal edebiliyordu:</p>

  <p>“O menzili aşabilmenize şaştım,” dedi.</p>

  <p>“Gesher Haziv’e inmek zorunda kaldık.”</p>

  <p>“Lübnanlılar uçak yollamadı mı peşinizden?”</p>

  <p>“Sonunda yolladılar, efendim. Ama haberin yayılması biraz zaman aldı elbette. Bizse polis helikopteri gördükten 24 dakika sonra İsrail’deydik.”</p>

  <p>Kabakov, kutuyla ilgili düş kırıklığını belli etmeyecekti. Sonuçta üç kişi, onu almak için hayatlarını tehlikeye atmışlardı. Tel Aviv ise onu aptalın biri olarak değerlendirecekti.</p>

  <p>“Teşekkürler Yüzbaşı Reik, önemli bir iş hâllettiniz. Yoffee ile Jacoby’e de teşekkürlerimi ilet. Şimdi git yat. Bu bir emirdir.”</p>

  <p>Kabakov ile Weisman, Ebu Ali’nin eşyalarının durduğu masaya oturdular. Weisman, düşünceli davranarak sessizce oturuyordu. Kutuda hiçbir kişisel evrak yoktu. El Fetih’in el kitabı sayılan “Siyasi ve Silahlı Mücadele” kitabı bile yoktu. İşte, Ebu Ali’nin eşyaları karşılarındaydı. Kabakov, periyodik yayınlara baktı. Mısır’ın aylık yayını Al-Tali’ah’ın iki sayısı vardı. Bir röportajda altı çizilmiş bir şeyler gördü:</p>

  <p>"... İsrail İstihbarat Servisi’nin gücü hakkındaki söylentiler, efsaneden ibarettir. İsrail istihbaratı pek ilerleme kaydetmedi. ”</p>

  <p>Kabakov homurdandı. Ebu Ali, mezarından alay ediyordu onunla.</p>

  <p>Birkaç tane de Beyrut gazetesi Al-Hawadess vardı. Bir tane Paris-Match... 12 Ocak 1974 tarihli bir Sports İllustrated... Kabakov, onu görünce kaşlarını çattı. Eline aldı. Kutudaki tek İngilizce yayın buydu. Kapakta koyu renk bir leke, olasılıkla kahve lekesi vardı. Sayfaları karıştırdı, sonra bir daha karıştırdı. Çoğunlukla futbolla ilgiliydi. Araplar futbol severdi ama başyazı... Kabakov’un beyni son hızla çalışıyordu. Fasil... Münih... Spor... Bantta, “Yıla yeni bir katliamla başlanacak, ” diyordu.</p>

  <p>Kabakov heyecanla bağırınca, Weisman bir anda başını kaldırıp ona baktı.</p>

  <p>“Albay Weisman, bu Süper Kupa hakkında ne biliyorsunuz?”</p>

  <div>
    <br />
  </div>

  <div>
    <br />
  </div>

  <p>FBI müdürü John Baker, gözlüğünü çıkarıp burun kemerini ovuşturdu:</p>

  <p>“Bu, önemli ölçüde dikkate alınması gereken bir hipotez beyler,” dedi.</p>

  <p>Corley, koltuğunda kıpırdandı.</p>

  <p>Kabakov, Baker’in ifadesiz yüzüne bakarak konuşmaktan, Corley’in amirine gösterdiği çekingen tavırdan bıkıp usanmıştı:</p>

  <p>“Burada hipotezden fazlası var. Gerçeklere...”</p>

  <p>“Biliyorum Binbaşı, biliyorum. Konuyu oldukça net anlattınız. Hedefin Süper Kupa olduğunu düşünüyorsunuz. Çünkü şu adam... Fasil miydi? Olimpiyat Köyü’ndeki katliamı düzenlemişti. Çünkü Beyrut’ta ele geçirdiğiniz bantta, yılın başında yapılacak saldırıdan söz ediliyordu. Ve çünkü, Başkan da o maçta bulunmaya karar verdi.” Sanki bir söylevin başlıklarını özetliyordu.</p>

  <p>Corley:</p>

  <p>“Ve çünkü televizyonda naklen yayınlanacak ve olağanüstü şok yaratacak,” diye ekledi.</p>

  <p>“Fakat bütün bu gerekçeler, sırf şu Ali denen adamda Sports İllustrated var diye konuşuluyor. ÜsTellk Ali’nin bu işe karışıp karışmadığından da emin değilsiniz.” Baker camdan dışarı, gri Washington öğleden sonrasına baktı. Yanıtı caddeden bulmayı bekler gibiydi.</p>

  <p>Masasında, Corley’den gelen 302 dosya vardı; olayla ilgili ham bilgiler. Kabakov, kendisinin neden çağırıldığını merak ederken, mesleki anlamda paranoyak olan Baker’in onu şahsen görmek istediğini anladı. Haberin kaynağını kendi polis içgüdülerinin süzgecinden geçirmek istemişti. Baker’in yüzündeki inatçı direnci görebiliyordu. Bir şeyler yapmak zorunda kalacağını biliyor; diye düşündü. Ama bunu onunla tartışmama ihtiyacı var. işinin anımsatılmasından hoşlanmıyor ama anlatılanları gözlemlemek istiyor. Artık bir şeyler yapmak zorunda. Bırak kurcalasın. Onun hamlesi de bu. Ayağa kalkarken:</p>

  <p>“Vakit ayırdığınız için teşekkürler Bay Baker,” dedi.</p>

  <p>“Sakıncası yoksa, bir saniye Binbaşı. Bu tür şeyleri daha önce gördüğünüze göre, sizce nasıl yapacaklar? Plastiği stadyuma saklayıp sonra, halk içeriye dolunca belli istekleri karşılanmazsa bombayı patlatmakla mı tehdit edecekler? Örneğin Sirhan Sirhan’ın serbest kalması, İsrail’e yardımın kesilmesi gibi şeyler?”</p>

  <p>“Hiçbir şey istemeyecekler. Bombayı patlatıp sonra da böbürlenecekler.”</p>

  <p>“Niye böyle düşünüyorsunuz?”</p>

  <p>“Onlara ne verebilirsiniz ki? Hava korsanı teröristlerin çoğu zaten serbest kaldı. Münih’tekiler, sonradan kaçırılan uçak yüzünden bırakıldı. Aynı şekilde, Leyla Halit de kurtuldu. Hartum’da sizin diplomatlarınızı katleden gerillalar, Sudan hükümetince ülkelerine geri verildi. Hepsi zaten serbest, Bay Baker... İsrail’e yardımın kesilmesi? Söz verilse bile güvence verilemez. Baskı altındayken o söz ne verilebilir ne de tutulabilir. Ayrıca, rehineleri kullanmak için onları bir yere kapatmış olmanız gerekir. Stadyumda, böyle bir şey yapılamaz. Panik olur, insanlar kapılara saldırır. Birkaç bin kişi ezilir. Hayır, bombayı patlatacaklar.”</p>

  <p>“Nasıl?”</p>

  <p>“Bilmiyorum. Yarım ton plastikle stadyumun her iki yanını havaya uçurabilirler ama emin olmak için, birkaç yere yerleştirip hepsini aynı anda patlatmaları gerekir. Bu da kolay olmaz. Fasil aptal değildir. Böyle bir olayda, uzaktan elektronik sinyaller gönderecek bir kumanda kullanmak kolay olur. Çünkü bir sürü elektronik gönderi yapılır.”</p>

  <p>Corley:</p>

  <p>“Stadyumun temiz olup olmadığını denetleyebiliriz,” dedi. “Çok zor olur ama yapabiliriz.”</p>

  <p>Baker:</p>

  <p>“Gizli Servis kendi yapmak ister sanırım ama insan gücü isteyebilirler,” dedi.</p>

  <p>“Süper Kupa’yla ilgili herkesi denetleyebiliriz. Sandviç tezgâhlarını, soğuk meşrubat kutularını... Herhangi bir paket görürsek el koyarız.” Corley devam etti. “Köpekleri ve elektronik tarayıcıları da kullanırız. Köpekleri gemide bulunan plastik parçasına göre eğitecek vakit var.”</p>

  <p>Kabakov:</p>

  <p>“Ya gökyüzü?” dedi.</p>

  <p>FBI müdürü:</p>

  <p>“Şu haritadaki pilot zamanı konusu,” dedi. “Sanırım, maç süresince New Orleans’taki özel uçuşları durdurabiliriz. Federal Havacılık’la görüşürüz bunu. Konuyla ilgili örgütleri bugün toplantıya çağıracağım. Böylece, biraz daha bilgi ediniriz.”</p>

  <p>Kabakov içinden, <i>bundan kuşkum var</i>, diye geçirdi.</p>
</body>
</html>
