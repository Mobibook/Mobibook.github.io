<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-2-</h1>

  <p>Tam o anda Michael Lander sevdiği yegâne şeyi yapıyordu. Arkasındaki sepette bulunan televizyon ekibine dengeli bir platform sağlayarak Miami’deki Orange Bowl stadyumu üzerinde Aldrich zeplinini uçuruyordu. Aşağıda tıklım tıklım dolu olan stadyumda ise dünya şampiyonu Miami Dolphins takımı Pittsburgh Steelers takımının canına okumakla meşguldü.</p>

  <p>Kalabalığın tezahürat sesleri neredeyse Lander’ın başının üzerinde cızırdayan telsizin sesini bastırır vaziyetteydi. Sıcak bir günde bir stadyum üzerinde uçarken kalabalığın kokusunu alabildiğini hissederdi ve balon adeta o çılgın haykırışlarla beden ısılarının oluşturduğu bir akıntıya kapılarak uçardı. O akıntı Lander’ın kendini kirlenmiş hissetmesine yol açardı. Kendisi şehirlerarası uçuşları tercih ederdi. O zaman balon temiz ve sakin olurdu.</p>

  <p>Lander sahaya ancak arada bir göz atardı. Genelde stadyumun dış hattıyla bir bayrak direğinin tepesinden aldığı kerterizi dikkate alır ve tam olarak 800 fitte uçuşu sürdürürdü.</p>

  <p>Lander zorlu sahalarda olağanüstü bir pilottu. Zeplin uçurmak kolay iş değildi. Hava aracı usta ellerde değilse o muazzam gövde rüzgârın insafına kalarak sürüklenirdi. Lander’da rüzgâr konusunda denizcilere özgü bir içgüdüyle en iyi zeplin pilotlarına has bir yetenek, yani sezgi vardı. Zeplinler çevrimsel hareket ederdi ve Lander iki hareket ileride olur, büyük gri balinayı rüzgârların arasında akıntıya doğru yüzen bir balık gibi tutarken, burnunu girdaplara yavaşça sokar ve hava akımı olmayan boşluklara doğru kaldırırdı. Sahada yaşanan boşluklarda pek çok izleyici başını kaldırıp zepline bakar ve bazıları el sallardı. Açık havada asılı gibi duran bu muazzam gövde, insanları coştururdu.</p>

  <p>Lander’in kafasının içinde otomatik pilot var gibiydi. Zeplini dengeli bir şekilde uçurması için gereken hassas komutları beyni otomatik olarak verirken o sırada Dahlia’yı düşünüyordu. Belinin çukurunu, onu elinin altında hissedişini. Dişlerinin keskinliğini. Bal ve tuz tadını.</p>

  <p>Saatine baktı. Dahlia Beyrut’tan ayrılalı bir saat geçmiş olmalıydı, geri dönüyordu.</p>

  <p>Lander’in huzurlu bir şekilde düşünebildiği iki şey vardı: Dahlia ve uçmak.</p>

  <p>Sakat sol eli yavaşça gaz kolunu ve pervane kuman dasını iterek koltuğunun yanındaki koca irtifa dümenini geriye çevirdi. O mikrofonda konuşurken büyük hava gemisi hızla yükseliyordu.</p>

  <p>“Nora Bir Sıfır, stadyum üzerinde bir tur atmak üzere 1.200 fite çıkıyorum.”</p>

  <p>“Anlaşıldı Nora Bir Sıfır.” Miami kontrol kulesinden neşeli bir yanıt gelmişti.</p>

  <p>Hava kontrol görevlileriyle kule telsiz operatörleri zeplinle konuşmayı severdi ve onun geldiğini öğrendiklerinde birçoğu espriler hazırlyorlardı. İnsanlar zepline karşı pandalara hissettikleri türden bir sempati besliyordu. Onu spor müsabakalarında ve fuarlarda gören milyonlarca Amerikalı için zeplin gökyüzünde dolanan devasa, sevimli, ağırkanlı bir dosttu. Hemen hemen her zaman zeplinler için fil veya balina metaforu kullanılıyordu. Kimsenin aklına bomba demek gelmiyordu.</p>

  <p>Sonunda maç bitti ve zeplinin yetmiş metrelik gölgesi stadyumdan hızla uzaklaşan arabaların üzerine düştü. Televizyon kameramanıyla yardımcısı aletlerini emniyete almış sandviçlerini yemekle meşguldüler. Lander onlarla sık sık çalışırdı.</p>

  <p>Zeplin suyun üzerinde asılı gibi durduğunda alçalmakta olan güneş Biscayne Körfezi üzerinde kırmızı ve altın rengi alevler yaratmıştı. Sonra Lander kuzeye doğru döndü ve Miami plajının elli metre üzerinden seyretmeye başladı. O arada televizyon ekibiyle uçuş mühendisi dürbünlerini bikinili genç kızlara çevirmişti. Yüzenlerden bazıları el sallıyordu.</p>

  <p>Kameraman Pearson ağzına tıkmış olduğu sandviç lokmasına aldırmadan “Hey Mike, Aldrich firması spor ayakkabısı da yapıyor mu?” diye bağırdı.</p>

  <p>Lander omzunun üzerinden “Evet,” dedi. “Spor ayakkabısı, lastik, buz çözücü, silecek lastiği, banyo oyuncakları, oyuncak balon ve ceset torbası da yapıyor.”</p>

  <p>“Sana bedava spor ayakkabısı veriyorlar mı?”</p>

  <p>“Hem de nasıl. Şu anda onlardan biri var ayağımda.”</p>

  <p>“Ceset torbası nedir?”</p>

  <p>Lander “Kocaman kauçuk bir torba. Standart beden,” dedi. “İçi karanlık olur. Sam Amca onları prezervatif olarak da kullanıyor. Görmüşsündür, ortalıkta öyle dolaşıyor bazen.” Pearson’un üstüne düğmeye basmak hiç zor olmayacaktı; hiçbiri için zor olmayacaktı.</p>

  <p>Zeplin kışın pek uçmuyordu. Miami yakınlarında devasa bir hangarda duruyordu. Bu hangar yüzünden hava sahasındaki diğer binalar cüce gibi görünüyordu. Her ilkbaharda rüzgâra bağlı olarak 35 ila 60 nat arası bir hızla eyalet fuarlarında ve beysbol maçlarında boy gösteriyordu. Aldrich firması Lander’a kış için Miami hava sahası yakınında bir daire veriyordu ama bugün, koca hava gemisini emniyete alır almaz National ile Newark’a uçacak ve New Jersey, Lakehurst’a, zeplinin kuzey üssüne yakın olan evine gidecekti.</p>

  <p>Lander’ın karısı onu terk ederken evi de ona bırakmıştı. Bu gece Lander, Dahlia’yı beklerken çalışacağı için garajdaki atölyenin ışıkları geç vakte kadar açık kalacaktı. Lander iş masasının üstündeki tenekede epoksi reçinesini karıştırıyordu. Reçinenin güçlü kokusu garajı sarmıştı. Arkasında yerde duran beş metre uzunluğunda enteresan bir nesne vardı. Bu, Lander’ın küçük bir yelkenlinin gövdesinden yaptığı kalıptı. Gövdeyi ters çevirip karina boyunca ikiye ayırmıştı. İki yarının arası 45 santim açılmış ve parçalar ortak bir pruvayla birleşmişti. Üstten bakılınca kalıp aerodinamik bir at nalına benziyordu. Özellikle boş zamanlarını kullanarak kalıbı yapması haftalar sürmüştü. O sırada gres yağıyla yağlanmış ve hazırdı.</p>

  <p>Hafifçe ıslık çalmakta olan Lander, kalıba kat kat fiberglas ve reçine sürüyor, kenarlarda biriken fazlalıkları alıyordu. Fiberglas tabaka kuruyup kalıptan ayrılabilir hale geldiğinde, Aldrich zeplininin gondol kısmının altına tam olarak oturacak bir yuva elde etmiş olacaktı. Ortadaki açıklık zeplinin tekli iniş dümenine ve onun şifre çözücü antenine ev sahipliği yapacaktı. Bu yuvaya eklenecek yüke dayanıklı çerçeve garaj duvarındaki bir çiviye asılmıştı. Son derece hafif ve güçlüydü, krom ve molibden alaşımı borulardan oluşuyordu.</p>

  <p>Lander iki arabalık garajını daha evliyken atölyeye dönüştürmüştü ve Vietnam’a gitmeden önceki yıllarda mobilyalarının çoğunu burada kendisi imal etmişti. Karısının giderken almak istemediği eşyalar hâlâ tavan kirişlerinin boşluğunda depolanmış duruyordu - bir mama iskemlesi, bebek arabası, beşik, portatif bir masa, hasır bahçe mobilyaları. Atölyedeki floresan ışık göz alıyordu; Lander hafiften ıslık çalarak çalışırken başına bir beysbol kasketi takıyordu.</p>

  <p>Bir ara durup epeyce düşündü. Sonra yüzeyi düzleştirmeye devam etti, yürürken yere sermiş olduğu gazeteleri yırtmamak için son derece dikkatli davranıyordu.</p>

  <p>Sabah dördü biraz geçtiğinde telefon çaldı. Lander garajdaki paraleli açtı.</p>

  <p>“Michael?” Kadının sesindeki İngiliz aksam Lander’ı her zaman şaşırtırdı; telefon ahizesini koyu renk saçlarının arasında hayal etti.</p>

  <p>“Başka kim olacak?”</p>

  <p>“Büyükanne iyi. Havaalanındayım ve gecikeceğim. Beni bekleme.”</p>

  <p>“Ne-”</p>

  <p>“Michael, ben de seni görmek için sabırsızlanıyorum.”</p>

  <p>Dahlia, Lander’ın evinin garaj yoluna saptığında güneş doğmak üzereydi. Pencereler karanlıktı. Kadın endişeliydi ama ilk karşılaşmalarından önce olduğu kadar değildi. O zaman, göremediği bir yılanla aynı odada olduğu hissine kapılmıştı. Onun yanına taşındıktan sonra Michael Lander’ın ölümcül yanını diğer yanlarından ayırmıştı. Artık onunla birlikteyken ikisinin de bir yılanla aynı odada olduğunu hissediyordu ve yılanın yerini, uyanık olup olmadığını söyleyebilecek durumda oluyordu.</p>

  <p>Eve girerken gerekenden daha fazla gürültü yaptı; yukarı çıkarken de yumuşak sesle adamın ismini tekrarladı. Onu ürkütmek istemiyordu. Yatak odası zifiri karanlıktı.</p>

  <p>Kapı eşiğindeyken karanlığın içinde minik bir kızıl göz gibi parlayan sigara ateşini gördü.</p>

  <p>“Merhaba,” dedi kadın.</p>

  <p>“Buraya gel.”</p>

  <p>Kadın, karanlıkta sigara ateşine doğru yürüdü. Ayağı yatağın yanında yerde duran tüfeğe değdi. Her şey yolundaydı. Yılan uykudaydı.</p>

  <p><i>Lander rüyasında balinaları gördüğü için uyanınak istemiyordu. Düşünde o sonsuz günde uçarken, Donanma zeplininin koca gölgesi aşağıdaki buzun üzerine düşmekteydi. Tarih 1956’ydı ve Kutup’un üzerinde uçuyordu.</i></p>

  <p><i>Balinalar Kuzey Kutbu güneşinde oynaşıyordu ve zeplini neredeyse tam üzerlerine gelene kadar fark etmemişlerdi. Sonra sesler çıkarmaya başladılar, Kuzey Buz Denizi’ndeki buzulun altına dalarken kuyruklarıyla fıskiyeler oluşturdular. Zeplinin sepetinden onları seyreden Lander buzulun altındaki balinaları hâlâ görebiliyordu. Hiçbir sesin duyulmadığı soğuk mavi bir yerdeydiler.</i></p>

  <p><i>Sonra Kutup üzerine gelince pusula çıldırdı. Solar aktivite her şeye müdahil oldu ve irtifa dümeninde Fletcher varken, Lander güneş tarafından bir bayrak direği gibi buza saplandı.</i></p>

  <p>“Pusula!” diyerek kendi evinde uyandı. “Pusula!”</p>

  <p>Dahlia elini çenesine koyup “Spitsbergen’in tüm ışınları Michael,” dedi. “Kahvaltım getirdim.” Rüyadan haberi vardı. Bu balina rüyasını sürekli görsün istiyordu. Çünkü o zaman daha kolay biri oluyordu.</p>

  <p>Lander zor bir günle yüzleşiyordu; Dahlia onunla olamayacaktı. Perdeleri açınca oda gün ışığıyla aydınlandı.</p>

  <p>“Keşke gitmek zorunda olmasaydın.”</p>

  <p>Lander “Bir daha anlatayım,” dedi. “Eğer pilotluk ehliyetin varsa seni bayağı yakından takip ederler. Gidip imzamı atmazsam hemen buraya asker emeklileri kurumundan bir sosyal görevli yollarlar. Adamın elinde bir form olur. Formda da A. Ortamın durumunu yazın.</p>

  <p>Söz konusu kişinin moral durumunu saptayın gibi maddeler vardır. Sonsuza kadar uzayıp gider.”</p>

  <p>“İdare edebilirsin.”</p>

  <p>“Federal Havacılık Dairesi’ne bir telefonla, sarsılmış durumda olduğuma dair en küçük bir ima işimi bitirir. Beni yere sererler. Ya sosyal görevli gelip garaja bakarsa?” Portakal suyunu içti. “Üstelik memurları bir kere daha görmek istiyorum.”</p>

  <p>Dahlia camın önünde durdu; güneş yanaklarını, boynunu ısıtıyordu.</p>

  <p>“Kendini nasıl hissediyorsun?”</p>

  <p>“Bugün çılgın mıyım diye mi soruyorsun? Hayır, aslına bakarsan değilim.”</p>

  <p>“Onu kast etmemiştim.”</p>

  <p>“Bok kast etmemiştin. Sadece içlerinden biriyle küçük bir ofise girip kapıyı kapatacağız ve adam bana hükümetin benim için yapacağı yeni şeyleri anlatacak.” Lander’ın gözlerinin arkasında bir şey belirip kayboldu.</p>

  <p>“Pekâlâ bugün deli misin? Her şeyi bozacak mısın? Gidip emeklilik kurumundan bir görevliyi öldürüp diğerlerinin seni yakalamasını mı sağlayacaksın? Ondan sonra hücrende oturup şarkı söyleyerek mastürbasyon yaparsın. ‘Tanrı Amerika’yı ve Nixon’u korusun!’ diye.”</p>

  <p>Kadın iki tetikleyiciyi birden kullanmıştı. Daha önce ikisini ayrı ayrı denemişti; şimdi de birlikteyken nasıl sonuç verdiklerini görecekti.</p>

  <p>Lander’ın hafızası yoğundu. Uyanıkken hatırladıkları onu ürkek bir hale getirebiliyordu. Uykudayken ara sıra haykırmasına yol açıyorlardı.</p>

  <p>Mastürbasyon: Kuzey Vietnamlı nöbetçi onu hücresinde iş üstünde yakalamış ve herkesin önünde yapmaya zorlamıştı.</p>

  <p>Tanrı Amerika’yı ve Nixon’u Korusun: Esirler eve dönerken, Filipinlerdeki Clark Hava Kuvvetleri Üssü’nde havacı subayın pencereye doğru tuttuğu levhada el yazısıyla yazılmış olan cümle. Kâğıda güneş vururken, koridorun karşısında oturan Lander yazıyı geriye doğru okumuştu.</p>

  <p>Şimdi Dahlia’ya baktığında gözleri perdelenmişti. Ağzı hafifçe açık, yüzü de gevşekti. Bu tehlikeli bir andı. Güneşte, Dahlia’nın ve yatağın yanında duran kısa, çirkin tüfeğin etrafında toz zerrecikleri uçuşurken saniyeler havada asılı kalmış gibiydi.</p>

  <p>Kadın yumuşak bir sesle “Onlarla teker teker uğraşmak zorunda değilsin Michael,” dedi. “Ötekini de kendin yapmak zorunda değilsin. Ben yaparım senin için. Bayılıyorum bunu yapmaya.”</p>

  <p>Kadın gerçeği söylüyordu. Lander bunu her zaman söyleyebilirdi. Gözleri yeniden kocaman açıldı ve bir an sonra kalp atışlarını duyamaz olmuştu.</p>

  <div>
    <br />
  </div>

  <div>
    <br />
  </div>

  <p>Penceresiz koridorlar. Michael Lander havasız, resmi bir binada yürüyordu. Genel Hizmetler İdaresi’nin mavi üniformalı koruma görevlileri paketleri kontrol ediyordu. Lander’da paket yoktu.</p>

  <p>Resepsiyon görevlisi Evlilik Tavsiyeleri adında bir kitap okuyordu.</p>

  <p>“Adım Michael Lander.”</p>

  <p>“Numara almış mıydınız?”</p>

  <p>“Hayır.”</p>

  <p>Görevli “Numara alın,” dedi.</p>

  <p>Lander bankonun yanındaki tepsiden numaralı bir fış aldı.</p>

  <p>“Nedir numaranız?”</p>

  <p>“Otuz altı.”</p>

  <p>“Adınız neydi?”</p>

  <p>“Michael Lander.”</p>

  <p>“Engeliniz?”</p>

  <p>“Yok. Benim kontrol günüm bugün.” Kadına, Emekli Askerler İdaresi’nin mektubunu uzattı.</p>

  <p>“Oturun lütfen.” Kadın yanındaki mikrofona döndü. “On yedi numara.”</p>

  <p>On yedi numaranın sahibi olan hırpani kılıklı genç adam Lander’a sürünerek geçip sekreterin arkasındaki tavşan deliğinde gözden kayboldu.</p>

  <p>Bekleme odasındaki koltuklardan yaklaşık elli tanesi doluydu. Erkeklerin çoğu sivil kıyafetle de üniformayla olduğu gibi hırpani görünen, genç, eski çavuşlardı. Lander onları buruşuk üniformalarıyla bir otobüs terminalinde langırt oynarken hayal edebiliyordu.</p>

  <p>Lander’in önünde, şakağının üzerinde parlak yara izi bulunan bir adam oturuyordu. Saçını yara izini kapatacak şekilde taramaya çalışmıştı. İki dakikada bir cebinden kumaş mendilini çıkarıp burnunu siliyordu. Her cebinde bir mendili vardı.</p>

  <p>Lander’ın yanındaki adam ise elleriyle bacaklarını kavramış olarak kıpırdamadan oturuyordu. Sadece gözleri hareketliydi. Hiç dinlenmeden odada yürüyen herkesi takip ediyorlardı. Başını hiç oynatmadığı için genelde gözlerini iyice kaydırmak zorunda kalıyordu.</p>

  <p>Resepsiyon görevlisinin arkasındaki labirentin içinde, Harold Pugh küçük bir ofiste Lander’ı bekliyordu. Pugh orta seviyede bir memurdu ve mevkisi hızla yükseliyordu. Özel Savaş Esirleri birimine atanışını ‘Şapkamın tüyü’ diye nitelendiriyordu.</p>

  <p>Pugh’un yeni göreviyle birlikte hatırı sayılır miktarda literatür devreye girmişti. Tavsiyeler içeren kitapçıklardan biri de psikiyatri danışmanı olan havacı generalden geliyordu. Tavsiye metninde “Ciddi derecelerde tacize, izolasyona ve mahrumiyete maruz kalan bir insan için, uzun bir süre bastırılmış olan aşırı öfkenin doğurduğu depresyonun bulunmaması imkânsızdır,” deniyordu. “Belirsiz olan sadece depresif reaksiyonun yüzeye vurmasının ve kendini ifade etmesinin ne zaman ve nasıl olacağıdır.”</p>

  <p>Pugh zaman bulur bulmaz bu tavsiye kitapçıklarını okuma niyetindeydi. Bu arada masasındaki askeri sicil etkileyiciydi. Lander’ı beklerken bir daha gözden geçirdi.</p>

  <p>Michael J. Lander. 0214278603. Kore 1951 Deniz Kuvvetleri Yedek Subay Okulu. Çok yüksek not ortalaması. Lakehurst’te havadan hafif eğitim, 1954. Olağanüstü başarı. Uçak buzlanması araştırmasında takdir. 1956’da Donanma kutup keşfi. Donanma zeplin uçuşlarını aşamalı olarak azaltınca kara görevi. 1964’te gönüllü olarak helikoptere geçiş. Vietnam. İki sefer. 10 Şubat 1967’de Dong Hoi yakınlarında vurularak düşürülme. Altı yıl savaş esirliği.</p>

  <p>Pugh, Lander’ın siciline sahip bir subayın kendi biriminin ilgi alanına girmesini garip bulmuştu. Bunda bir tuhaflık vardı. Savaş esirlerinin vatana dönüşünden sonraki kapalı duruşmaları hatırlıyordu. Belki de Lander’a neden istifa ettiğini sormamak en iyisiydi.</p>

  <p>Saatine baktı. Üç kırktı. Adam geç kalmıştı. Masasındaki telefonun bir tuşuna basınca resepsiyon görevlisi cevap verdi.</p>

  <p>“Bay Lander daha gelmedi mi?”</p>

  <p>“Kim Bay Pugh?”</p>

  <p>Pugh, kadın ismini söylerken kasten mi dalga geçer gibi konuşuyor diye merak etti. “Lander. Lander. Özel vakalardan biri. Size gelir gelmez bana göndermeniz bildirilmişti.”</p>

  <p>“Tabii Bay Pugh. Göndereceğim.”</p>

  <p>Kadın kitabına döndü. Saat üç ellide kitap ayracı olarak kullanmak üzere Lander’in mektubunu eline aldı. İsme gözü takıldı.</p>

  <p>“Otuz altı. Otuz altı.” Pugh’un ofisini aradı. “Bay Lander şimdi geldi.”</p>

  <div>
    <br />
  </div>

  <div>
    <br />
  </div>

  <p>Pugh, Lander’in dış görünümü yüzünden biraz şaşırmıştı. Lander sivil uçuş kaptanı üniformasıyla jilet gibiydi. Hareketleri çevik, bakışları direktti. Pugh kendini boş bakışlı biriyle başa çıkmaya hazırlamıştı.</p>

  <p>Pugh’un dış görünüşüyse Lander’ı şaşırtmadı. Hayatı boyunca memurlardan nefret etmişti.</p>

  <p>“Çok iyi görünüyorsunuz Kaptan. Çok hoş bir geri dönüş yapmışsınız derim.”</p>

  <p>“Çok hoş.”</p>

  <p>“Eminim insanın ailesine dönmesi güzeldir.”</p>

  <p>Lander gülümsedi. Gözleri tebessümün dışında kalmıştı.</p>

  <p>“Bildiğim kadarıyla ailem gayet iyi.”</p>

  <p>“Sizinle değiller mi? Evlisiniz sanıyordum, öyle yazıyordu. Bir bakalım, evet. İki de çocuk.”</p>

  <p>“Evet, iki çocuğum var. Boşandım.”</p>

  <p>“Özür dilerim. Dosyanıza benden önce bakan kişi, yani Gorman çok az not bırakmış maalesef.” Gorman yetersizliği yüzünden terfi etmişti.</p>

  <p>Lander dudaklarında belli belirsiz bir tebessümle sakin sakin Pugh’u izliyordu.</p>

  <p>“Ne zaman boşandınız Kaptan Lander? Bilgileri tazelemem lazım.” Pugh bataklık kıyısında sakin sakin otlayan domestik bir inek gibiydi, kendisini izlemekte olan kara gölgenin nasıl bir bela getireceğini algılamıyordu.</p>

  <p>Birdenbire Lander hiç akıl edemeyeceği, asla düşünmediği şeylerden söz etmeye başladı.</p>

  <p>“İlk dosyayı çıkarışı serbest kalmamdan iki ay önceydi. Paris konuşmaları esnasındaydı sanırım. Ama o zaman işi yarım bıraktı. Ben döndükten bir yıl sonra gitti. Lütfen kendinizi kötü hissetmeyin Pugh, hükümet elinden geleni yaptı.”</p>

  <p>“Eminim, ama-”</p>

  <p>“Ben yakalandıktan sonra bir donanma subayı sık sık Margaret’a çaya gidip onunla dertleşti. Eminim ki siz de biliyorsunuzdur, savaş esiri eşlerini hazırlamak için standart bir prosedür vardır.”</p>

  <p>“Herhalde bazen-”</p>

  <p>“Subay Margaret’a serbest bırakılan savaş esirleri arasında giderek artan bir homoseksüellik ve cinsel iktidarsızlık eğilimi görüldüğünü anlatmış, anlarsınız ya.” Lander durmak istiyordu. Durması lazımdı.</p>

  <p>“En iyisi bunları-”</p>

  <p>“Ona serbest bırakılan bir savaş esirinin hayat beklentisinin ortalamanın yaklaşık yarısı kadar olduğunu söylemiş.” O esnada Lander’ın yüzünde geniş bir tebessüm vardı.</p>

  <p>“Tabii ki bazı başka faktörler de olmalı Kaptan.”</p>

  <p>“Ah, elbette. Bir yandan da kendini birine düzdürüyordu, eğer onu kast ettiyseniz.” Lander kahkaha attı, o bildik baskıyı hissetmeye başlamıştı yine, gözlerinin ardındaki basınç artıyordu. Onlarla teker teker uğraşmak zorunda değilsin Michael. Bir hücrede oturup şarkı söyle ve mastürbasyon yap.</p>

  <p>Lander, Pugh’un boynundaki şah damarını görmemek için gözlerini yumdu.</p>

  <p>Pugh’un tepkisi kendini sevdirmek için yapabildiği tek şey Lander’la birlikte kahkaha atmak olmuştu. Ama seksle ilgili o kaba saba yaklaşımdan da alınmıştı. Kahkahasını zamanında durdurdu. Bu davranışı da hayatım kurtardı.</p>

  <p>Pugh yine dosyayı eline aldı.</p>

  <p>“Bu konuda danışmanlık hizmeti aldınız mı?”</p>

  <p>Lander şimdi daha sakindi.</p>

  <p>“A evet. St. Alban Donanma Hastanesi’nden bir psikiyatr konuyu benimle tartıştı. O arada Yoo-Hoo içiyordu.”</p>

  <p>“Daha fazla danışmanlık hizmetine ihtiyaç duyuyorsanız ben ayarlayabilirim.”</p>

  <p>Lander göz kırptı.</p>

  <p>“Bakın Bay Pugh. Siz de bu dünyada yaşıyorsunuz ben de. Böyle şeyler olur. Benim sizden istediğim şu ihtiyar yüzgece bir çözüm bulmanız.” Biçimi bozulmuş olan elini uzattı.</p>

  <p>Şimdi Pugh bildiği sulardaydı. Dosyadan Lander’ın 214 formunu aldı.</p>

  <p>“Açıkça engelli olmadığınız için bir yol bulmamız gerekecek ama” -Lander’a göz kırptı- “icabına bakarız.”</p>

  <p>Lander, idare binasından tozlu Manhattan’ın öğle sonrasına çıktığında saat on altı otuz olmuş ve akşam koşturmacası başlamıştı. Basamaklarda durup 23. Cadde’deki metro istasyonuna koşturan kalabalığı izlerken sırtındaki ter buz gibi oldu. Onların arasına karışıp trene sıkışması imkânsızdı.</p>

  <p>Emekli Personel İdaresi binasında çalışanların birçoğu işten erken kaçıyordu. Binanın kapılarından fışkıran insanlar ona çarpıp duvara yapışmasına neden oluyorlardı. İçinden kavga etmek geldi. Birden Margaret’ı hatırladı, kokusunu duyabiliyor, tenini hissedebiliyordu. Onunla kontrplak masanın başında konuşmaları... Bir şeyler düşünmesi lazımdı. Çaydanlığın tıkırtısı. Yok artık, bu kadar da değil. Bağırsağında soğuk bir sancı hissetti ve bir Lomotil tablet yutmayı düşündü. Lomotil için çok geçti. Tuvalet bulmak zorundaydı. Hemen. Bekleme salonuna dönerken içerinin bayat havası örümcek ağı gibi yüzüne bulaşıyordu. Küçük tuvalete girerken rengi solmuş, alnında boncuk boncuk terler belirmişti. İçerideki tek tuvalet doluydu ve sıra bekleyen bir adam daha vardı. Lander dönüp bekleme salonuna yürüdü. Sağlık raporunda spastik bağırsak yazıyordu. Reçete verilmemişti. Lomotil bulması lazımdı.</p>

  <p>Niye önceden içmedim ki?</p>

  <p>Başını kıpırdatmayan adam gözleriyle becerebildiği kadar Lander’ı izliyordu. Lander’ın bağırsaklarındaki sancılar dalga dalga gelip kolundaki tüyleri diken diken ediyordu.</p>

  <p>Şişman hademe anahtarlarının arasından bir tane bulup Lander’ı personel tuvaletine soktu. Dışarıda bekleyen hademenin çıkan nahoş sesleri duymamasına imkân yoktu. Sonunda Lander yüzünü Celotex tavana kaldırdı. Öğürerek kustuğu için gözleri yaşarmış, gözyaşları akmaya başlamıştı.</p>

  <p>Bir saniyeliğine Hanoi’ye yapılan zoraki yürüyüşü idare eden nöbetçilerle birlikte yolun kenarına çömelmişti.</p>

  <p>Aynıydı, aynı. Çaydanlığın sesi yine geldi.</p>

  <p>Lander çatlak bir sesle “Alçaklar,” dedi. “Alçaklar.” Sakat eliyle yüzünü sildi.</p>

  <div>
    <br />
  </div>

  <div>
    <br />
  </div>

  <p>Banliyö treninden indiğinde, bütün gün Lander’ın kredi kartlarıyla uğraşmış olan Dahlia perondaydı. Adamın basamaktan ağır ağır inişini seyretmişti; iç organlarını sarsmamaya çalıştığını biliyordu.</p>

  <p>Sebilden karton bir bardağa su doldurdu ve çantasından küçük bir şişe çıkardı. Ağrı giderici, yatıştırıcı ilacı karıştırınca su, sütümsü bir hale dönüştü.</p>

  <p>Yanına gidip bardağı ona uzatana kadar adam kadını görmemişti.</p>

  <p>İlacın tadı acı meyankökü gibiydi ve dudaklarıyla dilinde hafif bir uyuşukluk hissi bırakmıştı. Daha arabaya varmadan afyon sayesinde ağrıları azaldı ve beş dakika sonra tümüyle geçti. Eve ulaşınca kendini yatağa atıp üç saat uyudu.</p>

  <div>
    <br />
  </div>

  <div>
    <br />
  </div>

  <p>Lander kafası karışık ve doğal olmayan bir biçimde tetikte uyandı. Savunma duyuları ayaktaydı, zihni hızla acı veren görüntülerden arınıyordu. Zil ve çan sesleri arasında düşünceleri güvenli, boyalı imajlara kayıyordu. Bugün uyuşturucu almamıştı, buna güvenebilirdi.</p>

  <p>Çaydanlık ensesi sertleşmişti. Omuzlarının arasında bir yeri kaşımış gibiydi ve korteksi ulaşamayacağı bir yerdeydi. Ayakları daha fazla sakin kalmayacaktı.</p>

  <p>Ev tamamen karanlıktı, hayaletleri iradesinin hemen ötesindeydiler. Sonra, yataktayken merdivenden yukarı tırmanan bir alev gördü. Dahlia’nın elindeki mum yüzünden duvara kocaman gölgesi vuruyordu. Vücudunu tamamen örten koyu renk, yere kadar bir elbise giymişti ve çıplak ayakları hiç ses çıkarmıyordu. Şimdi gelmiş yanında duruyordu, mumun ışığı iri, karanlık gözlerinde bir iğne ucu gibiydi. Elini uzattı.</p>

  <p>“Gel Michael. Gel benimle.”</p>

  <p>Karanlık koridorda ağır ağır, geri gidip onu da götürürken yüzüne bakıyordu. Siyah saçları omuzlarına dökülüyordu. Ayaklarıyla yoklayarak bir zamanlar oyun odası olan ve yedi aydır boş duran yere girdiler. Lander odanın ucunda kocaman bir yatağın beklediğini ve duvarları ağır perdelerin kapladığını görebiliyordu. Yüzüne bir tütsü dokundu ve yatağın yanındaki masada küçük mavi bir alev oynaştı. Burası artık Margaret’ın -hayır, hayır, hayır.</p>

  <p>Dahlia mumunu masanın üstündeki ispirto lambasının yanına bıraktı ve ipeksi bir dokunuşla Lander’ın pijama üstünü çıkarttı. Sonra da pijama altının ipini çözüp ayaklarından çıkardı, o arada saçları uyluklarına değmişti.</p>

  <p>“Bugün çok güçlüydün.”</p>

  <p>Adamı yavaşça itip yatağa yatırdı. Adamın altındaki ipek çarşaf serindi ve hava soğuk soğuk cinsel organlarına dokunuyordu.</p>

  <p>Dahlia duvardaki iki gaz lambasını yakarken uzandığı yerden onu seyretti. Kadın ince afyon piposunu ona verip yatağın ayakucunda durdu, mumun gölgeleri arkasında oynaşıyordu.</p>

  <p>Lander o dipsiz gözlere doğru düştüğünü hissetti. Çocukken berrak yaz gecelerinde otların üzerinde yatıp aniden farklı boyutlu ve derin bir hale gelen gökyüzünü seyredişini hatırladı. Oraya kadar bakınca yukarı diye bir şey kalmıyordu ve yıldızların üzerine düşüyordu.</p>

  <p>Dahlia üzerindeki elbiseyi yere düşürüp karşısında durdu.</p>

  <p>Kadının görünüşü Lander’ı, ilk kez görüyormuş gibi çarptı; nefesi tutuldu. Dahlia’nın göğüsleri iriydi ve kıvrımları kubbeleri andırıyordu. Sutyensiz olduğunda bile dekoltesi vardı. Göğüs uçları sertleşirken koyulaşıyordu da. Muhteşemdi ama yasak değildi, kıvrımları ve girintileri mum ışığıyla sarmalanmıştı.</p>

  <p>Kadın, dönüp ispirto lambasının üzerindeki tatlı yağ şişesini alırken üzerinde ışıklar oynaşınca Lander hoş bir şok yaşadı. yanına çömelen Dahlia göğsüne ve karnına ılık yağ sürerken göğüsleri hafifçe sallanıyordu.</p>

  <p>Öne uzanınca karnı yuvarlaklaştı, sonra tekrar karanlık üçgene doğru geri çekildi.</p>

  <p>Lander kadının özünü testislerinde ılık ılık hissedeceğini biliyordu, tadı da muz ve tuz gibi olacaktı.</p>

  <p>Dahlia ılık, tatlı yağdan bir ağız dolusu aldı ve erkeği o yağa batırdı, başını ağır ağır sallıyor, adamın kanının derinliklerine kadar işliyordu. Saçları da sıcak sıcak tenini yakıyordu.</p>

  <p>Ve bütün bu süre boyunca gözleri bir pumanınki gibi açıktı ve yüzünden hiç eksilmeyen bir ışıkla doluydu.</p>
</body>
</html>
