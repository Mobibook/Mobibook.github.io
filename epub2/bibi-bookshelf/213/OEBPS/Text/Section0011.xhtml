<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-11-</h1>

  <p>Kabakov ilacını yutarken, Moshevsky Mt. Murray Tesisi’ndeki gece kulübü Boom-Boom Room’un kapısında dikiliyordu. Kalabalığa ters ters bakıyordu. Hafif kar yağışı altında bücür Pocono Dağlarına kadar üç saat araba kullanmak yorucu olmuştu ve şu anda fena halde huysuzdu. Beklediği gibi resepsiyonda Rachel Bauman adına kayıt yoktu. Alt kattaki yemek salonunu da üç kez kontrol etmiş ve sonunda tedirgin olup bir masa istemişti. Boom-Boom Room’daki orkestra gürültülüydü ama kötü değildi ve gecenin organizatörü ‘Aktiviteler direktörü’ idi. Hareketli spot, her masayı tek tek tarıyordu. Işık üstlerine gelince patronlar çoğunlukla ellerini sallıyorlardı.</p>

  <p>Hali hazırdaki nişanlısı ve tesiste tanıştıkları bir çiftle oturmakta olan Rachel Bauman ışıkta elini sallamadı. Buranın manzarasız çirkin bir mekân olduğunu düşünüyordu. Poconoları da aptal minik dağlar diye yorumluyordu. Odadaki türlü çeşitli yeni moda alyans dekoru ortamı çamurlu bir takımyıldıza çevirmişti. Bundan da bunalmıştı çünkü yanında oturan yakışıklı ama sıkıcı genç avukata bir tür evlilik sözü vermiş bulunuyordu. Hayatına müdahale edecek tipte biri değildi.</p>

  <p>Dahası, oda bayağıydı, günlüğü atmış dolardı ve banyo küvetinde kıllar vardı. Mobilya Brooklyn orijinliydi ve küvetteki tüylerin kasık tüyü olduğu çok belliydi. Nişanlısı, yani bir tür nişanlısı olan adam, robdöşambrının üstüne fular takıyor ve yatağa saatiyle giriyordu. Rachel, Ah Tanrım, halime bak, diye düşünüyordu. Parmaklarımda minik mineli yüzükler var.</p>

  <p>Moshevsky, kayığa tepeden bakan bir balina gibi masanın yanında belirdi. Aklından neler söyleyeceğine karar vermişti. Önce espri yapacaktı.</p>

  <p>“Dr. Bauman, sizi hep partilerde görüyorum. Beni hatırladınız mı, Moshevsky, İsrail, 1967, şimdi biraz konuşabilir miyiz?”</p>

  <p>“Pardon?”</p>

  <p>Moshevsky’nin açılış olarak tasarladığı sözler bundan ibaretti. Duraksadı, yüzünü kısa boylu bir cilt uzmanına gösterircesine eğildi. “Robert Moshevsky, 1967, İsrail. Binbaşı Kabakov’un yanındaydım. Hastanede de partide de.”</p>

  <p>“A, tabii! Çavuş Moshevsky. Sivillerle tanıyamadım.”</p>

  <p>Moshevsky apışıp kalmıştı. Eğilip kıyafetine baktı.</p>

  <p>Doğru sivil kıyafetliydi. Şimdi Rachel’ın erkek arkadaşıyla öbür çift de ona bakıyorlardı.</p>

  <p>Rachel, refakatçisine “Marc Taubman, bu da Robert Moshevsky, iyi bir dostumdur,” diyordu. “Lütfen oturun Çavuş.”</p>

  <p>Taubman da kuşkulu bir sesle “Evet buyurun,” dedi.</p>

  <p>“Ne oldu da-” Rachel’ın yüzü aniden değişti. “David iyi mi?”</p>

  <p>“Sayılır.” Bu kadar sosyalleşme yeterdi. Ona otur insanlarla sohbet et emri verilmemişti. Kabakov olsa ne derdi? Kadının kulağına eğildi.</p>

  <p>“Sizinle özel olarak görüşmem lazım,” diye mırıldandı. “Çok acele.”</p>

  <p>“İzin verir misiniz?” Rachel kalkarken elini Taubman’ın omzuna koymuştu. “Bir dakika sonra gelirim Marc. Merak etme, sorun yok.”</p>

  <p>Beş dakika sonra Rachel, Marc Taubman’ı dışarı çağırmak üzere masaya döndü. On dakika sonra Taubman barda tek başına oturmuş arpacı kumrusu gibi düşünüyordu. Rachel ile Moshevsky son sürat New York’a dönüyorlardı. Kar yağışı giderek artıyordu.</p>

  <div>
    <br />
  </div>

  <div>
    <br />
  </div>

  <p>Dahlia Iyad, Garden State ekspres yolunda ilerlerken, güneye doğru, kar, Lander’in steyşın arabasının üstüyle ön camını döven bir sulusepkene çevirmişti. Ekspres yolda kumlama yapılmıştı ama Dahlia, Lakehurst’a doğru batıya döndüğünde 70 Yolu kaygandı. Lander’ın evine varıp içeri koştuğunda sabahın üçü olmuştu. Lander kendine kahve almaktaydı. Dahlia, Daily News’in iki yıldızlı baskısını mutfak tezgâhına koyup orta sayfayı açtı. Sedyedeki adamın yüzünü gösteren fotoğraf gayet netti. Kesinlikle Kabakov’du. Saçında eriyen kar taneleri damla damla kafatasına iniyordu.</p>

  <p>Lander “E, Kabakov’sa ne olmuş?” diye sordu.</p>

  <p>Odasından çıkıp gelen Fasil “Gerçekten de ne olmuş?” dedi. “Muzi’yle konuşma fırsatı vardı, elinde tanımın olabilir. Muzi’yi gemi sayesinde bulmuş olmalı ve gemiden benim tarifimi de almıştır. Daha kimliğimi tespit edememiş olabilir ama beni tanır. Aklına gelecektir. Dahlia’yı da görmüştü. Haklanması lazım.”</p>

  <p>Lander fincanını küt diye bıraktı.</p>

  <p>“Benimle dalga geçmeye kalkma Fasil. Yetkililer bir şey öğrenmiş olsa çoktan gelirlerdi. Sen sadece intikam için öldürmek istiyorsun. Liderini öldürdü, değil mi? Öylece içeri dalıp kafasını uçurdu.”</p>

  <p>“Uykudayken, haince-”</p>

  <p>“Sizin millet beni sahiden delirtiyor. O yüzden İsrailliler sizi düzenli olarak haklıyor, sizinse tek düşünceniz intikam, bir hafta önce olanlar yüzünden onlarla ödeşmeye çalışmak. Ve bunca şeyi riske atmak istiyorsun, sırf intikam için...”</p>

  <p>Fasil “Kabakov ölmeli,” dedi. Sesi giderek yükseliyordu.</p>

  <p>“Bu sadece intikam da değil. Hazır yaralıyken öldüremezsen er ya da geç gece yarısı seni bulmaya geleceğinden korkuyorsun.”</p>

  <p>Korkmak kelimesi aralarında asılı kalmıştı. Fasil öfkesini bastırmak için olağanüstü güç harcıyordu. Bir Arap için hakareti yutmak, kurbağa yutmaktan zordu. Dahlia sezdirmeden kahve güğümüne doğru gidip aralarındaki göz temasını kesmiş oldu. Bir fincan kahve alıp tezgâha dayanarak durdu, böylelikle bıçakların durduğu çekmecenin de önünü kapatmıştı.</p>

  <p>Fasil konuştuğunda boğazı son derece kurumuşa benziyordu.</p>

  <p>“Kabakov ellerindekilerin en iyisidir. O ölürse yerine başkasını yollarlar doğru ama aynısı olmaz. İzninizle hatırlatayım Bay Lander, Muzi sizi görmüş olduğu için öldürüldü. Yüzünüzü ve-” Fasil’in Arap dili canı istediğinde gayet şeytani olabilirdi. Durdu. Lander, el kelimesini kullanacağını tahmin etsin diye yeterince bekledikten sonra “Aksanınızı biliyordu,” diye devam etti. “ÜsTellk, hepimizde de yara izleri yok mu?” Yanağındaki yara izine dokundu. Lander bir şey demediği için söze devam etti. “Şimdi Dahlia’yı görmüş olan bir adamla karşı karşıyayız. Onun resimlerini bulabileceği çeşitli yerler var.”</p>

  <p>“Ne gibi?”</p>

  <p>Dahlia “Fotoğrafım yabancı uyruklular dosyasında var,” dedi. “O resimde kılık değiştirmiştim. Ama, Beyrut’taki Amerikan Üniversitesinin yıllığında-”</p>

  <p>“Okul yıllığı mı? Hadi ama, onu asla-”</p>

  <p>“Daha önce yapmışlardı Michael. Ona ve Kahire’deki üniversiteye devam ettiğimizi bilirler. Çoğu zaman fotoğraflar çekilip yıllıklarda basıldıktan sonra bazı hareketlere giriyor insanlar. Mutlaka bakar o yıllıklara.”</p>

  <p>Fasil “Eğer Dahlia afişe olursa fotoğrafı her yere dağıtırlar,” diye ekledi. “Sen darbeyi indireceğin zaman da her taraf Gizli Servis elemanı kaynar, tabii Başkan katılmışsa.”</p>

  <p>“Katılacak. Kendi söyledi katılacağını.”</p>

  <p>“O zaman Gizli Servis muhtemelen havaalanına da gelir. Dahlia’nin resmini görmüş olabilirler, hatta belki benimkini de, senin de tarifin vardır ellerinde. Hepsi de Kabakov sayesinde olur -yani yaşamasına izin verilirse.”</p>

  <p>Lander “Senin veya Dahlia’nın yakalanmasını göze alamam,” diye hırladı. “Benim gitmem de aptallık olur.”</p>

  <p>Dahlia “Bunlara gerek yok ki,” dedi. “Uzaktan kumandayla da halledebiliriz.” Yalan söylemişti.</p>

  <div>
    <br />
  </div>

  <div>
    <br />
  </div>

  <p>Long Island Üniversite Hastanesi’nde, Moshevsky ile birlikte Kabakov’un katma çıkabilmek için Rachel iki federal korumaya kimliğini göstermek zorunda kaldı.</p>

  <p>Kapı açılırken duyulan hafif sesle Kabakov uyandı. Rachel karanlık odaya girip elini yanağına koydu, adamın kirpiklerinin avucuna değdiğini hissetti ve uyanık olduğunu anladı.</p>

  <p>“David, buradayım,” dedi.</p>

  <p>Altı saat sonra Corley hastaneye geldi. Ziyaret saati başlamıştı ve çiçeklerle gelmiş hasta yakınları koridorları dolduruyor, kapısında ‘Ziyaretçi kabul edilmiyor. Sigara içilmez, oksijen kullanılıyor’ yazan kapıların önünde endişeli gruplar oluşturuyordu.</p>

  <p>Corley, Moshevsky’i Kabakov’un kapısının önündeki sırada oturmuş koca bir hamburgeri yerken buldu. Yanındaki tekerlekli iskemlede sekiz yaşlarında bir kız vardı. O da aynı boy hamburger yiyordu.</p>

  <p>“Kabakov uyuyor mu?”</p>

  <p>Moshevsky ağzı dolu dolu “Yıkanıyor,” dedi.</p>

  <p>Çocuk “Günaydın,” dedi.</p>

  <p>“Günaydın. Ne zaman biter işi?”</p>

  <p>Çocuk “Hemşire ovalamasını bitirince,” dedi. “İnsan gıdıklanıyor. Seni hemşire yıkadı mı hiç?”</p>

  <p>“Hayır. Moshevsky, söyle hemşireye elini çabuk tutsun. Derhal-”</p>

  <p>Çocuk “Bir lokma ister misin?” diye sordu. “Bay Moshevskyİe beni bunları almaya yolladılar. Buradaki yemekler korkunç. Bay Moshevsky, Bay Kabakov’un hamburger yemesine izin vermiyor. Bay Kabakov bu konuda çok kötü şeyler söyledi.”</p>

  <p>Başparmağının tırnağını kemirmeye başlayan Corley “Anlıyorum,” dedi.</p>

  <p>“Ben de Bay Kabakov’daki gibi bir yanık var.”</p>

  <p>“Çok üzüldüm.”</p>

  <p>Kız, Moshevsky’nin kucağındaki paketten patates kızarması almak için dikkatle uzandı. Corley kapıyı açıp kafasını uzattı, hemşireyle kısaca konuştu ve tekrar geri çekildi. “Çabuk olmak lazım,” diye mırıldandı.</p>

  <p>Çocuk “Yemek yaparken tenceredeki kaynar suyu üstüme devirdim,” dedi.</p>

  <p>“Pardon?”</p>

  <p>“Dedim ki yemek yapıyordum, kaynar suyla kendimi yaktım.”</p>

  <p>“Ah, çok üzüldüm.”</p>

  <p>“Bay Kabakov’a ona da aynısının olduğunu söyledim. Dedim ki çoğu ev kazası mutfakta oluyor.”</p>

  <p>“Sen Bay Kabakov’la mı konuştun?”</p>

  <p>“Tabii. Penceresinden karşıdaki çocuk parkında oyun oynayanları seyrettik. Her sabah okuldan önce oynuyorlar. Benim odamdaki pencereden sadece tuğla duvar görünüyor. Bay Kabakov bir sürü güzel fıkra da biliyor. Birini anlatayım mı?”</p>

  <p>“Teşekkür ederim, hayır. Bana anlatmıştı zaten bir kısmını.”</p>

  <p>“Bende uyku tulumu da var, hem-”</p>

  <p>Hemşire su dolu leğenle dışarı çıktı. “Artık girebilirsiniz.”</p>

  <p>Çocuk “İyi,” dedi.</p>

  <p>Moshevsky “Dur Dotty!” diye kükredi. “Sen benimle kal. Şu patatesleri bitiremedik daha.”</p>

  <p>Kız “Kızarmış patates,” dedi.</p>

  <p>Corley, Kabakov’u yatakta doğrulmuş buldu.</p>

  <p>“Temizliğin de bittiğine göre bak burada ne var. Leticia için emir çıkarttırdık. Mürettebattan üç kişi tekneyi görmüş. Kimse üstündeki rakamları anımsamıyor ama zaten sahte de olabilir. Geminin yan tarafında sürtündüğü yerde boya kalıntısı bulduk. Analiz ediliyor.”</p>

  <p>Kabakov küçük bir sabırsızlık jesti yaptı. Corley görmezden gelip devam etti.</p>

  <p>“Elektronik uzmanları, Sahil Güvenlik botundaki radar operatörüyle konuştu. Teknenin ahşap olduğunu düşünüyorlar. Hızlı olduğunu biliyoruz zaten. Sesine bakılırsa çifte türbo dizeli varmış. Kaçakçı teknesine benziyor. Er ya da geç bulacağız. Bir yerlerde imal edilmiş olmalı, çok iyi bir tersanede.”</p>

  <p>“Amerikalıdan ne haber?”</p>

  <p>“Hiçbir şey. Bu ülke onun gibilerle dolu. Leticia mürettebatına kimlik tanımlama albümleri gösteriyoruz, gemiye gelen adamı tanırlar belki diye. Tabii arada çevirmen var. Ağır gidiyor yani işler. ‘Domuz kıçı gibi gözü vardı’ türünden laflar ediyorlar. Sana da bir albüm getireceğim, kadını bulursun belki. Laboratuar da Meryem Ana üstünde çalışıyor.”</p>

  <p>Kabakov başını salladı.</p>

  <p>“Şimdi, saat on bir buçuğa askeri sağlık helikopteri ayarladım. On birde buradan ayrılıp La Guardia’daki Donanma Hava Terminali ’ne doğru yola-”</p>

  <p>Kapı eşiğinde duran Rachel “Sizinle görüşebilir miyim Bay Corley?” dedi. Elinde Kabakov'un röntgenleriyle hasta kartelaları vardı ve en kolalı gömleğini giymişti.</p>

  <p>Kabakov “Çoktan İsrail misyonuna gitmiş olabilirdim,” dedi. “Orada bana dokunamazdın. Konuş onunla Corley.”</p>

  <p>Yarım saat sonra Corley hastane yöneticisiyle konuştu, o da, hastanenin bu cuma erken çıkmaya çalışan halkla ilişkiler sözcüsü ile konuştu. Sözcü telefonla bir basın bülteni dağıttı ve bülteni hasta durum kayıtlarına eklemeye zahmet etmedi.</p>

  <p>Altı haberlerine hazırlanmakta olan televizyon kanalları öğleden sonra çeşitli felaketlerin kurbanlarının durumunu değerlendirdi. Gelen bültene göre, Bay Kabov, askeri sağlık helikopteriyle Brooke Ordu Hastanesine nakledilmişti. O gün haberler yoğundu. Hiçbir kanal bu haberi kullanmadı.</p>

  <p>Ancak The New York Times, her zamanki gibi, Bay Kabov’un nakli hakkında kısa bir yazı hazırladı. The Times, hastaneden aranan son basın organıydı. Yani haberin bulunduğu ilk baskı, gece on otuzdan önce çıkmayacaktı. O zaman da iş işten geçmiş olacaktı. Dahlia yola koyulmuştu.</p>
</body>
</html>
