<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-24-</h1>

  <p>“Dahlia, burada mısın?” Oda son derece karanlıktı. “Evet, Michael. Buradayım.”</p>

  <p>Lander, kolunda kadının elini hissetti:</p>

  <p>“Uyuya mı kaldım?”</p>

  <p>“İki saattir uyuyorsun. Sabahın biri oldu.”</p>

  <p>“Işığı yak. Yüzünü görmek istiyorum.”</p>

  <p>“Tamam. İşte yaktım. Bildiğin aynı yüz.”</p>

  <p>Lander, kadının yüzünü ellerinin arasına aldı. Başparmaklarıyla nazikçe gözlerinin altındaki mor lekeleri okşadı. Ateşi düşeli üç gün olmuştu. Günde dört kez 250 miligramlık eritromisin alıyordu. İlaç işe yarıyordu ama yavaş yavaş.</p>

  <p>“Bakalım yürüyebiliyor muyum?”</p>

  <p>“Beklememiz...”</p>

  <p>“Ben şimdi bilmek istiyorum. Yardım et de kalkayım.” Hastane yatağının kenarına oturdu. “Peki, gidelim.” Kolunu kadının omzuna doladı. O da onu belinden tuttu. Lander, ayağa kalkıp sarsak bir adım attı. “Başım döndü,” dedi. “Devam.”</p>

  <p>Dahlia, onun titrediğini hissediyordu:</p>

  <p>“Hadi, yatağa dön Michael.”</p>

  <p>“Olmaz. Koltuğa kadar gidebilirim.” Kendini koltuğa attı. Baş dönmesi ve bulantı dalgasıyla mücadele etti. Kadına bakıp zorla gülümsedi. “Sekiz adım attım. Otobüsten kokpite kadar elli beş adımdan çok değildir. Bugün ayın beşi, yok, gece yarısını geçmiş, altısı. Beş buçuk günümüz var. Yaparız.”</p>

  <p>“Hiç kuşku duymadım ki Michael.”</p>

  <p>“Evet, duydun. Şimdi de duyuyorsun. Kuşku duymasan aptalsın demektir. Yardım et de yatağa döneyim.”</p>

  <p>Sabahın ortasına dek uyudu. Kahvaltı etmeyi başardı. Söylemenin tam zamanıydı:</p>

  <p>“Michael, ne yazık ki Fasil’in başına bir iş gelmiş.”</p>

  <p>“Ne zaman konuştun en son?”</p>

  <p>“Salı günü, ayın ikisinde. Kamyonun garajda güvende olduğunu söylemek için aradı. Dün gece de arayacaktı, aramadı.” Lander’a, Libyalı pilottan söz etmedi. Asla da etmeyecekti.</p>

  <p>“Yakalandığını düşünüyorsun, değil mi?”</p>

  <p>“Telefonu atlamaması gerekiyordu. Yarın geceye kadar aramazsa, yakalandı demektir.”</p>

  <p>“Eğer garajdan uzakta yakalandıysa, neyi ele verebilir?”</p>

  <p>“Elindeki anahtarlardan başka hiçbir şeyi... Kira kontratını, elime geçer geçmez yaktım. Zaten o görmedi bile. Bizim kimliğimizi ortaya çıkaracak hiçbir şey yok üstünde. Zaten olsaydı ve yakalansaydı, polis çoktan gelmiş olurdu.”</p>

  <p>“Hastanenin numarası?”</p>

  <p>“Aklında tutuyordu. Her seferinde de farklı telefondan aradı.”</p>

  <p>“Biz devam ederiz öyleyse. Plastik hâlâ orada olsa da olmasa da... Sadece ikimiz olunca yükleme işi zorlaşacak ama hızlı hareket edebilirsek beceririz. Rezervasyonları yaptırdın mı?”</p>

  <p>“Evet, Fairmont’tan. Zeplin mürettebatı orada mı diye sormadım. Korktum ki...”</p>

  <p>“Sorun yok. New Orleans’a uçtuğumuzda, personel hep orada kalır. Bu kez de öyle olacak. Hadi biraz yürüyelim.”</p>

  <p>“Öğleden sonra, yine Aldrich’i arayıp durumunu bildirmem gerekiyor.” Hasta olduğunu bildirmek için aradığında, kendini Lander’in kız kardeşi olarak tanıtmıştı.</p>

  <p>“Diyelim ki hastalığım sürdü ve en az bir buçuk hafta işe gitmedim. Baş pilot olarak Farley’i, yardımcı pilot olarak da Simmons’u kullanırlar. Farley’in neye benzediğini anımsıyor musun? Sadece bir kez görmüştün, Shea üzerinde gece uçuşu yaptığımızda.”</p>

  <p>“Anımsıyorum.”</p>

  <p>“Bir daha görmek istersen, evdeki fotoğraflardan birinde var.”</p>

  <p>“Yarın... Eve yarın gideceğim. Bu kılığı görmekten bıkmışsındır artık.” Hastanenin karşısındaki bir mağazadan iç çamaşırı almış, Lander’ın odasındaki banyoda yıkanmıştı. Bunların dışında, onun yanından hiç ayrılmamıştı. Başını Lander’ın göğsüne yasladı. Lander, gülümseyip kadının ensesini okşadı.</p>

  <p>Dahlia, hırıltı duymuyorum, diye düşündü. Ciğerleri temizlenmiş.</p>
</body>
</html>
