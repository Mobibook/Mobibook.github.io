<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-16-</h1>

  <p>Eddie Stiles, New York Akvaryumu’nun barında endişeyle oturuyordu. Oturduğu yerden, alt katta, kırk metre ilerideki penguen bölümünün önünde duran Rachel Banman’ı görebiliyordu. Onu tedirgin eden Rachel Bauman değil, yanındaki iki adamdı. Görünüşlerinden hiç hoşlanmamıştı. Kadının solundaki, Dev Adam’a benziyordu. Öteki, onun kadar iri değildi ama daha da beterdi. Adamda, Eddie’nin korkmayı öğrendiği o rahat, ekonomik hareketler vardı. Eddie’nin dünyasındaki yırtıcılar da böyle hareket ederdi. Pahalı olanlar... Bu tür adamlar, kaslarıyla gövde gösterisi yapanlardan, iriyarı gösterişli siyahlardan çok farklıydılar.</p>

  <p>Eddie, adamın gözlerinin yüksek yerleri, köpekbalığı bölümünün damını, Akvaryum’la Coney Island arasındaki kum tepeleri üzerindeki çitleri tarama şeklini de beğenmedi. Buraları dikkatle gözden geçirdikten sonra, piyadeler gibi titizlikle değerlendirerek, yakından uzağa doğru giderek ve bütün bu zaman içinde parmağını ilginç bir penguenin üstünde sallayarak bakışlarını aşağılara çevirmişti.</p>

  <p>Eddie, buluşmak için burayı seçtiğine pişmandı. Hafta arası olduğu için kendini huzurlu, anonim hissetmesini sağlayan kalabalık yoktu.</p>

  <p>Bu işe karıştırılmayacağına ilişkin Dr. Bauman’dan söz almıştı. Kadın ona hiç yalan söylememişti. Hayatının, yani kurmaya çalıştığı hayatın temelinde, Dr. Bauman’ın yardımıyla kendi hakkında öğrendikleri vardı. Eğer bu doğru değilse, hiçbir şey gerçek değil demekti. Fincanındaki kahveyi başına dikip hızlı hızlı yürüyerek alt kata indi. Balina bölümünün çevresinden dolandı. İçinde elli metre uzunluğunda, dişi bir katil balina vardı. Siyah beyaz desenleriyle çok güzel görünüyordu. O sırada bir gösteri yapılıyordu. Genç bir adam, suyun üstündeki platformda, elinde havaya kaldırdığı balıkla duruyordu. Balina siyah bir lokomotif gibi yüzeyin altından hızla gelirken, suyun yüzeyi ikiye ayrılıyor gibi oldu. Hayvan, havuzun uzun kenarı boyunca sudan yükseldi ve balığı üçgen dişlerinin arasına aldı.</p>

  <p>Eddie, yer altı galerisinin basamaklarını inerken arkasından gelen alkışları duydu. İçerisi loş ve nemliydi. Balina tankının mavi yeşil suyunu aşıp gelen güneş ışığıyla aydınlanıyordu. Balina ışık huzmelerinin vurduğu dibe yakın yüzüyor, balığı çiğniyordu. Üç aile de aşağı inip yanına geldi. Bir sürü gürültücü çocuk vardı.</p>

  <p>“Babacığım, göremiyorum.”</p>

  <p>Baba oğlanı omzuna alıp kafasını tavana çarptırınca, ağlayan çocuğu alıp dışarı götürmek zorunda kaldı. Rachel:</p>

  <p>“Merhaba Eddie,” dedi.</p>

  <p>îki refakatçisi öbür yanında, Eddie’den uzakta duruyorlardı. Eddie, bunun doğru bir davranış olduğunu düşündü. Goriller iki yandan da çıkıp gelebilirlerdi. Polisler de öyle...</p>

  <p>“Merhaba, Dr. Bauman.”</p>

  <p>“Eddie, bu David, bu da Robert.”</p>

  <p>“Tanıştığımıza sevindim.” Eddie, adamlarla tokalaştı. Daha iri olanın sol kolunun altında silah vardı, buna hiç kuşku yoktu. Belki öbür adamda da vardı ama onunki belli olmuyordu. Şu David... İlk iki parmağının eklem yerleri kalınlaşmıştı. Elinin kenarı, ahşap zımparası gibiydi. Bunları yoyo öğrenirken edinmemişti. Dr. Bauman, çok akıllı ve anlayışlı bir kadındı ama hakkında bilgi sahibi olmadığı şeyler yar, diye düşündü.</p>

  <p>“Dr. Bauman, şey... Sizinle bir dakika özel görüşebilir miyim, sakıncası yoksa?”</p>

  <p>Galerinin öbür yanında, kadının kulağına yaklaşarak konuştu. Çocukların şamatası, sesini bastırıyordu:</p>

  <p>“Doktor, bu adamları iyi tanıyor musunuz gerçekten? Öyle düşündüğünüzü biliyorum ama gerçekten diyorum. Dr. Bauman, bunlar çok sıkı adamlar. Sıkı adam var, sıkı adam var... Anlarsınız. Ben bunu iyi bilirim. Bunlar, sıkıların da sert olanlarından. Aynasıza da benzetemedim. Sizi böyle tiplerle birlikte hayal edemiyorum. Elbette akrabanız falan değillerse veya zorunlu kalmadıysanız.”</p>

  <p>Rachel, elini adamın koluna koydu:</p>

  <p>“Sağ ol, Eddie. Ne demek istediğini anlıyorum. Fakat bu ikisini de çok uzun zamandır tanırım. İkisi de dostumdur.”</p>

  <p>Tanka, arkadaşlık etsin diye bir domuz balığı konmuştu. Eğiticisi balinayı oyalarken, o da artmış balık parçalarını yemeye çalışıyordu. Balina, sualtı camının önünden geçti. Küçük gözleri, camın ardındaki izleyicilere bakıyordu. Stiles, Kabakov’a:</p>

  <p>“Duyduğuma göre bu Jerry Sapp, birkaç yıl önce Küba’da bir iş çevirmiş,” dedi. “Küba! Miami’den bazı Kübalılarla birlikte, Puerta Cabanas yakınında bir yerde kıyı güvenlik radarını atlatmış.” Stiles, tekrar tekrar bir Kabakov’a bir RachePa baktı. “Kıyıda bir iş çevirmişler. Avan mı Zodiac mı neyse o şişme botlardan biriyle kıyıya gidip o kutuyla birlikte geri gelmişler. Kutuda ne halt varmış bilmiyorum ama bu herif, Florida’ya dönmemiş. Küba devriye botlarından biriyle Bahia Honda dışına çıkmış ve doğruca Yucatan’a gitmiş.”</p>

  <p>Kabakov, parmaklarıyla korkulukta tempo tutarak dinliyordu. Balina artık sakinleşmiş, dipte yatıyordu. Koca kuyruğunu da kıvırıp aşağı almıştı. Eddie:</p>

  <p>“Bu veletler beni deli ediyorlar. Biraz yürüsek,” dedi.</p>

  <p>Köpekbalığı evinin karanlık koridorunda durdular. Uzun gri gölgeler ara vermeksizin dolanıp duruyor, aralarından ok gibi geçip giden küçük, parlak balıklar görünüyordu.</p>

  <p>“Her neyse... O herif Küba kıyı güvenlik radarını nasıl atlattı diye merak eder dururdum. Domuzlar Körfezi sorunundan sonra öyle bir radarları var ki, aklınız durur. Şu sizin adamın da kıyı güvenliğin radarını atlattığını söylemiştiniz. Aynı durum yani... Ben de şu Sapp denen herifi biraz soruşturdum. İki hafta kadar önce, Asbury Park’taki Sweeney’in yerindeymiş. Ama o zamandan beri kimse görmemiş. Teknesi, on üç metrelik hızlı balık teknelerinden Shing Lu işi. Hong Kong’da yapıyorlar. Gerçekten yapmayı kast ediyorum. Tamamı ahşap çünkü...”</p>

  <p>Kabakov:</p>

  <p>“Nerede tutuyormuş bu tekneyi?” diye sordu.</p>

  <p>“Bilmiyorum. Kimse bilmiyor gibi. Yani, fazla da soramazsınız. Ama bakın, Sweeney’in barmeni, bu herifin mesajlarını not alıyor. O bağlantı kurabilir bence. İş içinse...”</p>

  <p>“Ne tür işlerle ilgileniyor?”</p>

  <p>“Değişir. Kendinin güvende olduğuna inanması gerek. Eğer kontrat işiyse, teknesini verecekse, o zaman oturur, bütün gün Kıyı Güvenlik frekansını dinler.”</p>

  <p>“Sen bu adamın yerinde olsan, nereye kaçardın?”</p>

  <p>“Tekne döndükten sonra, bir gün boyunca gelen giden var mı diye bir kıyıdan gözlerdim. Sonra, uygun bir yerim varsa boyar, kayıt numarasını falan yeniden yazardım. Hatta numarayı değiştirirdim. Ağzına kadar da Tuna balığıyla doldururdum ki, balıktan geldi diyebileyim. Hani şu zengin adamlar balığa çıkıyorlar ya...”</p>

  <p>Kabakov:</p>

  <p>“Adamı deliğinden çıkaracak kârlı iş ne olabilir?” dedi. “Hem de tekneye ihtiyaç duyulacak?”</p>

  <p>Eddie, Rachel’a suçlu bir bakış atıp:</p>

  <p>“Uyuşturucu,” dedi. “Eroin. Meksika dışından, örneğin Teksas kıyısındaki Corpus Christi veya Aransas Geçidi’nden. Bu işe gidebilir. Elbette önceden de biraz para alırsa. Ve çok dikkatli yaklaşmamız gerek. Kolayca ürker.”</p>

  <p>Kabakov:</p>

  <p>“Bu bağlantı konusunu düşün Eddie,” dedi. “Ve de teşekkürler.”</p>

  <p>“Doktor için yaptım.” Köpek balıkları, aydınlatılmış tankta sessizce yüzüyordu. “Bakın, ben artık yokum. Bu işlerle ilgilenmek istemiyorum artık.”</p>

  <p>Rachel:</p>

  <p>“Seninle şehirde buluşuruz David,” dedi.</p>

  <p>Kabakov ona baktığında, bakışlarında bir tür mesafe algılayınca şaşırdı. Eddie’yle ikisi ayrıldılar. Bir yandan yürürken, bir yandan da kafa kafaya vermiş konuşuyorlardı. Kadın, kolunu ufak tefek adamın omzuna atmıştı.</p>

  <div>
    <br />
  </div>

  <div>
    <br />
  </div>

  <p>Kabakov, Corley’i bu işin dışında tutmayı yeğlerdi. Şimdiye dek FBI ajanı Jerry Sapp ve teknesi konusunda hiçbir şey bilmiyordu. Konuyu tek başına kovalamak istiyordu. Adam anayasanın kanatları altına sığınmadan önce, Sapp’la konuşması gerekiyordu.</p>

  <p>İnsanların haklarını, onurunu veya kişiliğini takmazdı o, yeter ki işe yarasın. Bu gerçek onu rahatsız etmiyordu ama içinde, bu taktiklerin başarısıyla beslenen tohumdan tedirgin oluyordu.</p>

  <p>Sivillerle soruşturmanın çıkarı arasındaki koruyucu ağına karşı kibirli tutumlar geliştirdiği duygusuna kapılıyordu. Yaptıklarını “daha yüce çıkarlar için” türünden bahanelere sığınarak haklı göstermeye çalışmıyordu. Çünkü çok derin düşünen biri değildi. Aldığı önlemlerin gerekli olduğuna inandığında -işe yaradıklarını bildiğinde- insanın bunları uygularken çirkin ve tehlikeli birine dönüşeceğinden korkuyordu. O kişinin bir de yüzü vardı gözünün önünde canlanan. Bu da Hitler’in yüzüydü...</p>

  <p>Beyninde saptadığı bu tür belirtilerin, kesinlikle vücudunda da ortaya çıktığına inanıyordu. Yasaların oluşturduğu engeller yüzünden giderek sabırsızlanması, tamamen deneyimlerinin sonucuydu. Engeller karşısında sinirlenmesi, tıpkı kış sabahlarında eski yaralarının sertleştiğini hissetmesi gibiydi.</p>

  <p>Ama bu tamamen doğru değildi. Davranışlarının tohumu doğasında vardı. Bu gerçeği de yıllar önce Galilee’deki Tabariye yakınlarında keşfetmişti.</p>

  <p>Dağ başında bir yerde, bir kaynağın yanında durduğunda, cipiyle Suriye sınırındaki bazı pozisyonları denetlemeye gidiyordu. Bir yel değirmeni, eski bir Amerikan aermotor, dağdan gelen soğuk suları pompalıyordu. Değirmenin kolları ağır ağır dönerken, düzenli aralıklarla gıcırtılar çıkıyordu. Parlak ve sakin bir ortamda, hüzünlü bir sesti. Cipine dayandığında, yüzünde hâlâ suyun serinliğini hissediyordu. Yukarıda otlayan koyunlara baktı. Bir yalnızlık duygusuna kapıldı ve bu derin yamaçların ortasında kendi bedeninin pozisyonunu, biçimini algıladı. Sonra, yükseklerde uçan kartalı gördü. Havanın termal etkisiyle kanat uçlarındaki tüyler, açılmış parmakları andırıyordu. Kanatları kayaları sıyırırcasına uçarken, gölgesi de yamaca vuruyordu. Koyun avlamıyordu, çünkü mevsim kıştı ve kuzular daha doğmamıştı. Ama koyunların üzerinde uçuyordu ve hayvanlar, onu görünce meleşmeye başlamıştı. Hayvanı izleyen Kabakov’un başı dönmüştü. Düşmemek için cipe tutunduğunu fark etti.</p>

  <p>Ve sonra, kartalı koyunlardan daha çok sevdiğini ve hep seveceğini kavradı. Çünkü kendisi de onun gibiydi. Tanrı’nın gözünde asla kusursuz olamayacaktı. Hiçbir zaman gerçek güce erişemeyeceği için hoşnuttu.</p>

  <div>
    <br />
  </div>

  <div>
    <br />
  </div>

  <p>Şimdi Manhattan’daki evde, kaya gibi sert bir ifadeyle oturmuş, Sapp’a ne tür bir yem sunulacağını düşünüyordu. Eğer onun peşine tek başına düşerse, bağlantıyı Eddie Stiles kurmak zorunda kalacaktı. Kabakov’un denizde iş yapacak suçlularla tek bağı oydu. O olmazsa, Corley’in kaynaklarını kullanması gerekecekti. Stiles, Rachel’ın hatırına bu konuyu halledebilirdi.</p>

  <p>Rachel kahvaltıda:</p>

  <p>“Hayır,” dedi.</p>

  <p>“Sen istersen, yapar. Onu sürekli koruruz...”</p>

  <p>“Yapmayacak, bunu unutsan iyi olur.”</p>

  <p>Onun daha biraz önce ne kadar sıcak olduğuna, saçlarının yüzüne, göğsüne döküldüğüne inanmak zordu.</p>

  <p>“Onu kullanmak hoşuna gitmiyor, biliyorum. Ama lanet olsun ki...”</p>

  <p>“Ne onu kullanmak hoşuma gidiyor, ne de senin beni kullanman. Aslında, henüz kavrayamadığım bir şekilde ben de seni kullanıyorum. Tamam, biz birbirimizi kullanıyoruz. Bundan bir şeyler kazanıyoruz ve bu da iyi bir şey. Ama artık Eddie yok.”</p>

  <p>Kabakov, kızarmaya başlayan yüzüyle kadının gerçekten olağanüstü olduğunu düşündü.</p>

  <p>“Bunu yapamam ve yapmayacağım. Biraz portakal suyu ister misin?”</p>

  <p>“Lütfen.”</p>

  <p>Kabakov, istemeye istemeye Corley’e gitti. Jerry Sapp konusunda öğrendiklerini anlattı. Kaynağını söylemedi.</p>

  <p>Corley, Narkotik ve Tehlikeli Uyuşturucular Bürosu ile iki gün boyunca yem üzerine çalıştı. Bir saat Meksika’yla konuştu. Sonra, FBI’ın Manhattan Ofısi’nde Kabakov’la buluştular.</p>

  <p>“Yunanlı’dan haber var mı hiç?”</p>

  <p>Kabakov:</p>

  <p>“Daha yok,” dedi. “Moshevsky hâlâ barları tarıyor. Şu Sapp konusuna gelelim.”</p>

  <p>Corley:</p>

  <p>“Büro’da, Jerry Sapp hakkında bir kayıt yok,” dedi. “Her kimse, o ad temiz. Kıyı Güvenlik kayıtlarında da görünmüyor. Onların dosyaları, tekne tipiyle bizim bilmek istediğimiz ayrıntıları bir arada görecek şekilde değil. Elimizdeki boyayla uyuşacak boyayı bulabiliriz ama kaynağının izini sürmek ayrı konu. Tekne boyası değil. Her yerde bulunan ticari bir marka...”</p>

  <p>“Uyuşturucu işi ne oldu?”</p>

  <p>“Oraya geliyorum. Paket burada. Chihuahua’daki Krapf-Mendoza olayını duymuş muydun? Eh, ayrıntıları ben de bilmiyorum. 1970’le 73 arasında, bu ülkeye 115 kilo eroin sokmuşlar. Boston’a gitmiş. Akıllıca. Her yüklemede, bir Amerikan yurttaşını Meksika’ya yollamak için bir bahane bulmuşlar. Bazen kadın, bazen erkek kullanmışlar ama hiçbirinin yakın akrabası yokmuş. Bu çaylaklar, turist vizesiyle uçmuşlar ve birkaç gün sonra da ne yazık ki ölmüşler. Cesetleri, karınları eroin dolu olarak ülkeye geri getirilmiş. Adamların burada cenaze evi vardı. Bu arada, saçların çok güzel uzamış.”</p>

  <p>“Konuya dön, konuya dön.”</p>

  <p>“Bundan iki şey çıkardık. Boston’daki para adamının suçlular arasında hâlâ iyi bir adı var. Bize yardım ediyor; çünkü hapiste kırk yıl geçirme belasını başından savmaya çalışıyor. MeksikalIlarla uğraşmak istemiyor.”</p>

  <p>“Yani bu adam doğru kanallardan teknesiyle Cozumel'den mal çıkaracak sağlam birini aradığı haberini salarsa, mantıklı görünecek. Ve eğer Sapp adamımızı ararsa, Meksika ve Boston’dan referans verebilecek.”</p>

  <p>“Evet. Sapp, ortaya çıkmadan önce durumu kontrol edecektir. Sözün onun kulağına gitmesi bile birkaç aksamaya uğrayabilir. Canımı sıkan, onu bulsak bile elimizde pek bir şey olmaması. Teknesini de kullanarak birkaç ıvır zıvır suçlamada bulunabiliriz ama bu da zaman alacak. Adamı tehdit edecek hiçbir şeyimiz yok.”</p>

  <p>Kabakov içinden, öyle bir var ki, diye geçirdi.</p>

  <div>
    <br />
  </div>

  <div>
    <br />
  </div>

  <p>Öğleden sonra Corley, Newark Sulh Mahkemesinden Sweeny’in Barı için telefon dinleme izni istedi. Saat 16.00’da, isteği reddedildi. Corley’in elinde, Sweeny’de olanlar hakkında hiçbir somut kanıt yoktu. Kulaktan dolma birkaç küçük suç üzerinden hareket ediyordu. Sulh yargıcı, üzgün olduğunu söyledi.</p>

  <p>Ertesi gün sabah 10.00’da, Sweeney’in bitişiğindeki otoparka mavi bir minibüs geldi. Direksiyonda yaşlı bir kadın vardı. Otopark doluydu. Kadın, boş yer bulmak için ilerledi. Sweeney’in Barı’nın arka kısmından otuz metre ötedeki telefon direğinin yanına park edilmiş arabada ise uyuyan bir adam vardı. Yaşlı kadın göğsüne doğru:</p>

  <p>“Adam uyuyor yahu,” dedi.</p>

  <p>Arabada uyuyan adam, yanındaki radyodan gelen parazit sesiyle uyandı. Sersem bir ifadeyle park yerinden çıktı. Minibüs, geri geri boşalan yere girdi. Birkaç kişi, alışveriş arabalarıyla ara yoldan kendi araçlarına gidiyorlardı. Park yerini boşaltan adam, arabasından indi.</p>

  <p>“Hanımefendi, sanırım lastiğiniz patlamış.”</p>

  <p>“A, sahi mi?”</p>

  <p>Adam, minibüsün arka tarafına, direğin önündeki lastiğe bakmaya gitti. Kahverengi direkten iki tane ince kahverengi kablo çıkarılmış, yerde duran çiftli fişe bağlanmıştı. Adam, fişi alıp minibüsün lastiğinin üzerindeki bir sokete taktı.</p>

  <p>“Yok, patlamamış. Sadece inmiş. Tehlike yaratmaz,” dedi ve yürüyüp gitti.</p>

  <p>Minibüsün arka tarafında Kabakov, ellerini ensesinde birleştirip arkasına yaslandı. Kulağında kulaklık vardı, sigara içiyordu. Minyatür telefon santralindeki saçı dökülmeye başlamış genç adam:</p>

  <p>“Kulaklığı sürekli takmana gerek yok,” dedi. “Çalınca veya bu taraftan kaldırılınca hem şu ışığı göreceksin hem de sesi duyacaksın. Kahve ister misin? Al.” Adam ön tarafa eğildi. “Anne, kahve ister misin?”</p>

  <p>Ön taraftan “Hayır” yanıtı geldi:</p>

  <p>“O çöreklerden yeme sakın. Gaz yapıyor, biliyorsun.”</p>

  <p>Bernie Biner’in annesi, şoför yerinden yan koltuğa geçti. Battaniye örüyordu. Serbest çalışan en iyi dinleme uzmanlarından birinin annesi olarak görevi aracı kullanmak, masum görünmek ve polis geliyor mu diye gözcülük etmekti.</p>

  <p>Biner, Kabakov’a:</p>

  <p>“Benden saatine 11.40 dolar alıyor ve ne yiyeceğime karışıyor,” dedi.</p>

  <p>O sırada, beklenen ses duyuldu. Bernie’nin becerikli parmakları, kayıt cihazını devreye soktu. Kabakov da o da kulaklıklarını taktılar. Bardaki telefonun çaldığını duyabiliyorlardı.</p>

  <p>“Merhaba, Sweeney.”</p>

  <p>“Freddy?” Bir kadın sesi... “Dinle hayatım, bugün gelemiyorum.”</p>

  <p>“Yapma Frances! Ne bu, haftada iki haftada iki kez?”</p>

  <p>“Freddy, kusura bakma. İnanamayacağın kadar kötü sancılarım var.”</p>

  <p>“Her hafta sancın mı oluyor? En iyisi doktora git, evlat. Ya Arlene?”</p>

  <p>“Evini aradım, evde değil.”</p>

  <p>“Eh, birini bul gönder o zaman. Hem masalara hem bara yetişemem.”</p>

  <p>“Elimden geleni yapacağım, Freddie.”</p>

  <p>Barmenin telefonu kapattığını, karşı taraftaki kadının da güldüğünü duydular.</p>

  <p>Kabakov, sigara dumanını halka yapıp kendi kendine sabırlı ol, dedi. Corley’in yardımcısı, yarım saat önce Sweeney’in Barı açıldığında acil bir mesaj göndermişti. Sade mesajda, işin uygun olduğu belirtiliyor ve Sapp’tan iş konuşmak veya referans almak için Manhattan’daki bir numarayı araması isteniyordu. Mesaj, Sapp’a yalnızken verilecekti. Eğer Sapp ararsa, Corley onu buluşmak için kandırmaya çalışacaktı. Kabakov tatmin olmamıştı. O yüzden Biner’i tutmuştu. Adam, haftada bir kez böcek var mı diye İsrail misyon binasını kontrol ederdi. Kabakov, bu konuda Corley’e danışmamıştı.</p>

  <p>Biner’in mini santralinde, barda ikinci telefonun açıldığını gösteren ışık yandı. Kulaklıklarından, on tane rakam çevrildiğini duydular. Sonra telefon çalmaya başladı. Yanıt veren olmadı.</p>

  <p>Bernie Biner, kaydedilen aramayı geriye alıp yavaşlatılmış olarak dinledi ve çevirme seslerini saydı:</p>

  <p>“Alan kodu üç sıfır beş... Yani Florida. Numara da sekiz dört dört altı sıfır altı dokuz. Bir saniye!” Önündeki listeye baktı. “Batı Palm Beach bölgesinde bir yer.”</p>

  <p>Yarım saat sonra, bardan bir daha telefon edildi. Yine on rakam çevrildi:</p>

  <p>“Glamareef Salonu...”</p>

  <p>“Evet, Bay Sapp’ı aramıştım. Gerekirse bu numaraya mesaj bırakabileceğimi söylemişti.”</p>

  <p>“Kim arıyor?”</p>

  <p>“Svveeney’den Freddy Hodges... Bay Sapp bilir.”</p>

  <p>“Pekâlâ, nedir mesaj?”</p>

  <p>“Beni aramasını istiyorum.”</p>

  <p>“Kendisine telefonla ulaşabilir miyiz, bilmiyorum. Freddy Hodges mi demiştiniz?”</p>

  <p>“Evet. Numaram onda var. Önemli olduğunu söyleyin. İşle ilgili...”</p>

  <p>“Hımm, bakın, beş altı dolayında gelebilir. Bazen uğrar böyle. Görürsem söylerim.”</p>

  <p>“Önemli olduğunu söyleyin. Freddy Hodges aradı, deyin.”</p>

  <p>“Tamam tamam, söylerim.” Telefon kapandı.</p>

  <p>Bernie Biner, Batı Palm Beach danışmayı arayıp numaranın Glamareef Salonu’na ait olduğunu doğrulattı.</p>

  <p>Kabakov sevinçliydi. Sapp’in araya kendisini tanımayan bir telefon aracısı koyacağını sanmıştı. Belli bir kod numarasıyla onu arayıp mesajlarını alacaktı. Ama bunun yerine, barda ulaştırılacak basit bir mesajla idare ediyordu. Bu durumda, Sapp’le yüz yüze gelebilmek için dolambaçlı yöntemler kullanmaya gerek kalmamıştı. Gidip barda bulabilirdi adamı.</p>

  <p>“Bernie, Sapp arayana kadar dinlemeyi sürdürmeni istiyorum. Onun aradığından emin olunca da anında bana haber vereceksin.”</p>

  <p>“Sen nerede olacaksın ki?”</p>

  <p>“Florida’da. Oraya varınca sana numarayı bildiririm.” Saatine göz attı. Saat 17.00’de Glamareef’te olmak niyetindeydi. Altı saati vardı.</p>

  <div>
    <br />
  </div>

  <div>
    <br />
  </div>

  <p>Batı Palm Beach’teki Glamareef, kumlu bir arsada briketten yapılmış bir yapıydı. Güneydeki pek çok içkili yer gibi, havalandırma moda olduktan sonra yapıldığı için penceresi yoktu. İlk yapıldığında Shangala adında müzik kutusu, bilardo masası ve bira bulunan bir yerdi. Havalandırma aygıtı gürültüyle çalışır, buz kalıpları tuvalette dururdu. Şimdi ise farklı müşterileri vardı. Deri kaplı bölmeleri ve loş barıyla iki tür insanı çekiyordu: Maaşlı çapkınlarla salaş yerleri seven bol paralı yat dünyası insanlarını... Eski adıyla Shangala, yeni adıyla Glamareef, evlilik sorunları olan genç kadınlar, ipek çarşafta hiç yatmamış güçlü kuvvetli jigololar bulmak için iyi bir yerdi.</p>

  <p>Kabakov, barın sonunda oturmuş birasını içiyordu. Moshevsky ile havaalanından araba kiralayıp hızla dört ayrı marinaya bakmışlardı. Ama Batı Palm Beach tekneler şehriydi ve çoğu da hızlı balık tekneleriydi. Demek ki önce adamı, sonra tekneyi bulacaklardı.</p>

  <p>Otuzlu yaşlarının ortalarında iriyarı bir adam bara girdiğinde, Kabakov bir saattir bekliyordu. Başka bir bira söyleyip bozukluk istedi. Sigara otomatının önünde durup aynalı camından yeni geleni inceledi. Orta boyluydu. Polo gömleğinin altından, yanınaktan meşine dönmüş kaslı kollar görünüyordu. Barmen, içkisini verirken yanına bir de not bıraktı.</p>

  <p>İriyarı adam, birkaç yudumda içkisini bitirip köşedeki telefon kulübesine gitti. Kabakov, peçetesine not aldı. Telefon kulübesindeki adamın dudaklarının oynadığını görebiliyordu.</p>

  <p>Barın telefonu iki kez çaldı. Barmen açtı. Eliyle ahizeyi kapatıp:</p>

  <p>“Shirley Tatum diye biri var mı?” diye seslendi. Çevreye bakındı. “Burada yok, kusura bakmayın,” deyip kapattı.</p>

  <p>Bu, dışarıdaki paralı telefondan arayan Moshevsky’di. Bernie Biner’den gelen sinyali iletiyordu. Kabakov’un gözlediği adam, Sweeney’in Barı’yla konuşuyordu. Demek ki Jerry Sapp’ti...</p>

  <p>Kabakov, hava kararmadan yarım saat önce, yol kenarındaki bir telefon kulübesinden Rachel’ı aradı.</p>

  <p>“Alo?”</p>

  <p>“Rachel, akşam yemeğine bekleme beni. Florida’dayım.”</p>

  <p>“Tekneyi buldun.”</p>

  <p>“Evet. Önce Sapp’i buldum, sonra peşine düştüm. Henüz incelemedim. Sapp’le de konuşmadım. Bak, yarın Corley’i aramanı istiyorum. Sapp’le teknenin Batı Palm Beach yakınındaki Clear Springs Marina’da olduğunu söyle. Numarası FL4040 AL. Sabah saat onda ara, daha önce değil.”</p>

  <p>“Bu gece tekneye çıkacaksın ve sabaha, eğer hâlâ hayattaysan beni arayıp Corley’i arama, fikrimi değiştirdim diyeceksin, değil mi?”</p>

  <p>“Evet.” Uzun bir sessizlik oldu. Kabakov, konuşmak zorunda kaldı. “Özel bir marina... Havalı bir yer. Yıllar önce, Lucky Luciano da burada tutarmış teknesini, başka mafya babaları da. Yem satan dükkândaki adam anlattı. Bunu öğrenmek için, bir kova karides almak zorunda kaldım.”</p>

  <p>“Niye doğrudan Corley’e gidip arama emri çıkarttırmıyorsun?”</p>

  <p>“Musevileri kabul etmezler.”</p>

  <p>“Moshevsky’i de yanına alacaksın, değil mi?”</p>

  <p>“Elbette. Yakında olacak.”</p>

  <p>“David?”</p>

  <p>“Efendim?”</p>

  <p>“Seni seviyorum, belirli bir yere kadar.”</p>

  <p>“Teşekkür ederim Rachel.” Telefonu kapattı.</p>

  <p>Marinanın boş olduğunu, kara tarafının dört metrelik çelik telle çevrili ve spotlarla aydınlatıldığını anlatmamıştı. Ya da tüfekli iki adamın kapıyı kolladığını, rıhtımda devriye gezdiğini...</p>

  <p>Kabakov, rüzgârlı yoldan altı yüz metre kadar çalılıkların arasında ilerledi. Bozuk yol yüzünden arkadaki çekicide bulunan dibi düz, kara biçimindeki alçak sandal zıp zıp zıplıyordu.</p>

  <p>Arabayı sık çalıların arasına park edip Moshevsky’nin iki sahra dürbünüyle uzandığı küçük tepeye tırmandı. Moshovsky:</p>

  <p>“Adam hâlâ teknede,” dedi. “Bu kahrolası kumda da pire var.”</p>

  <p>Kabakov, dürbününü alıp Worth Gölü’ne doğru uzanan üç rıhtımı gözden geçirdi. En uzaktakindeki bekçi, şapkasını ensesine doğru itmiş, ağır ağır yürüyordu. Bütün marinada uğursuz, kirli bir görünüm vardı. Kabakov, kapıda arama emri gösterilse neler olacağını tahmin edebiliyordu. Alarm verilir ve teknelerde yasa dışı ne varsa bir yerlere atılırdı. Sapp’in teknesinde kesinkes bir ipucu vardı. Veya aklında, Kabakov’u Araplara götürecek bir şey...</p>

  <p>Moshevsky:</p>

  <p>“Dışarı çıkıyor,” dedi.</p>

  <p>Kabakov, dürbünü ortadaki rıhtımda, teknelerin arasına kıçtan bağlanmış olan yeşil tekneye sabitledi. Sapp, ön ambar altı kamaradan yukarı çıkıp kamaranın kapısını kilitledi. Akşam yemeği için giyinmişti. Pruvadan küçük sandalına atladı ve kürek çekerek rıhtıma yanaştı.</p>

  <p>Moshevsky, dürbünü indirip gözlerini ovuştururken:</p>

  <p>“Niye kıç tarafa yürüyüp doğrudan rıhtıma çıkmadı ki?” diye sordu.</p>

  <p>Kabakov, yorgun bir sesle:</p>

  <p>“Çünkü oraya tuzak kurmuş,” dedi. “Hadi, bizim sandalı getirelim.”</p>

  <p>Kabakov, rıhtımın altında ağır ağır beton sütunlara doğru yüzüyordu. Başının üstünden sarkan örümcek ağları yüzüne dolanıyordu. Kokuya bakılırsa, yakında bir yerde ölü bir balık olmalıydı. Durdu. Göremediği sütuna tutundu. Suyun altında salınan yosunlan hissedebiliyordu. Uzun rıhtımın kıyısındaki cılız ışık sayesinde, yan yana kıçtan bağlanmış motor yatları görüyordu.</p>

  <p>Sağ tarafta yedi tane saymıştı. Altı tane daha geçmesi gerekiyordu. Başının kırk santim kadar üstünde, babaların tutturulduğu demir halkalar vardı. Boynuna bir örümcek gelince, eliyle kovaladı. Suda, dizel yakıtı tadı vardı.</p>

  <p>Bir kadın kahkahası ve kadehe çarpan buz sesi duydu. Alet torbasını sırtından öne alıp yüzmeyi sürdürdü. Bu olmalıydı. Paslı kabloların çevresinden dolanıp rıhtım kenarının hemen altında durdu. Teknenin kıçı tepesinde kapkara yükseliyordu.</p>

  <p>Derin derin soluk alıp saatinin ışıklı kadranına baktı. Moshevsky’nin kayığı sessizce marinaya yaklaştırmasından bu yana on beş dakika geçmişti. Sapp’in gittiği yerde epey kalmasını umuyordu.</p>

  <p>Adamda, bir tür alarm sistemi vardı. Ya kıçtaki paspas basınca duyarlıydı ya da bundan daha incelikli bir şeydi. Kabakov, rıhtımdan 110 volt elektrik sağlayan kabloyu bulana kadar gitti. Teknenin kıçındaki fişi çıkardı. Eğer alarm kıyıdan alınan elektriğe bağlıysa, şu anda devre dışı demekti. Ayak sesleri duyunca, rıhtımın altına süzüldü. Ağır adımlar, başının üstünden geçip gitti.</p>

  <p>Yok, diye düşündü. Alarmı varsa kıyıdan gelen elektrikten bağımsız olmalı. Kıçtan çıkmayacaktı tekneye. Sapp’in indiği taraftan çıkacaktı.</p>

  <p>Ön tarafa doğru yüzdü. Tekne, rıhtım babalarına iki ayrı halatla bağlanmıştı. Halatın birinden tırmanıp kollarını teknenin güverte korkuluğuna doladı. Bitişikteki yatın kamarasını görebiliyordu. Kanepeye yan yana yerleşmiş bir kadınla erkek vardı. Enseleri görünüyordu. Sarmaş dolaştılar. Kadının başı görünmez olunca, Kabakov ön güverteye çıkıp yüzüstü yere yattı. Kamara, doklardan görünmesini engelliyordu. Kapısı da sıkıca kapatılmıştı.</p>

  <p>Bir tornavidayla kapının ortasındaki plastik camı çıkardı. Delik, kolunun sığacağı genişlikteydi. Elini içeri uzatıp kilidi açtı. Soygun alarmının bağlantılarını bulana dek kenarları yokladı. Eli kablolara dokundukça, kafasının içinde bağlantıların şeması beliriyordu. Düğme, ambar ağzının üstündeydi ve kapıdaki mıknatıs sayesinde açık duruyordu. Mıknatısı gevşetti, sonra düğmenin üzerindeki yerinde tuttu. Düşürmemesi gerekiyordu. Kapıyı ağır ağır açtı. Alarm çalmasın diye dua ediyordu.</p>

  <p>İçeri süzülüp kapıyı kapattı. Pencere camıyla mıknatısı yerine koydu.</p>

  <p>Kendini iyi hissediyordu. Muzi’nin evinde yaşadıklarından kalma belirtilerin bazıları tamamen geçmişti. Fenerinin ışığıyla alarm devresinin kutusunu bulup sistemi pillerinden ayırdı.</p>

  <p>Artık çevreye bakabilirdi. Ön kabini çabucak kolaçan etti. Yüksek kalite kristal kokainle onu buruna çekmek için kullanılan kaşık dışında önemli bir şey bulamadı.</p>

  <p>Feneri kapatıp ön kamaraya girilen kapağı açtı. Rıhtımdan vuran ışıklar, içeriyi de biraz aydınlatıyordu. Bir anda Parabellum’unu çekmiş, parmağını tetiğe dayamıştı.</p>

  <p>Kamarada, kıpırdayan bir şey vardı. Tekrar gördü. Küçük, yinelenen bir hareket... Sonra yine rıhtımdan vuran ışık. Işığın önünde hareket eden şeyi görmek için yere yattı. Sonra, gülümsedi. Sapp, izinsiz girecek olanlar için küçük bir sürpriz hazırlamıştı. Yeni, pahalı modellerden bir elektronik tarayıcıydı bu. Kokpiti sürekli tarıyor, hareket algılarsa alarmı devreye sokuyordu. Aygıta arkadan yaklaşıp düğmesini kapattı.</p>

  <p>Bir saat boyunca tekneyi aradı. Dümenin yanındaki gizli bölmede, bir tane Belçika yapımı FN otomatik tüfekle bir tabanca buldu. Ama Sapp’in ya da teknesinin plastik patlayıcı taşıma işine bulaştığını gösteren hiçbir kanıt yoktu.</p>

  <p>Harita kovasından aldığı haritaya baktı. O sırada, tekneye bir şey çarptı. Sandal... Sapp geri dönmüştü. Kabakov, ön kabine süzülüp teknenin pruvasındaki dar boşluğa sıkıştı.</p>

  <p>Üstünde kapak açıldı. Önce ayaklar, sonra bacaklar göründü. Kabakov topuğunu diyaframına indirdiğinde, Sapp’ın kafası hâlâ kabinin dışındaydı.</p>

  <p>Sapp kendine geldiğinde, bağlanmış olduğunu gördü. Ağzına da bir çorap tıkılmıştı. Tavandan sarkan fener, ortalığa sarı bir ışık yayıyordu. Güçlü bir gaz kokusu duyuluyordu. Kabakov karşıki yatağa oturmuş puro içiyor, Sapp’in buz kıracağıyla tırnaklarını temizliyordu.</p>

  <p>“İyi geceler, Bay Sapp. Aklınız başınıza geldi mi, yoksa bir kova su çarpayım mı? Peki. 20 Kasımda, New Jersey açıklarında demirli yük gemisinden plastik patlayıcılar aldınız. Yanınızda kim vardı ve plastik nerede? Bunlar dışında, sizinle bir işim yok. Anlatırsanız, başınıza bir şey gelmez. Anlatmazsanız, buradan ayrıldığımda ölüden beter hâlde olursunuz. Kör, sağır, sakat bırakırım sizi. Ciddi olduğumu göstermek için canınızı yakayım mı şimdiden? Sanmıyorum. Şimdi o çorabı da ağzınızdan çıkaracağım. Çığlık atarsanız, çığlığınız boşa gitmesin diye gerekeni yaparım. Anladınız mı?”</p>

  <p>Sapp başını salladı. Ağzında kalan tiftikleri tükürdü:</p>

  <p>“Sen de kimsin?”</p>

  <p>“Seni ilgilendirmez. Sen plastikten söz et.”</p>

  <p>“O konuda bir şey bilmiyorum. Elinde, bana karşı bir şey yok.”</p>

  <p>“Yasa bağlamında düşünmeyin, Bay Sapp. Şu anda, yasaca korunmuyorsunuz. Bu arada, iş yaptığınız adamlar, çete dünyasından değil. Yani onları korumanıza gerek yok.”</p>

  <p>Sapp bir şey söylemedi.</p>

  <p>Şu “FBI, kaçakçılık suçuyla sizi arıyor. Yakında, kitle katliamını da listeye eklerler. O plastik çok fazla, Sapp. Nerede olduğunu söylemezsen, çok fazla insan ölecek. Seninle konuşurken, bana bak.”</p>

  <p>“Kıçımı öp!”</p>

  <p>Kabakov kalkıp çorabı yeniden Sapp’in ağzına tıktı. Sonra adamı saçından tutup kafasını bölme duvarına dayadı. Buz kıracağının ucu, Sapp’in fıldır fıldır dönen gözüne yaklaştı. Kabakov’un göğsünden bir kükreme yükseldi. Buz kıracağı geri çekildi ve Sapp’in kulağını teğet geçip duvara saplandı. Sapp’in yüzünde renk kalmamıştı. Kamarayı kötü bir koku sarmıştı. Kabakov:</p>

  <p>“Seninle konuşurken bana bak, demiştim,” dedi. “İş birliğine hazır mısın? Evetse, göz kırp. Hayırsa, ölürsün.”</p>

  <p>Sapp göz kırpınca, Kabakov çorabı çıkardı.</p>

  <p>“Ben gitmedim. Plastik olduğunu da bilmiyordum.”</p>

  <p>Kabakov, olasılıkla doğru söylediğini düşündü. Sapp, Leticia’nın birinci subayının tarifinden daha kısaydı.</p>

  <p>“Ama teknen gitti.”</p>

  <p>“Evet. Kim tuttu, bilmiyorum. Hayır, gerçekten bilmiyorum. Bak, benim işim bilmemek. Bilmek istemem.”</p>

  <p>“Nasıl bağlantı kurdular?”</p>

  <p>“Ekim’in son haftasında, bir adam aradı. Teknenin 8 Kasım haftasında kalkışa hazır beklemesini istiyordu. Kim olduğunu söylemedi, ben de sormadım.” Acıyla yüzünü buruşturdu. “Tekne hakkında da çok bir şey sormadı. Makinelerin üstündeki göstergeleri, yeni elektronik aygıt olup olmadığını sordu.”</p>

  <p>“Yeni, ha?”</p>

  <p>“Evet, ben de elektronik yer saptama sistemi yok dedim. Şu şeyi kulağımın dibinden çek artık.”</p>

  <p>“Peki... Yalan söylediğini anlarsam, ne olacağını biliyorsun. Şu arayan adam, tekneyi biliyor muydu önceden?”</p>

  <p>“Ah!” Sapp başını iki yana oynatıp kulağını görebilecekmiş gibi gözlerini devirdi. “Bence biliyordu, bana öyle geldi yani. Bin dolar avans önerdi. İki gün sonra, Sweeney’in Asbury Park’taki yerinden alacaktım.”</p>

  <p>“Zarfını sakladın mı?”</p>

  <p>“Yok, düz bir zarftı zaten. New York damgası vardı.”</p>

  <p>“Sonra yeniden aradı.”</p>

  <p>“Evet, sanırım 10 Kasım’da. Tekneyi ayın 12’sinde, salı gününe istiyordu. Para o gece Sweeney’e ulaştırıldı.”</p>

  <p>“Ne kadar?”</p>

  <p>“iki bin tekne için, atmış beş bin de depozit olarak... Hepsi nakit.”</p>

  <p>“Nasıl ulaştırıldı?”</p>

  <p>“Bir taksi, piknik sepetiyle getirdi. Üstte yiyecekler vardı. Birkaç dakika sonra telefon çaldı. O adamdı. Tekneyi nerede bulacağını söyledim.”</p>

  <p>“Tekneyi alırken veya bırakırken görmedin mi hiç?”</p>

  <p>“Hayır.” Toms Nehri’ndeki kayıkhaneyi tarif etti.</p>

  <p>Kabakov’un yanında, Fasil’in fotoğrafıyla kadının çizimi vardı. Çıkarıp Sapp’a gösterdi. Sapp ikisine de kafasını salladı.</p>

  <p>“O gün teknede olmadığıma tanıklık edecek biri var. Asbury Park’ta, dişçiye gitmiştim. Faturası da var.”</p>

  <p>Kabakov:</p>

  <p>“Eminim vardır,” dedi. “Ne zamandır senin bu tekne?”</p>

  <p>“Uzun zamandır. Sekiz yıl...”</p>

  <p>“Daha önce başka sahibi var mıydı?”</p>

  <p>“Ben kendim yaptım.”</p>

  <p>“Depoziti nasıl geri verdin?”</p>

  <p>“Bir süpermarketin otoparkında, aynı sepetle arabamın bagajına koydum. Bagaj anahtarını da yerdeki paspasın altına bıraktım. Birileri almış.”</p>

  <p>Kabakov’un Sapp’ın harita kovasında bulduğu kıyı haritasında, randevu rotası düzgün siyah bir çizgiyle belirtilmişti. Yanında da kalkış ve varış saatleri vardı. İki telsiz yön bulucunun yeri kalemle işaretlenmişti. Her biri için üç kerteriz alınmıştı. Kabakov haritayı fenerin altında, Sapp’in göreceği şekilde tuttu:</p>

  <p>“Bu işaretlemeleri sen mi yaptın?”</p>

  <p>“Hayır. Teknede olduğunu bile bilmiyordum bunun. Bilsem icabına bakardım.”</p>

  <p>Kabakov, kovadan başka bir harita aldı. Florida haritasıydı:</p>

  <p>“Bundaki rota işaretleri senin mi?”</p>

  <p>“Evet.”</p>

  <p>İki haritayı karşılaştırdı. Sapp’in el yazısı farklıydı.</p>

  <p>O, sadece iki kerteriz noktası kullanıyordu. Zamanları Doğu Saati’ne göre yazıyordu. Oysa Leticia ile buluşma saati, 21.15 olarak kaydedilmişti. Bu, Kabakov’u şaşırttı. Kıyı Güvenlik botunun tekneyi yük gemisinin yanında saptadığı saat, Doğu Saati’ne göre 17.00’ydi. Tekne dördü biraz geçe gidip plastiği yüklemişse, demek ki randevu 16.15, 16.30 filan olmalıydı. Yine de haritada beş saat sonrası işaretlenmişti. Neden? Toms Nehri’nden ayrılış ve seyir zamanı da beş saat sonrasını gösteriyordu. Hiç mantıklı değildi. Ve birden anlam kazandı... Kabakov’un aradığı adam, Doğu Standart Saati’ni kullanmıyordu, Greenwich Saati kullanıyordu. Yani Zulu zamanı, pilotların kullandığı zaman... Kabakov:</p>

  <p>“Tanıdığın profesyonel pilot var mı?” diye sordu.</p>

  <p>“Aklıma hiç öyle biri gelmiyor.”</p>

  <p>“İyi düşün.”</p>

  <p>“Bir Jamaicalı var, ticari uçuş lisansı olan. Ama uçağında uyuşturucu bulunduğu için kodeste. Tanıdığım tek pilot o. Eminim.”</p>

  <p>“Pilot bilmiyorsun, tekneyi tutanı bilmiyorsun. Pek az şey biliyorsun, Bay Sapp.”</p>

  <p>“Bilmiyorum. Aklıma başkası gelmiyor. Bak, icabıma bakabilirsin. Olasılıkla da bakacaksın ama yine de bilmiyorum işte.”</p>

  <p>Kabakov, Sapp’e işkence etmeyi düşündü. Bu fikir midesini bulandırıyordu ama sonucun buna değeceğine inansa yapardı. Hayır. Sapp bu kumpasta o kadar önemli değildi. Büyük bir suça yataklık ettiği savıyla üzerine gidilirse, işbirliği yapmaya çalışırdı. En küçük ayrıntıları bile hatırlamak için uğraşırdı. Şimdilik, üstüne gitmemek daha iyiydi.</p>

  <p>Bundan sonraki adım, Sapp’in eylemleri ve tanıdıkları konusunda doğru dürüst sorgulanması ve haritanın laboratuvarda analiz edilmesi olacaktı. Bu konularda, FBI’ın olanakları daha iyiydi. Kabakov, onca yolu boşuna gelmiş sayılırdı.</p>

  <p>Rıhtımdaki paralı telefondan Corley’i aradı.</p>

  <div>
    <br />
  </div>

  <div>
    <br />
  </div>

  <p>Sapp, Kabakov’a kasten yalan söylememişti ama profesyonel pilot tanımadığını belirtirken yanılıyordu. Bu, anlaşılabilir bir durumdu. Çünkü Michael Lander’ı son görüşünden veya onunla ilk karşılaştığı korkunç günü son düşünüşünden bu yana epey zaman geçmişti.</p>

  <p>New Jersey açıklarında suda yüzen kütük yüzünden iki pervanesi de ezildiğinde, Sapp kuzeye doğru mevsimsel göçüne çıkmıştı. Güçlü ve becerikli bir adamdı ama dalgalı açık denizde sıkışıp bükülmüş bir pervaneyi değiştiremezdi. Tekne ağır ağır kıyıya doğru sürükleniyor, demir tarıyordu. Kıyı Güvenlik’ten yardım isteyemezdi, çünkü aşağıdaki uyuşturucunun kokusunu hemen alırlardı. O sırada yaklaşmakta olan bir tekne gördü.</p>

  <p>Küçük, zarif bir teknede ailesini gezdirmekte olan Michael Lander, Sapp’e bir halat atıp korunaklı bir koya kadar çekti. Bozuk bir tekne ve tehlikeli yüküyle bir marinada kalmak istemeyen Sapp, Michael’den yardım istedi. Şnorkel ve paletle teknenin altına daldılar. İkisinin gücü birleşince, pervaneleri onarmayı başardılar. Tekne Sapp’i geri götürene kadar idare ederdi.</p>

  <p>Kıç tarafta oturmuş dinlenirlerken, Sapp tedirgin bir şekilde:</p>

  <p>“Kokunun kusuruna bakma,” dedi. Lander aşağıda onunla birlikte çalışırken de gizli yükünü fark etmiş olabilirdi.</p>

  <p>Lander:</p>

  <p>“Beni ilgilendirmez,” dedi.</p>

  <p>Bu olay nedeniyle rahat bir arkadaşlık kurdular ama Lander ikinci kez Vietnam’a dönünce, ilişkileri bitti. Fakat Sapp’in Margaret Lander’la arkadaşlığı birkaç ay daha sürdü. Arada bir Landerler aklına geldiğinde, Sapp’in düşündüğü kişi pilot değil, karısı olurdu.</p>
</body>
</html>
