<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-22-</h1>

  <p>30 Aralık öğleden sonra, New Orleans’taki Tulane Stadyumu’nda, yeni yıl arifesinde oynanacak Sugar Kupa Klasik maçı için kocaman bir arama başlatıldı. Benzer aramalar, yeni yıl günü başka önemli üniversite kupalarına ev sahipliği yapacak Miami, Dallas, Houston, Pasedana gibi tüm kentlerde de yapılıyordu.</p>

  <p>Kabakov, Amerikalıların sonunda geniş kaynaklarını teröristlere karşı harekete geçirmesinden hoşnuttu ama işin bürokratik yanıyla çok eğleniyordu. Tam bir bürokrasi klasiği yaşanıyordu. FBI müdürü John Baker, Corley ve Kabakov’la konuşmasından hemen sonra FBI, Milli Güvenlik Teşkilatı ve Gizli Servis arasında üst düzey bir toplantı düzenlemişti. Toplantıda ön sırada oturan Kabakov, hedefi işaret eden kanıtın -tek bir dergi, üzerinde işaret yok, sadece Süper Kupa hakkında bir yazı var- belirsizliğini vurgulayan bakışların üzerine dikildiğini hissediyordu.</p>

  <p>FBI ve Ulusal Güvenlik Teşkilatı kodamanlarının her biri, Corley’in New Orleans’taki Süper Kupa hakkında söylediklerinden yeni bir kuşku çıkartmamaya kararlı görünüyorlardı.</p>

  <p>Sadece Gizli Servis’i temsil eden Earl Biggs’le Jack Renfro sessiz kalmışlardı. Kabakov, Gizli Servis ajanlarının hayatında gördüğü en neşesiz insanlar olduğuna karar verdi. Neşesiz olmak için yeterince nedenleri de vardı.</p>

  <p>Kabakov, bu toplantıya katılan adamların aptal olmadıklarını biliyordu. Her biriyle tek tek görüşülse, aykırı fikirlere karşı çok daha açık olurlardı. Çevrede dinleyiciler olunca, çoğu erkeğin iki tür tepkisi olurdu: Gerçek tepkisi ve ortamdaki diğer kişilerin beğeneceği tepkisi... Toplantının başında kuşkulu bir yaklaşım benimsenmiş ve bir kez bu yaklaşım ortaya çıkınca Corley’in sunumuna da aynı şekilde tepki verilmişti.</p>

  <p>Fakat sürü ilkesi, ters yönde de geçerliydi. Kabakov Kara Eylül’ün Münih saldırısından önceki manevralarını ve altı ay önceki Dünya Kupası maçlarına karşı giriştiği başarısız denemeyi anımsatınca, dehşet duygusunun tohumları atılmış oldu. Kabakov durumu değerlendirip:</p>

  <p>“Süper Kupa saldırısı, Münih Olimpiyat Köyü’ne saldırmaktan daha mı mantıksız?” diye sordu.</p>

  <p>Anında:</p>

  <p>“Maçta İsrail takımı oynamıyor ki,” diye kaba bir yanıt geldi.</p>

  <p>Kimse gülmedi. Katılımcılar Kabakov’u dinlerken, salona korku egemen olmuştu. Ufak tefek sinirli vücut hareketleriyle birinden öbürüne geçiyordu. Parmaklar yerinde duramıyor, eller yüzleri ovuşturuyordu. Kabakov, karşısındaki adamların değişmekte olduklarını görebiliyordu. Zaten anımsayabildiği kadarıyla polisleri, hatta İsrail polislerini bile hep tedirgin etmişti. Bunu gösterdiği sabırsızlığa yorardı ama aslında, daha fazlası vardı. Üzerinde öyle bir hava vardı ki, polislere dışarıda onları gözetleyen, korku bilmeyen bir düşman olduğunu hissettirirdi.</p>

  <p>Dergi kanıtı ve Fasil’in geçmişi hakkındaki rapor, toplantı odasındaki adamların önünde hayalet gibi yükselmeye, anlam kazanmaya başlamıştı. Tehlike olasılığı bir kez kabul görünce, bu kez her biri, kanıta anlam kazandırmak için birbiriyle yarışır oldu. Niye sadece Süper Kupa hedef olsun ki? Dergide, kalabalık bir stadyum denmiş. Niye herhangi bir kalabalık stadyum olmasın? Tanrım, Süper Kupa tam yeni yıl arifesinde -öbür gün- ve yeni yıl günü de bütün ülkede kupa maçları var. Hepsini araştırmak gerek.</p>

  <p>Korkuyla birlikte, düşmanlık devreye girdi. Kabakov, aniden keskin bir şekilde yabancı ve Musevi olduğunu algıladı. Salondaki bir sürü insanın, onun Musevi olduğu gerçeğini düşündüğünü anladı. Bunu bekliyordu zaten. Yeni tıraş edilmiş saçları ve mezun oldukları hukuk fakültelerinin yüzüklerini taşıyan parmaklarıyla, bu adamların beyninde çözümden çok sorunun parçası olarak algılanmasına şaşırmıyordu. Tehlike yabancılardan geliyordu ve kendisi de yabancıydı. Bu düşünce dile getirilmedi ama kafalardaydı. Yerine otururken:</p>

  <p>“Teşekkürler eski dostlar,” dedi. <i>Yabancıları bilmiyorsunuz ama 12 Ocak’ta öğrenebilirsiniz</i>, diye düşünüyordu.</p>

  <p>Kabakov, Kara Eylül’ün bir stadyuma saldırma olanağı varsa, bunun içinde Başkan’ın da bulunacağı stadyum olması gerektiğine inanıyordu. Aklı Süper Kupa’daydı.</p>

  <p>30 Aralık öğleden sonra, New Orleans’a vardı. Sugar Bowl hazırlığı nedeniyle, stadyumda araştırma başlamıştı. Tulane Stadyumu’ndaki ekip 50 kişiden oluşuyordu. Bunlar FBI ve polisin bomba ekipleri, polis dedektifleri, patlayıcılar üzerine eğitilmiş köpeklerle birlikte Federal Havacılık Dairesi’nden gelen iki adam ve Leticia’da bulunan Meryem Ana heykelciğindeki plastiğe duyarlı hâle getirilmiş elektronik koklayıcıyla çalışmaya katılan iki ordu mensubuydu.</p>

  <p>New Orleans, bu açıdan tekti. Çünkü araştırmanın içinde Gizli Servis de vardı. Bu işlem, iki kez yapılacaktı. Bugün Sugar Bowl için, 11 Ocak’ta da Süper Kupa için. Adamlar işlerini sessizce yapıyorlardı. Stadyumun ufak tefek son işlerini tamamlayan ustalar da onlara aldırmadan çalışıyorlardı.</p>

  <p>Araştırma, Kabakov’un pek ilgisini çekmedi. Bir şey bulacaklarını hiç sanmıyordu. O, Tulane Stadyumu’nda çalışan herkesin tek tek yüzüne bakıyordu. Fasil’in altı hafta önceden Olimpiyat Köyü’nde iş bulmak üzere gerillalarını gönderişi akimdaydı. New Orleans polisinin tüm çalışanların geçmişini araştırdığını biliyordu ama yine de, terörist görünce içgüdüleriyle tanıyacağını umarak bütün yüzlere bakıyordu. Bu çabası sonuç vermedi. Polisin araştırmaları da sadece iki eşli birini ortaya çıkarmaya yaradı.</p>

  <p>Yeni yıl arifesinde oynanan Sugar Bowl’da, Louisiana Devlet Üniversitesi’nin tigers takımı, Nebraska’ya 13-7 yenildi. Kabakov da maçtaydı.</p>

  <p>Daha önce, hiç Amerikan futbolu izlememişti. Bu maçı da izlediği söylenemezdi. Moshevsky ile ikisi, maçın büyük bir kısmını tribünlerin altında, kapıların çevresinde dolaşarak geçirdiler. Stadyumdaki FBI ajanlarıyla polisler, onları görmezden geliyorlardı. Kabakov, özellikle kapılardan nasıl geçildiğini, stadyum dolduktan sonra kapılara nasıl ulaşılabildiğini görmek istiyordu.</p>

  <p>Çoğu amigo takımını sinir bozucu bulurdu. Bu ponponlu, flamalı kalabalık bandoları özellikle kötü bulmuştu. Ona göre, bandolar zaten gülünçtü. Öğleden sonranın tek hoş zamanı, devre arasında Donanma‘nın Mavi Meleklerinin geçtiği zamandı. Elmas biçimi oluşturan jetler, stadyumun üzerindeki insansız zeplinin yukarısında çok güzel bir gösteri uçuşu yapmışlardı.</p>

  <p>Kabakov, çevrede başka uçaklar da olduğunu biliyordu. Hava kuvvetlerinin avcı uçakları, maç sırasında bilinmeyen bir hava aracının ortaya çıkması olasılığına karşı, yakın bir pistte kalkışa hazır bekliyorlardı.</p>

  <p>Halk stadyumu tamamen boşalttığında, alana düşen gölgeler uzamıştı. Kabakov, saatlerce süren gürültü yüzünden serseme dönmüştü. Kulağına gelen İngilizce konuşmaları anlamakta güçlük çekiyor, kendini iyi hissetmiyordu. Corley onu, stadyumun önündeki yolun kıyısında buldu. Corley:</p>

  <p>“Eh, atlattık,” dedi.</p>

  <p>Kabakov, alaycı bir havası var mı diye yüzüne baktı. Corley, sadece yorgun görünüyordu. Kabakov, “yaban kazı avı” ifadesinin, çeşitli şehirlerdeki tüm yorgun düşmüş adamlarca söylendiğini düşündü. Hepsi de yeni yıl günündeki maçlardan önce patlayıcı aramaya çalışıyorlardı. Kendisi duymasa da, burada da pek çok kez yinelendiğini tahmin ediyordu. Kendisi hedefin üniversite kupaları olduğunu hiç söylememişti ama kim anımsardı bunu? Zaten artık önemi de yoktu. Corley’le birlikte, otopark alanına doğru yürüdüler. Rachel, Royal Orleans’ta bekliyordu.</p>

  <p>“Binbaşı Kabakov?”</p>

  <p>Sesin cebindeki telsizden geldiğini kavrayana kadar, bir an çevresine bakındı.</p>

  <p>“Kabakov, devam edin.”</p>

  <p>“Komuta yerinde telefonunuz var.”</p>

  <p>“Anlaşıldı.”</p>

  <p>FBI’ın komuta merkezi, tribünlerin altındaki Tulane halkla ilişkiler ofisinde kurulmuştu. Kolları sıvalı bir ajan, Kabakov’a telefonu uzattı. İsrail elçiliğinden Weisman arıyordu. Corley, Kabakov’un kısa yanıtlarından, konuşmanın içeriğini tahmin etmeye çalışıyordu.</p>

  <p>“Dışarı çıkalım,” diyen Kabakov, telefonu geri verdi.</p>

  <p>Bugün harcadıkları ekstra çabadan sonra ajanların ondan bakışlarını kaçırmaları hoşuna gitmiyordu.</p>

  <p>Taç çizgisinde dururken, başını kaldırıp stadyumun tepesinde dalgalanan bayraklara baktı:</p>

  <p>“Bir helikopter pilotu getirtiyorlar. Bu iş için mi bilmiyoruz ama geldiğini biliyoruz. Libya’dan... Ve korkunç acele ediyorlar.”</p>

  <p>Corley bu bilgiyi sindirene kadar kısa bir sessizlik oldu.</p>

  <p>“Adamla ilgili ne bilgi var elinizde?”</p>

  <p>“Pasaportlar, fotoğraf, her şey... Elçilik, dosyamızı Washington’daki ofisinize yolluyor. Yarım saate kadar buraya da gelecek. Olasılıkla bir dakika içinde aranırsın.”</p>

  <p>“Neredeymiş?”</p>

  <p>“Hâlâ öbür tarafta, yerini bilmiyoruz. Fakat belgeleri yarın Lefkoşe’den alınacak.”</p>

  <p>“Araya girip...”</p>

  <p>“Elbette hayır. Operasyonun o yanında kesinlikle bir şey yapmıyoruz. Lefkoşe’de pasaportları filan teslim alacakları yeri gözlem altında tutuyoruz. Hepsi o...”</p>

  <p>“Havadan vurmak! Burada veya başka bir yerde... Demek ki hep bunu düşünmüşler.”</p>

  <p>“Belki... Fasil, hedef şaşırtıyor da olabilir. Bizim bildiklerimiz hakkında ne bildiğine bağlı. Eğer bunu veya herhangi bir stadyumu izliyorsa, epeyce bilgimiz olduğunu anlamıştır.”</p>

  <p>Corley’le Kabakov, FBI’in New Orleans ofisinde, Libyalı pilot hakkındaki raporu incelediler. Corley, sarı teleks kâğıdına dokundu:</p>

  <p>“Portekiz pasaportuyla gelip üzerinde Birleşik Devletler’e giriş vizesi olan İtalyan pasaportuyla çıkacak. Eğer bu Portekiz pasaportunu herhangi bir giriş noktasında gösterirse, on dakikada haberimiz olacak. Eğer adam bu işin parçasıysa, yakaladık onları David. Bizi bombaya, Fasil’e ve kadına götürecek.”</p>

  <p>“Belki...”</p>

  <p>“İyi ama bu adama helikopteri nereden bulacaklar?</p>

  <p>Eğer hedef Süper Kupa ise, buradakilerden biri hazırlık yapmış olmalı.”</p>

  <p>“Evet. Hem de yakınlarda bir yerde. Bu araçların fazla menzili yok.” Kabakov büyük sarı zarfı yırtıp açtı, îçinde, Fasil’in dörtte üç yandan yüz adet fotoğrafıyla kadının çizimlerinden yüz tane vardı. Stadyumdaki tüm ajanlarda birer tane vardı. Kabakov:</p>

  <p>“NASA iyi iş çıkarmış,” dedi. Fasil’in fotoğrafları oldukça netti. Bir polis ressamı, yanağındaki kurşun izini de eklemişti.</p>

  <p>Corley:</p>

  <p>“Bunları bütün uçak şirketlerine, deniz istasyonlarına, yani helikopteri olan her yere dağıtacağız,” dedi. “Senin neyin var?”</p>

  <p>“Niye pilotu bu kadar geç ayarladılar? Bu sorun dışında, her şey çok güzel yerine oturuyor. Büyük bir bomba, havadan saldırı... İyi ama pilot niye son anda? Teknedeki harita nedeniyle, ilk kez işin içinde bir pilot olabileceğini düşündük ama o haritayı işaretleyen pilottu ve zaten buradaydı.”</p>

  <p>“Deniz haritaları dünyanın her yerinde sağlanabilir, David. Yani harita, Orta Doğu’dayken işaretlenmiş olabilir. Güvenlik faktörü... Ne olur ne olmaz diye, denizde acil buluşma noktası. Harita, kadınla birlikte gelmiş olabilir. Ve anlaşıldığı kadarıyla, Muzi’nin güvenilmez olduğunu anlayınca, bir randevu noktası gerekti gerçekten.”</p>

  <p>“Fakat belgeler için son dakika telaşı buna uymuyor. Libyalı’yı kullanacaklarını önceden bilselerdi, pasaportları filan çoktan hazırlamış olurlardı.”</p>

  <p>“Ama ne kadar geç yapılırsa, adamın saptanma olasılığı da o kadar az olur.”</p>

  <p>Kabakov, başını sallayarak:</p>

  <p>“Hayır,” dedi. “Belgeler için koşuşturmak Fasil’in tarzı değil. Münih organizasyonunu ne kadar önceden yaptığını biliyorsun.”</p>

  <p>“Ne olursa olsun, bu bir fırsat. Yarın sabah ilk iş, bu resimleri bütün havaalanı polislerine dağıttıracağım,” dedi. “Yeni yılda pek çok uçak şirketi kapalı olacak. Hepsiyle konuşmak, birkaç gün alabilir.”</p>

  <div>
    <br />
  </div>

  <div>
    <br />
  </div>

  <p>Kabakov, Royal Orleans Oteli’nde, iki çiftle birlikte asansörle yukarı çıkıyordu. Saçları kuaförde kabartılmış kadınlar da erkekler de kahkahalarla gülüyorlardı. Konuşmalarını anlamaya çalıştı ama anlasa bile bir anlamı olmadığına karar verdi.</p>

  <p>Numarayı bulup kapıyı tıklattı. Otel odalarının kapıları hep kişiliksiz olurdu. Kapıların ardında sevdiğimiz insanlar olduğu anlaşılmazdı. Ama Rachel içerideydi ve birkaç saniye hiçbir şey demeden Kabakov’a sarıldı.</p>

  <p>“O aynasız stadyumda mesajımı verdiği için sevindim. Pekâlâ sen de çağırabilirdin beni, burada buluşmak için.”</p>

  <p>“Bu iş bitene kadar bekleyecektim.”</p>

  <p>Kabakov’ıı bırakan Rachel:</p>

  <p>“Robot gibisin,” dedi. “Paltonun altındaki ne?”</p>

  <p>“Makineli tüfek.”</p>

  <p>“Onu kenara bırakalım ve birer içki içelim.”</p>

  <p>“Bu kadar kısa zamanda, nasıl bulabildin böyle bir yeri? Corley, yerel ajanlardan birinin evinde yatmak zorunda kaldı.”</p>

  <p>“New York’taki plazada tanıdığım biri var. Bu otel de aynı kişilerin. Beğendin mi?”</p>

  <p>“Evet.” Çok konforlu küçük bir süitti.</p>

  <p>“Moshevsky’e yer bulamadığım için çok üzüldüm.”</p>

  <p>“Şu anda kapının önünde... Kanepede uyuyabilir. Yok, şaka yapıyorum. Konsoloslukta, rahatı yerinde...”</p>

  <p>“Yiyecek bir şeyler söyledim.”</p>

  <p>Kabakov dinlemiyordu.</p>

  <p>“Yemek söyledim diyorum, şatobiryan.”</p>

  <p>“Getirdikleri pilotu düşünüyorum.” Rachel’a ayrıntıları anlattı.</p>

  <p>Kadın:</p>

  <p>“Pilot sizi ötekilere ulaştıracaksa iş tamam demektir,” dedi.</p>

  <p>“Eğer plastiği ele geçirir hepsini yakalayabilirsek, evet.”</p>

  <p>Rachel, başka bir soru soracakken sözünü yuttu. Kabakov:</p>

  <p>“Ne kadar kalabileceksin?” diye sordu.</p>

  <p>“Dört beş gün... Eğer sana bir yardımım dokunursa, daha çok. New York’a dönüp randevularımı hâlleder, onunda ya da on birinde yine gelirim. Elbette gelmemi istersen...”</p>

  <p>“Elbette isterim. Bu iş bitince, New Orleans’ın tadını çıkarırız. Güzel bir şehre benziyor.” &nbsp;&nbsp;&nbsp;, -</p>

  <p>“Ah David, göreceksin ne kadar güzel olduğunu.”</p>

  <p>“Tek bir şey... Süper Kupa’ya gelmeni istemiyorum. New Orleans’a gel, tamam ama stadyumun çevresinde olmanı istemem.”</p>

  <p>“Benim için güvenli değilse, kimse için değildir. O durumda, halkın da uyarılması gerek.”</p>

  <p>“Başkan da FBI’a ve Gizli Servis’e aynı şeyi söylemiş. Süper Kupa varsa o da gelecekmiş.”</p>

  <p>“İptal edilemez mi?”</p>

  <p>“Baker ile Biggs’i çağırıp Süper Kupa, kendisi de içinde, adam gibi korunamayacaksa maçı iptal edip nedenini de açıklayacağını söylemiş. Baker de FBI’ın koruyabileceğini belirtmiş.”</p>

  <p>“Gizli Servis ne demiş?”</p>

  <p>“Biggs, aptalca sözler vermiyor. Şu pilot konusunun sonucunu bekliyor. O da benim gibi kimseyi Süper Kupa’ya çağırmıyor. Söz ver, stadyuma gelmeyeceksin.”</p>

  <p>“Tamam, David.”</p>

  <p>Yemek şahaneydi. Pencerenin önünde yediler. Kabakov, günlerdir ilk kez gevşedi. Dışarıda New Orleans’ın ışıkları nehri aydınlatıyor; içeride Rachel, yumuşak mum ışığında çocukken babasıyla New Orleans’a gelişlerini, babası onu Antoine’nin yerine götürdüğünde onun geldiğini gören düşünceli bir garsonun belli etmeden iskemlesine yerleştirdiği minder sayesinde kendini nasıl kocaman bir hanımefendi gibi hissettiğini anlatıyordu.</p>

  <p>12 Ocak gecesinde ya da bu iş ne zaman biterse Antoine’de görkemli bir yemek yemeye karar verdiler. Planları ve kırmızı şaraplarıyla koca yatakta mutluydular. Rachel, gülümseyerek uykuya daldı.</p>

  <p>Gece yarısını geçtikten sonra bir kez uyandı ve Kabakov’un yatakta doğrulup oturduğunu gördü. Kadın kıpırdanınca, ne yaptığının farkında bile olmadan omzunu okşadı. Rachel, onun aklında başka şeyler olduğunu anladı.</p>

  <div>
    <br />
  </div>

  <div>
    <br />
  </div>

  <p>Bombayı taşıyan kamyon, 31 Aralık gecesi saat on birde New Orleans’a girdi. Şoför, U.S. 10 karayolunu izleyerek Süperdome’yi geçip kavşağa geldi, güneye döndü ve Mississippi Nehri Köprüsü’nün altındaki Tahlia rıhtımında durdu. Gecenin bu vaktinde, ortalık bomboştu. Yanındaki yol arkadaşına:</p>

  <p>“Söylediği yer burası,” dedi. “Kimseyi görüyorsam ne olayım... Bütün rıhtım kapalı.”</p>

  <p>Kulağının dibinde bir ses duydu. Şoför yerine çıkan Fasil:</p>

  <p>“Evet, burası,” dedi. “Evraklar burada. Makbuzu imzaladım.”</p>

  <p>Şoför fener ışığıyla belgeleri incelerken, Fasil de kamyon kasasının kapısındaki kilitleri gözden geçirdi. El sürülmemişti.</p>

  <p>“Dostum, hava alanına kadar gidebilir miyiz? Newark uçağına yetişmeye çalışıyoruz da.”</p>

  <p>Fasil:</p>

  <p>“Kusura bakma ama olmaz,” dedi. “Taksi bulabileceğiniz bir yere bırakırım.”</p>

  <p>“Yüce Tanrım, hava alanı on dolar tutar.”</p>

  <p>Fasil, itiş kakış istemiyordu. Adama on dolar verip şoförleri bir taksi durağında bıraktı. Kamyonu garaja doğru sürerken gülümsüyor, dişlerinin arasından notasız olarak ıslık çalıyordu. Monteleone OTell’nin paralı telefonunda pilotun geleceğini duyduğundan beri gülümsüyordu zaten. Kafası plan doluydu, dikkatini yola vermekte zorlanıyordu.</p>

  <p>İlk iş, şu Awad denen adam üzerinde tam bir egemenlik kurmalıydı. Awad ondan korkmalı, saygı duymalıydı. Bu, tam Fasil’e göre bir işti. Sonra Awad’a bir brifing vermeli ve saldırıdan sonra nasıl kaçacaklarına ilişkin inandırıcı bir hikâye anlatmalıydı.</p>

  <p>Planı, esas olarak Superdome’de öğrendiklerinin üzerine kurulmuştu. Dikkatini çeken Sikorsky S-58 helikopter, Batı Alman Ordusu’nca satılan değerli bir üretim fazlasıydı. İki buçuk tonluk kaldırma kapasitesiyle, Skycrane modelleriyle kıyaslanamazdı ama Fasil’in amacına daha uygundu.</p>

  <p>Yük kaldırmak için üç kişi gerekiyordu: Pilot, gözlemci ve yükleme amiri... Fasil, Superdome’deki işlemleri izlerken öğrenmişti bunları. Pilot yükü kaldırıyordu. Pilota rehberlik eden gözlemci arka tarafta yere yatıyor ve yüke tepeden bakarak kafasındaki mikrofonla pilotu yönlendiriyordu. Yükleme amiri, yerde kalıp helikopterin yük kancasını yüke takıyordu. Helikopterdekiler, kancayı uzaktan kumandayla kilitleyemiyordu. Bu işin yerden halledilmesi gerekiyordu. Acil bir durumda, pilot kırmızı düğmeye basarak yükü anında bırakabilirdi. Bunu da bir mola sırasında, pilotla sohbet ederken duymuştu. Pilotun keyfi yerindeydi -güneş gözlüğünün gerisinde berrak, arası açık gözleri olan siyah bir adamve bir başka pilotla tanışınca, onun yük taşırken helikopterde bulunmasına izin verebilirdi. Böylece, Awad kokpite biraz daha aşina olurdu. Fasil, Awad’ın cana yakın biri olmasını umuyordu.</p>

  <p>Süper Kupa’nın oynanacağı pazar günü, pilotu anında vuracaktı. Yer ekibinden biriyle karşılaşırsa, onun da sonu aynı olurdu. Awad ile Dahlia helikopterdeki ekibi oluşturacak, kendisi de yerde yüklemeyi hâlledecekti. Dahlia, helikopterin stadyum üzerinde doğru konumlanıp konumlanmadığını denetlerken ve Awad hâlâ sepeti bırakmak üzere emir beklerken, helikopterin altından bombayı patlatabilirdi. Fasil, kadının bunu yapacağından hiç kuşku duymuyordu.</p>

  <p>Yine de kırmızı düğme konusunda endişeliydi. Düğmenin iptal edilmesi gerekiyordu. Eğer Awad, o gerginlikle sepeti öylece aşağı bırakırsa, etkisi kalmazdı. Bomba, atılmak üzere tasarlanmamıştı. Yük kancasına bağlanacak bir halatla bu sorun da çözülebilirdi. Kanca, helikopter kalkmadan önce, son anda bağlanmalıydı ki Awad ne yapıldığını anlamasın. Fasil, böyle bir konuda kimseye güvenemezdi. O yüzden, yükleme uzmanı olmak ona kalıyordu.</p>

  <p>Buradaki risk, kabullenilebilir bir riskti. Bu şekilde, zeplinle Lakefront Hava Alanı’nda yapılacak operasyondan çok daha güvende olacaktı. Karşısında hava alanı polisi değil, silahsız inşaat işçileri olacaktı. Büyük patlama yaşandığı sırada o çoktan yola koyulmuş, Houston’a gidiyor olurdu. Sonra da Meksika uçağına atlayacaktı.</p>

  <p>Awad ise son dakikaya kadar Fasil’in stadyumun ilerisindeki Audubon Parkı’nda, arabada onu bekleyeceğine inanacaktı.</p>

  <p>Garaja gelmişti. Tam Dahlia’nın anlattığı gibi, yoldan içeride kalıyordu. İçeriye girip kapıyı kapattıktan sonra, kamyonun kasasını açtı. Her şey yerli yerindeydi. Forklifti çalıştırmayı denedi. Motor anında çalıştı. Oldukça düzgün çalışıyordu. Awad gelip düzenlemeler tamamlanır tamamlanmaz, Dahlia’yı arayıp Amerikalı’yı öldürmesini ve New Orleans’a gelmesini söyleyecekti.</p>
</body>
</html>
