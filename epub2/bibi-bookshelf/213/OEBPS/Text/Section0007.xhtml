<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-7-</h1>

  <p>Gözleri kan çanağına dönmüş olan Binbaşı Kabakov huzursuzdu. Göçmenlik ve Vatandaşlık Hizmetlerinin New York şubesindeki memurlar, gün geçtikçe onun çevresinde sessiz olmayı öğrenmişlerdi. Kabakov, günlerdir oturup Amerika’da yaşayan Arap asıllı kişileri inceliyordu.</p>

  <p>Uzun masada, Kabakov’un her iki yanına dizilmiş olan nüfus kütüklerinde 137.000 fotoğraf ve tanım vardı. Her birine tek tek bakmakta kararlıydı. Kadın bu ülkeye belli bir görevle gelmişse önce kendine bir kılıf hazırlaması gerekirdi, bundan emindi. Göçmenlik tarafından el altından hazırlanmış olan ‘Şüpheli Araplar’ dosyasında çok az kadın vardı ve hiçbiri Hafız Najeer’in odasındaki kadına benzemiyordu. Göçmenlik ve Vatandaşlık Hizmetleri, Doğu Kıyı kuşağında ülkeye yıllar içinde yasadışı girmiş olan 85.000 civarında Arap olduğunu tahmin ediyordu ve bu kişiler hiç kimsenin dosyalarında yer almıyordu. Çoğu göze çarpmayan işlerde sessiz sedasız çalışıyor, kimseleri rahatsız etmiyor ve yetkililerin karşısına nadiren çıkıyordu. Kadının da bu kişilerden biri olabileceği ihtimali Kabakov’u tedirgin ediyordu.</p>

  <p>Yorgun bir şekilde başka bir sayfayı çevirdi. Burada bir kadın vardı. Katherine Ghalib. Phoenix’te engelli çocuklarla çalışıyordu. Elli yaşındaydı ve öyle de gösteriyordu.</p>

  <p>Yanına bir memur geldi.</p>

  <p>“Binbaşı, ofiste size telefon var.”</p>

  <p>“Pekâlâ. Bu lanet olası kütüklere dokunmayın. Yerimi kaybederim.”</p>

  <p>Arayan Washington’dan Sam Corley’di.</p>

  <p>“Nasıl gidiyor?”</p>

  <p>“Henüz bir şey yok. Daha bakacağım 80.000 Arap var.”</p>

  <p>“Sahil Güvenlik’ten bir rapor aldım. Belki önemsizdir ama devriye botlarından biri dün öğleden sonra Jersey açıklarında Libya yük gemisine yanaşmış bir sürat teknesi tespit etmiş. Gidip bakmak istemişler ama tekne kaçmış.”</p>

  <p>“Dün mü?"</p>

  <p>“Evet, bir gemi yangınından dönüyorlarmış. Yük gemisi de Beyrut çıkışlı.”</p>

  <p>“Gemi nerede şimdi?”</p>

  <p>“Brooklyn’de el kondu. Kaptan kayıp. Daha ayrıntıları bilmiyorum.”</p>

  <p>“Ya tekne?”</p>

  <p>“Karanlıkta kaybolup gitmiş.”</p>

  <p>Kabakov küfür etti. “Ne diye haber vermemişler bu kadar zaman?”</p>

  <p>“Biliyorsam ne olayım ama gemi orada. Brooklyn gümrüğünü arayacağım. Sana bir özet verirler.”</p>

  <div>
    <br />
  </div>

  <div>
    <br />
  </div>

  <p>Leticia’nın birinci zabiti ve geçici kaptanı Mustafa Fawzi küçük kamarasında gümrükçülerle bir saat kadar elini kolunu sallaya sallaya konuştu, içerisi içtiği Türk sigaraları yüzünden yoğun duman altındaydı ve keskin bir koku vardı.</p>

  <p>Evet, tekne gemisine yanaşmıştı. Yakıtı kalmamıştı ve destek istemişti. O da denizcilik kurallarına uyup yardım etmişti. Tekneyi ve içindekileri müphem bir şekilde tarif ediyordu. ‘Olay uluslararası sularda oldu/ diye ısrar ediyordu. Hayır, gönüllü olarak gemisinin aranmasına izin vermezdi. Uluslararası yasalara göre gemi Libya toprağı sayılıyordu ve büyük talihsizlik eseri denize düşen Kaptan Larmoso’ya karşı onun sorumluluğundaydı.</p>

  <p>Gümrük, özellikle de Orta Doğu böylesine karışmışken Libya hükümetiyle sorun yaşansın istemiyordu. Devriye botunun gördükleri arama emri çıkartmak için yeterli bir sebep teşkil etmiyordu. Fawzi, Larmoso’nun geçirdiği kazayla ilgili ifade vermeye söz verdi ve gümrük yetkilileri gemiden ayrılıp Adalet ve İç İşleri Bakanlıklarına danışmaya gittiler.</p>

  <p>Fawzi, merhum Kaptan’ın birasından bir şişe devirip günlerdir ilk kez horlayarak uyudu.</p>

  <div>
    <br />
  </div>

  <div>
    <br />
  </div>

  <p>Uzaklardan bir ses Fawzi’yi çağırıyor gibiydi. Boğuk bir ses sürekli adını tekrarlıyordu ve gözünü acıtan bir şey vardı. Fawzi uyandı ve parlak fener ışığından korunmak için elini gözlerine siper etti.</p>

  <p>Kabakov “İyi geceler Mustafa Fawzi,” dedi. “Lütfen ellerin örtünün üstünde kalsın.”</p>

  <p>Kabakov’un arkasında heyula gibi duran Çavuş Moshevsky kamaranın ışıklarını yaktı. Fawzi yatakta doğrulup oturdu ve içinden Tanrı’yı yardıma çağırdı.</p>

  <p>Moshevsky elindeki bıçağı Fawzi’nin kulağının altına dayayıp “Kıpırdama,” dedi.</p>

  <p>Kabakov ise bir iskemle çekip yatağın yanına oturmuştu. Bir de sigara yaktı.</p>

  <p>“Şimdi sakin bir görüşme olsun istiyorum. Olacak mı sence?”</p>

  <p>Fawzi başını salladı ve Kabakov, Moshevsky’e uzaklaşmasını işaret etti.</p>

  <p>“Şimdi Mustafa Fawzi, sana kendini riske atmadan bana nasıl yardım edebileceğini anlatacağım. Görüyorsun, iş birliği yapmazsan seni öldürmekten çekinmem ama yardımcı olursan öldürmem için bir sebep yok. Bunu anlaman çok önemli.”</p>

  <p>Moshevsky sabırsız bir hareket yapıp, kendi rolünü oynadı.</p>

  <p>“Bırakın önce ben kulağını-”</p>

  <p>Kabakov elini kaldırıp “Yok, yok,” dedi. “Görüyorsun Fawzi, iyice anlaman lazım, birinci seçenek beni memnun etmezsin ve korkunç acılar çekip sakat kalırsın, ikinci seçenek ise, yararlı olursun ve muhteşem bir ödül alırsın. İkimiz de ödülün genelde ne olduğunu biliyoruz.” Kabakov parmağının ucuyla sigarasının külünü silkti.</p>

  <p>“Normalde, konuşmaya başlamadan önce arkadaşımı bırakırdım, kollarını kırardı. Fakat görüyorsun Fawzi, bana burada olanları anlatmakla kaybedeceğin hiçbir şey yok. Gümrükle işbirliği yapmaman işin resmi tarafı. Benimle yapacağın işbirliği ise aramızda sır olarak kalacak.” İsrail kimliğini yatağın üstüne koydu. “Yardım edecek misin?”</p>

  <p>Fawzi karta baktı ve güçlükle yutkundu. Bir şey demedi.</p>

  <p>Kabakov ayağa kalktı ve içini çekti.</p>

  <p>“Çavuş, ben biraz hava almaya çıkıyorum. Belki Mustafa Fawzi bir şeyler atıştırmak ister. Hayalarını yemeyi bitirince bana haber ver.” Kamaranın kapısına yöneldi.</p>

  <p>“Beyrut’ta akrabalarım var.” Fawzi sesini kontrol etmekte güçlük çekiyordu. Kabakov, yataktaki ince, yarı çıplak bedende kalp atışlarını görebiliyordu.</p>

  <p>“Tabii ki vardır,” dedi. “Ve tehdit altında olduklarından da eminim. Gümrükçülere dilediğin gibi yalan söyle. Ama sakın bana söyleme Fawzi. Benden kaçabileceğin hiçbir yer yok. Ne burada, ne yurdunda, ne de dünyanın herhangi bir limanında. Akrabaların için saygı duyuyorum. Bu işleri bilirim ve seni koruyacağım.”</p>

  <p>Fawzi “Lübnanlı, Azorlarda Larmaso’yu öldürdü,” diye başladı.</p>

  <p>Moshevsky işkenceden hoşlanmazdı. Kabakov’un da nefret ettiğini biliyordu. Kamarayı ararken gülümsememek için kendini zor tuttu. Fawzi’nin konuşması ne zaman tökezlese Moshevsky de durup adama kaş çatıyor, onu parçalamamaktan ötürü hayal kırıklığına uğramış gibi görünmeye çalışıyordu.</p>

  <p>“Lübnanlıyı tarif et.”</p>

  <p>“İnce, kilosu normal. Yüzünde bir kesik vardı, kabuk bağlamıştı.”</p>

  <p>“Paketlerde ne vardı?”</p>

  <p>“Bilmiyorum. Allah şahidim olsun. Lübnanlı ön ambardaki sandıklardan alıp küçük paketler yaptı. Kimsenin onlara yaklaşmasına izin vermedi.”</p>

  <p>“Teknede kaç kişi vardı?”</p>

  <p>“İki.”</p>

  <p>“Tarif et.”</p>

  <p>“Biri uzun boylu zayıf, öbürü daha ufak tefekti. Yüzlerinde maske vardı. Korkmuştum, bakmadım.”</p>

  <p>“Nece konuştular?”</p>

  <p>“Uzun olan Lübnanlıyla İngilizce konuştu.”</p>

  <p>“Ufak olan?”</p>

  <p>“O bir şey söylemedi.”</p>

  <p>“Ufak tefek olan kadın olabilir mi?”</p>

  <p>Arap’in yüzü kızardı. Bir kadından korktuğunu itiraf etmek istemezdi. Böyle bir şey düşünülemezdi.</p>

  <p>Kabakov kibarca “Lübnanlının elinde silah vardı, akrabaların tehdit altındaydı -bu düşüncelerle işbirliği yaptın Fawzi,” dedi.</p>

  <p>Fawzi sonunda “Evet, kadın olabilirdi,” dedi.</p>

  <p>“Paketleri alırken ellerini gördün mü?”</p>

  <p>“Eldiven giymişti. Ama maskesinin altında bir kabarıklık vardı, saçı olabilir. Bir de kalçası.”</p>

  <p>“Ne olmuş kalçasına?”</p>

  <p>“Yuvarlaktı. Erkek kalçasından daha genişti. Belki de güzel bir oğlandı?”</p>

  <p>Buzdolabını karıştırmakta olan Moshevsky kendine bir bira aldı. Şişenin arkasında bir şey vardı. Çekip çıkardı ve Kabakov’a uzattı.</p>

  <p>Kabakov bıçakla kazınmış Meryem Ana heykelciğini Fawzi’nin suratına yaklaştırıp “Kaptanın dini inancı buzdolabında dini figürler saklamasını mı gerektiriyordu?” diye sordu.</p>

  <p>Fawzi heykelciğe gerçek bir şaşkınlıkla ve bir Müslümanın dini heykellere duyduğu hoşnutsuzlukla bakıyordu. Derin düşüncelere dalmış olan Kabakov heykelciği kokladı ve tırnağıyla biraz kazıdı. Plastik. Larmaso bunun ne olduğunu biliyordu ama özellikleri hakkında fazla bir bilgisi olmadığı hükmüne vardı. Kaptan, ambardaki devamı gibi bunu da soğukta muhafaza etmek gerektiğini düşünmüştü. Kabakov, zahmete girmesine gerek yoktu, diye düşündü. Heykeli elinde evirip çevirdi. Eğer patlayıcıyı gizlemek için bu kadar zahmete girmişlerse demek ki aslında gümrükten geçirmek niyetindelerdi.</p>

  <p>Kabakov “Bana gemi defterlerini getir,” dedi.</p>

  <p>Fawzi kısa bir gecikmeden sonra yükleme evrakıyla birlikte konşimentoyu buldu. Maden suyu, yasaklanmamış hayvan postları, tabak takımları -işte oradaydı. Üç sandık dini heykelcik. Tayvan malı. Benjamin Muzi adına gönderilmiş.</p>

  <div>
    <br />
  </div>

  <div>
    <br />
  </div>

  <p>Muzi, Brooklyn Tepesi’nden Leticia’nın Sahil Güvenlik botu önderliğinde New York limanına girişini seyretti. Çeşitli dillerde küfür etti. Larmoso ne halt etmişti? Neredeyse saatte dört kilometre hızla bir telefon kulübesine yürüdü. Fil zarafetiyle hareket ediyordu ve tıpkı bir fil gibi kollarında, bacaklarında şaşırtıcı bir zarafet vardı. Bu iş çok fazla karmaşıklaşmıştı.</p>

  <p>İri bedeni kulübeye girmesine izin vermiyordu ama içeriye uzanıp numarayı çevirebildi. Sahil Güvenlik Araştırma ve Kurtarma’yı arayıp kendini El Diario-La Prensa muhabiri olarak tanıttı. Sahil Güvenlik santralindeki yardımsever genç adam telsiz görüşmelerinden Leticia ve kayıp kaptanı ile bir sürat teknesinin kovalanması hakkında öğrendiklerini anlattı.</p>

  <p>Muzi, arabaya atlayıp Brooklyn -Queens Otoyolu'na gitti. Buradan Brooklyn dokları görülebiliyordu. Leticia’nın yanındaki rıhtımda hem gümrükçülerin hem de liman polisinin bulunduğunu fark etti. Ne yük gemisinde ne de botta kırmızı çatal kuyruklu Bravo flaması görmeyince rahatladı; bu flama gemide tehlikeli yük olduğu anlamına gelirdi. Ya yetkililer henüz patlayıcıları görmemişti ya da sürat teknesi onları gemiden almıştı. Eğer plastik sürat teknesiyle gittiyse, ki öyle olmuşa benziyordu, kanun işe karışana kadar biraz vakti var demekti. Yetkililerin Leticia’nın yük envanterini çıkarması ve eksik yükü bulması günler sürerdi. Muhtemelen henüz yasalarla başı derde girmemişti. Ama o kendini gayet dertli hissediyordu.</p>

  <p>Feci şekilde yanlış bir şeyler vardı. Kimin hatası olduğu önemli değildi, onu suçlayacaklardı. Hollanda’da bir bankada çeyrek milyon dolar tutarında Arap parasına sahipti ve işverenler mazeret kabul etmeyecekti. Eğer malı denizden aldılarsa demek ki onun ihanete hazır olduğuna, ihanet ettiğine inanıyorlardı. O salak Larmoso ne yapmıştı ki? Her ne yapmış olursa olsun, Muzi kendisinin masum olduğunu izah etme fırsatını asla bulamayacağını biliyordu. Kara Eylül ilk fırsatta öldürecekti onu. Erken emekli olması gerektiği açıktı.</p>

  <p>Küçük bir Manhattan bankasının kasasından kalın bir tomar para ile bir sürü hesap cüzdanı aldı. Hesap cüzdanlarından biri Hollanda’nın en eski ve en prestijli flnans kurumlarından birinin adını taşıyordu. Hesapta hepsi tek seferde yatırılmış 250.000 dolar görünüyordu ve parayı sadece kendisi çekebilirdi.</p>

  <p>Muzi içini çekti. Plastik gelince ikinci 250.000’i de almak çok hoş olacaktı. Şimdi gerillalar Hollanda’daki bankayı bir süre gözaltında tutacaktı, bundan emindi.</p>

  <p>Bırak tutsunlar. Parayı transfer edecek ve başka bir yerden çekecekti.</p>

  <p>Onu endişelendiren şeylerin çoğu kasada değildi. Pasaportları. Yıllarca onları kasada tutmuştu ama Orta Doğu’ya yaptığı son geziden sonra bağışlanmaz bir hata yapıp evde bırakmıştı. Onları mutlaka alması lazımdı. Sonra Newark’tan Chicago’ya oradan da Seattle’a uçacak ve Pole üzerinden Londra’ya gidecekti. Neydi Londra’da Farouk’la yemek yedikleri yerin adı? Farouk’un damak tadına ve tarzına büyük hayranlık duyan Muzi orayı bulmakta kararlıydı.</p>

  <p>Muzi’nin ofisine dönmeye hiç niyeti yoktu. Bırak Yunanlıyı sıkıştırsınlar. Adamın cehaletine şaşacaklardı. Gerillaların evini de gözlem altında tuttuklarına hiç şüphe yoktu. Fakat bu uzun sürmezdi. Ellerinde patlayıcılar varken uğraşacak başka işleri olacaktı. Hemen eve koşmak aptallık olurdu. Bırak şimdiden kaçtığını sansınlar.</p>

  <p>West Side’de bir motele kayıt yaptırdı, adını Chesterfiel Pardue olarak vermişti. 12 şişe soğuk Perrier’i banyo küvetine döktü. İlk başta bir an gergin bir ürperti yaşadı. Duş perdesini kapatıp boş küvete oturmak gelmişti içinden ama bir keresinde Atlantic City’de olduğu gibi geniş arkasının küvete yapışmasından korkmuştu.</p>

  <p>Ürpertisi geçti ve ellerini koca göbeğinin üstünde kavuşturmuş olarak yattı, kaşlarını çatmış tavana bakıyordu. Bu aşağılık gerillalara bulaşmakla aptallık etmişti. Sıska, kaba saba herifler, tek düşündükleri politika. Beyrut ona daha önce de bela getirmişti, 1967’de Intra Bank’in çökmesiyle. Bu yüzden emeklilik fonunun bir kısmı gitmişti. O iş olmasa şimdiye çoktan emekliye ayrılmıştı.</p>

  <p>Araplardan teklif gelince zararını telafi edecek gibi olmuştu. Patlayıcıları getirmek için alacağı okkalı ücret onu zirveye çıkaracaktı. Bu yüzden karar vermişti riske girmeye. Eh, gerilla parasının yarısı da iş görürdü.</p>

  <p>Emeklilik. Napoli yakınlarındaki şahane villasında çıkması güç basamaklar bulunmuyordu. Bunu çok uzun zamandır bekliyordu.</p>

  <p>Ali Bey adlı yük gemisinde miço olarak işe başlamıştı. On altısına geldiğinde koca gövdesi geminin basamaklarını tırmanmayı zorlaştırmaya başlamıştı bile. 1938 yılında Muzi şehre bir baktı ve anında gemiden atladı. Dört dili akıcı konuştuğu ve rakamlarla arası iyi olduğu için çok geçmeden Brooklyn liman bölgesinde depocu olarak iş buldu. Patronu Jahal Bezir adında bir Türk’tü, adam II. Dünya Savaşı’nda karaborsayı silip süpürecek kadar şeytani bir zekâya sahipti.</p>

  <p>Bezir, çalarken hiç yakalamadığı için Muzi’den çok etkilenmişti. 1947’de Muzi, Bezir’in muhasebe işlerine bakar oldu ve zaman geçtikçe ihtiyar adam ona daha da güvendi.</p>

  <p>Yaşlı Türk’ün beyni berrak ve aktifti ama giderek çocuklukta öğrendiği Türkçeyi unutmaya başladı, bu dilde yazı dikte edemez oldu, çeviri işlerini Muzi’ye bıraktı. Bezir çevirileri okumayı bırakmadı ama bazen birden çok mektup varsa hangisinin elinde olduğunu unutuyordu. Bu Muzi’yi şaşırtmaktaydı. Yaşlı adam gayet iyi görüyordu. Bunamaktan çok uzaktı. İngilizcesi akıcıydı. Birkaç denemeden sonra Muzi artık onun okuyamadığını anladı. Halk kütüphanesinde biraz araştırma sayesinde afazi, yani söz yitimi konusunda bir sürü bilgi edindi. Yaşlı adamda bu hastalık vardı. Muzi uzun süre kendi gelişimi üstüne kafa yordu. Sonra yabancı paralar üzerine mütevazı spekülasyonlar yapmaya başladı, bunu yaparken de bilgisi ya da onayı olmasa da Türk’ün itibarından yararlanıyordu.</p>

  <p>Savaş sonrası yabancı para kurlarındaki oynamalar oldukça iyi kâr bırakıyordu Muzi’ye. Sadece bir kere üç günlük vadedeyken Umman askeri parası yüzünden para kaybetti. Elinde sterlin karşısında 27’den 10.000 tane kâğıt vardı ama bir spekülatör karteli yüzünden zarar etti. O arada Türk yukarıda huzur içinde horlamaktaydı. Bu hamle Muzi’ye kendi cebinden çıkan 3.000 dolara mal oldu ama o sıralar bunu kaldıracak durumdaydı.</p>

  <p>Bu arada, esrar ithalatı için uygun kanallar bulup Bezir’i mest etmişti. Sonra Türk ölünce uzak akrabaları işe el koymaya kalktılar ve her şeyi berbat ettiler. Muzi kur farkından kazandığı 65.000 doları ve bazı kusursuz kaçakçılık bağlantılarıyla kalakaldı. Bu da, ağır uyuşturucular hariç dolara dönüşecek her şeyi alıp satan biri haline gelmesine imkân sağladı. Eroinin astronomik kâr potansiyeli ağzının suyunu akıtsa da Muzi işin risklerini de görüyordu. Hayatının sonuna kadar damgalanmak istemiyordu. Geceleri bir sığınakta uyumak istemiyordu. O riskleri de istemiyordu ve eroin işindeki insanlardan hoşlanmıyordu.</p>

  <p>1972’de, El Fetih’in Cihat El-Rasd birimi esrar ticaretine epey yoğunlaşmıştı. Muzi’nin Lübnan’dan satın aldığı yarım kiloluk torbaların çoğunda onların legosu -elinde makineli tüfek olan bir fedai- bulunuyordu. Amerikalıdan gelen mektup bu bağlantıları yüzünden onu bulmuş ve yine onlar yüzünden plastik kaçakçılığı işine bulaştırılmıştı.</p>

  <p>Son aylarda Muzi esrar ticaretinden kendini kurtarmış ve Orta Doğu’daki diğer işlerini de sistematik olarak kapatmaya başlamıştı. Adım adım kendini sıyırmak, arkasında yarım kalan hiçbir şey bırakmamak niyetindeydi. Düşmanı olmasın ve kimse Napoli’deki güzel emeklilik hayatını bozmaya kalkmasın istiyordu. Şimdi şu Leticia işi her şeyi tehlikeye atmıştı. Belki de Orta Doğu’dan çekilmekte olduğu için gerillalar ondan emin olamıyordu. Larmoso da kokuyu almış ve huzursuzlanıp kendi başına iş yapmaya kalkmış olabilirdi. Larmoso her ne yaptıysa Arapları fena korkutmuştu.</p>

  <p>Muzi İtalya’da pekâlâ idare edebileceğini biliyordu. Burada tek bir büyük risk almak zorundaydı, sonra özgür kalacaktı. Motel odasında uzanmış harekete geçmek için beklerken içi kazınınca, Lutece’de akşam yemeğinde olduğunu hayal etti.</p>

  <div>
    <br />
  </div>

  <div>
    <br />
  </div>

  <p>Kabakov, halka yapılmış bahçe hortumunun üstüne oturmuş titriyordu. Deponun alet kulübesinin tepesinden buz gibi bir rüzgâr esiyordu ve duvarlarda buz vardı ama iyi bir gizlenme yeriydi; Muzi’nin yolun karşısındaki evi rahatça görülebiliyordu. Yan pencereden evi gözetlemekte olan uykulu adam bir çikolata açıp çiğnemeye başladı; soğuk çikolatadan kıtır kıtır ses geliyordu. O ve taktik baskın ekibinin diğer iki üyesi, Kabakov’un telefonunu aldıktan sonra Washington’dan kiraladıkları kapalı minibüsle gelmişlerdi.</p>

  <p>Bu zorlu beş saatlik yolculuk mecburiydi çünkü ellerindeki çantalarla havaalanı güvenliğinden geçerken fazla dikkat çekerlerdi. Hafif makineli tüfekler, keskin nişancı tüfekleri, el bombaları getirmişlerdi. Ekibin bir başka üyesi yolun karşı tarafındaki bir binanın damındaydı. Üçüncüsü de Muzi’nin iş yerinde Moshevsky ile bekliyordu.</p>

  <p>Uykulu İsrailli çikolatadan Kabakov’a da önerdi. Kabakov başını sallayarak reddetti ve dürbünle evi gözetlemeyi sürdürdü. Kısmen açık duran kulübe kapısındaki çatlaktan bakıyordu. Kabakov, Corley ile diğer Amerikalı yetkililere Muzi ve Meryem Ana’dan söz etmemekte haklı olup olmadığını merak ediyordu. Burnundan hıh diye bir ses çıkardı. Tabii ki haklıydı. En iyi durumda, Amerikalılar Muzi ile avukatının huzurunda karakoldaki sorgu odasında konuşmasına izin verirdi. Bu şekilde Muzi ile çok daha yararlı koşullar altında görüşecekti -tabii Araplar çoktan öldürmediyse.</p>

  <p>Muzi, Brooklyn’in Cobble Hill bölgesinde, iki yanı ağaçlı hoş bir caddede oturuyordu. Oturduğu bina kahverengi taştandı ve dört dairesi vardı. Onunki zemin katta bulunan en büyük daireydi. Tek giriş öndendi ve Kabakov eğer gelirse bu girişi kullanacağından emindi. Dolabındaki devasa giysilere bakılacak olursa, adam pencereden sığamayacak kadar iriydi.</p>

  <p>Kabakov, Muzi’den güzel bir ipucu alabilirse işini çabucak halletmeyi umuyordu. İş bitince Corley’e de haber verecekti. Uykusuzluktan yanan gözleriyle saate baktı. Sabah yedi buçuktu. Eğer Muzi gün içinde gelmezse adamlarını nöbetleşe uyutacaktı. Kabakov kendi kendine sürekli Muzi’nin geleceğini söyledi. İthalatçının pasaportları -üçü farklı isim içindi- Kabakov’un göğüs cebindeydi. Muzi’nin yatak odasını şöyle bir karıştırınca bulmuştu. Aslında evin içinde beklemeyi tercih ederdi ama Muzi’nin en büyük tehlikeye caddede maruz kalacağını biliyordu ve onu koruyacak bir pozisyonda olmak istemişti.</p>

  <p>Bir kez daha karşıdaki pencereleri kolaçan etti. Sol taraftaki apartmanda bir kepenk açıldı. Kabakov gerildi.</p>

  <p>Pencerede iç çamaşırıyla duran bir kadın vardı. Kadın dönünce arkadaki masada yemek yiyen çocuğu gördü.</p>

  <p>Çok erken işe gidenlerden bazıları kaldırımdaydı artık. Hâlâ uyku sersemiydiler ve acele acele bir sokak ötedeki Pacific Caddesi’nde bulunan otobüs durağına gidiyorlardı. Kabakov pasaportları açıp on beşinci defa Muzi’nin yüzüne baktı. Bacakları karıncalandığı için ayağa kalktı. Yanındaki telsiz cızırdadı.</p>

  <p>“Jerry Dimples, ön kapıda anahtarlı bir adam var.”</p>

  <p>“Anlaşıldı Dimples.” Biraz şansları varsa bütün gece horul horul uyuyan gece bekçisi artık giderdi. Bir süre sonra telsiz yine cızırdadı ve damdaki İsrailli bekçinin binadan ayrıldığını doğruladı. Adam, Kabakov’un görüş alanı içinde karşıdan karşıya geçti ve otobüs durağına doğru yürüyüp gitti.</p>

  <p>Kabakov pencerelere göz atmak için başını çevirip de durağa tekrar baktığında yeşil büyük otobüsten inen temizlikçi kadınları gördü. Ellerinde poşetleriyle salma salma yürüyen orta yaşlı kadınlardı. Çoğunda Kabakov gibi Slav hatları vardı. Çocukken tanıdığı komşularına benziyorlardı. Saha dürbünüyle kadınları izledi. Kadınlar birer birer ayrılıp çalıştıkları binalara dağılıyorlardı. Şimdi Muzi’nin apartmanının önüne gelmişlerdi ve gurubun ortasından şişman bir kadın dönüp girişe doğru yürüdü, kolunun altında şemsiye, iki elinde de poşetler vardı. Bir şey tuhaftı -kadının ayakkabıları. Kocaman deri pabuçlardı ve kadının bir baldırında taze bir jilet yarası görünüyordu.</p>

  <p>Telsizine “Dimples Jerry,” dedi. “Bence o şişman kadın Muzi. Ben içeri giriyorum. Caddeyi kollayın.”</p>

  <p>Kabakov tüfeğini bırakıp kulübenin köşesinden bir balyoz aldı. Yanındaki adama da “Caddeyi kollayın,” diye tekrarladı. Az sonra gündüz bekçisinin duyma ihtimaline aldırmadan merdiven boşluğuna vardı. Dışarıya çabucak bir göz attı, hızla karşıya geçti. Balyozu kolunun altına gizlemişti.</p>

  <p>Binanın giriş kapısı kilitli değildi. Muzi’nin kapısının önünde durup içeriye kulak verdi. Sonra balyozu tüm gücüyle savurup kilidin ortasına indirdi. Kapı parçalanarak açıldı ve kopan kısmın menteşeleri yere değmeden Kabakov içeri girmiş, büyük bir tabancayı kadın kıyafetli şişman adama doğrultmuştu.</p>

  <p>Muzi yatak odasının girişinde duruyordu, elinde birtakım kâğıtlar vardı. Gerdanı titriyor ve sabit gözlerle Kabakov’a bakıyordu.</p>

  <p>“Yemin ederim ki ben-”</p>

  <p>“Arkanı dön, ellerini duvara daya.” Kabakov, Muzi’yi dikkatle aradı ve çantasındaki küçük otomatik tabancayı çıkardı. Sonra kırılan kapıyı yerine koyup arkasına bir koltuk dayadı.</p>

  <p>Muzi kendini düşünce hızıyla toparlamıştı.</p>

  <p>“Şu peruğu çıkarmamın sakıncası var mı? Kaşındırıyor da.”</p>

  <p>“Hayır. Otur.” Kabakov telsizini açtı. “Dimples Jerry. Moshevsky’i bul. Kamyonu getirsin.” Pasaportları cebinden çıkardı. “Muzi, yaşamak istiyor musun?”</p>

  <p>“Hiç kuşkusuz laf olsun diye sordun. Kim olduğunu sorabilir miyim? Ne arama emri gösterdin, ne de beni öldürdün. Benim görür görmez tanıyacağım kimlikler onlardır.”</p>

  <p>Kabakov kimliğini gösterdi. Şişman adamın tavrı değişmedi ama hayatta kalmak için bir fırsatı olabileceğini görünce kafasının içinde tilkiler dolaşmaya başlamıştı. Ellerini göbeğinde kavuşturup bekledi.</p>

  <p>“Sana para ödemişlerdi değil mi?”</p>

  <p>Muzi duraksadı. Kabakov’un tabancası patladı, susturucunun tıslaması duyuldu ve bir mermi Muzi’nin boynunun hemen yanından geçip koltuğa saplandı.</p>

  <p>“Muzi bana yardım etmezsen ölüsün demektir. Seni sağ bırakmazlar. Burada kalırsan da hapse girersin. Tek umudun benim, sen de bunu anlamışsındır. Bu teklifi bir kere yapacağım. Bana her şeyi anlat, ben de seni Kennedy Havaalanı’ndan uçağa bindireyim. Sadece ben ve adamlarım ulaştırabiliriz seni o uçağa sağ salim.”</p>

  <p>“Adınızı duymuştum Binbaşı Kabakov. Neler yaptığınızı da biliyorum ve beni sağ bırakacağınızı hiç sanmıyorum.”</p>

  <p>“Sen sözünde durur musun?”</p>

  <p>“Sıklıkla.”</p>

  <p>“Ben de öyle. Zaten paralarını aldın veya umarım ki büyük bir kısmını aldın. Bana her şeyi anlatıp git paranı harca.”</p>

  <p>“İzlanda’da mı?”</p>

  <p>“O senin sorunun.”</p>

  <p>Muzi bunalmış bir şekilde “Peki,” dedi. “Anlatacağım ama bu gece uçmak istiyorum.”</p>

  <p>“Verdiğin bilgi doğruysa anlaştık.”</p>

  <p>“Plastiğin nerede olduğunu bilmiyorum, doğrusu bu. Bana iki kere yanaştılar, biri burada, biri de Beyrut’tayken oldu.” Muzi önlüğüyle yüzünü sildi, içki içmiş gibi gevşediğini hissediyordu. “Bir Perrier içmemin mahzuru olur mu? Bu konuşma işi insanı susatıyor.”</p>

  <p>“Evin sarılı olduğunu biliyorsundur.”</p>

  <p>“İnanın Binbaşı, kaçmak filan istemiyorum.”</p>

  <p>Mutfak bölümü salondan sadece bir servis tezgâhıyla ayrılmıştı. Kabakov adamı sürekli izleyebilecekti. Başıyla onayladı.</p>

  <p>Muzi buzdolabının önünden “Önce Amerikalı vardı,” dedi.</p>

  <p>“Amerikalı mı?”</p>

  <p>Muzi buzdolabını açtı ve patlama yüzünden paramparça olup mutfak duvarına yapışmadan önce son gördüğü şey bomba tesisatı oldu. Kabakov da geriye doğru uçtu, burnundan kan gelmeye başladı, sonra etrafındaki mobilyaları kırarak yere düştü. Gözleri karardı. Derin bir sessizlik oldu ve alevlerin çıtırtısı başladı.</p>

  <p>İlk alarm 8.05’te çaldı. İtfaiye santrali duyuru yaptı ve ambulans da istendiğini söyledi.</p>

  <p>Karakollarda polis teleksleri harekete geçti ve şu mesaj görüldü:</p>

  <p>EVRAK 12 0820 76. BÖLGE ŞÜPHELİ PATLAMA<br />
  VE YANGIN İHBARI 382 VINCENT CADDESİ<br />
  AMBULANS KINGS COUNTY HASTANESİNDEN GELİYOR<br />
  OPERATÖR 24</p>

  <p>Kâğıt iki kere hışırdadı, merdane döndü, sonra yeni bir mesaj geldi:</p>

  <p>EVRAK 13 EVRAK 12 YE EK<br />
  BİR YARALI VAR LONG ISLAND ÜNİVERSİTE HASTANESİ<br />
  OPERATÖR 24</p>

  <p>İtfaiye şefi odadan kıpkırmızı bir surat ve öfkeyle çıktığında, Daily News, New York Times ve AP ekipleri Long Island Üniversite Hastanesinin koridorunda bekliyordu. Adamın yanında Sam Corley ile şerif yardımcısı vardı. İtfaiye şefi gırtlağını temizledi.</p>

  <p>“Sanırım mutfakta gaz patlaması olmuş,” dedi, kameralara bakmıyordu. “Kontrol ediyoruz.”</p>

  <p>“Kimlikler?”</p>

  <p>“Sadece ölen adamdan çıktı.” Elindeki kâğıtlara baktı. “Benjamin Muzi veya belki siz Muzzy dersiniz. Halkla ilişkiler bülten verecek.” Sonra gazetecileri yarıp geçti ve uzaklaştı. Ensesi de kıpkırmızıydı.</p>
</body>
</html>
