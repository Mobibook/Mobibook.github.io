<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-3-</h1>

  <p>Hafif bir gök gürültüsünü andıran ses odadaki havanın titreşmesine ve mum alevinin hareketlenmesine neden oldu fakat birbirlerine dalmış olan Dahlia’yla Lander bunun farkına bile varmadı. Bildik bir sesti. New York’tan Washington’a yapılan jet seferlerinden biriydi. Boeing 727 Lakehurst’un 6.000 fit üzerindeydi ve yükselmeye devam ediyordu.</p>

  <p>Bu gece uçak avcıyı taşıyordu. Avcı taba rengi takım elbise giymiş geniş omuzlu bir adamdı ve kanadın hemen arkasındaki koltukta oturuyordu. Hostes ücretleri topluyordu. Adam kadına yeni bir 50 dolarlık banknot uzattı. Kadın paraya bakıp kaşını çattı. “Bozuk paranız yok muydu?”</p>

  <p>Adam yan koltukta uyumakta olan iriyarı adamı gösterip “İki kişilik ücret,” dedi. “Onunki ve benimki.” Kadın adamın Alman veya HollandalI olduğuna karar verdi. Yanılıyordu.</p>

  <p>Adam İsrail Gizli Servisi Mossad Aliyah Beth’ten Binbaşı David Kabakov’du ve arka sırasında oturan üç adamın ücreti verecek bozuk paraları olmasını diliyordu. Aksi halde hostes onları hatırlayabilirdi. Bu işi Tel Aviv’de halletmiş olması gerektiğini düşündü. Kennedy Havaalanı’ndaki aktarma, para bozdurmaya yetmeyecek kadar kısa sürede gerçekleşiyordu. Bu, küçük bir hata olsa da asabını bozmuştu. Binbaşı Kabakov pek hata yapmadığı için otuz yedi yaşına ulaşmayı başarmıştı.</p>

  <p>Yanında Çavuş Robert Moshevsky başını arkaya dayamış hafifçe horluyordu. Tel Aviv’den başlayan uzun yolculuk boyunca ne Kabakov ne de Moshevsky arkadaki üç adamla tanıştıklarını belli edecek en küçük bir harekette bulunmamışlardı ama birbirlerini yıllardır tanıyorlardı. Üçlü, yüzleri açık havaya maruz kalmış, iriyarı erkeklerden oluşuyordu ve üzerlerinden dökülen takım elbiseler giymişlerdi. Bunlar Mossad’ın ‘Taktik saldırı ekibi’ diye adlandırdığı türden kişilerdi. Amerika’da aynı işi yapanlara vurucu tim deniyordu.</p>

  <p>Beyrut’ta Hafız Najeer’i öldürdükten sonraki üç günde Kabakov çok az uyumuştu ve Amerikan başkentine varır varmaz ayrıntılı bir brifing vermesi gerektiğini biliyordu. Kara Eylül liderliğine yapılan baskınla elde edilen materyali analiz eden Mossad, daha bant dönmeye devam ederken harekete geçmişti. Amerikan büyükelçiliğinde derhal bir toplantı yapılmış ve Kabakov gönderilmişti.</p>

  <p>Tel Aviv toplantısında Amerikan ve İsrail istihbaratları Kabakov’un, Amerikalıların gerçek bir tehdit olup olmadığına karar vermesi ve yerleri saptanabilirse teröristlerin kimliklerinin saptanmasına yardım etmesi için Birleşik Devletlere gönderileceğine karar vermişti. Kobakov’un aldığı resmi emirler gayet açıktı.</p>

  <p>Fakat Mossad’ın başkanı gayet sade ve net ilave bir emir de vermişti. Ne gerekiyorsa yapacak ve Arapları durduracaktı.</p>

  <p>İsrail’e ilave Phantom ve Skyhawk satış pazarlıkları kritik bir aşamadaydı ve Arapların bu satışa karşı yaptığı baskı Batı’nın elindeki petrolün kıtlığı üzerine yoğunlaşmıştı. İsrail o uçakları elde etmek zorundaydı. Phantomların gökyüzünde görülmediği ilk gün Arap tankları yola koyulurdu.</p>

  <p>Birleşik Devletlerin içinde yaşanacak büyük bir vahşet, dengeyi Amerikan tecrit yanlıları lehine değiştirirdi. Amerikalılar için İsrail’e yardım etmenin böyle büyük bir bedeli olmamalıydı.</p>

  <p>Kabakov’un arkasında oturan üç adamı ne İsrail dışişleri biliyordu ne de Amerikan dışişleri. Adamlar Ulusal Havaalanı yakınlarında bir daireye yerleşip onun telefonunu bekleyecekti. Kabakov o telefona gerek kalmayacağını umut ediyordu. Bu işi kendi başına, sessizce halletmeyi tercih ederdi.</p>

  <p>Kabakov, diplomatların işine burnunu sokmamasını diliyordu. Çünkü diplomatlara da politikacılara da güvenmiyordu. Tutumu ve yaklaşımı Slav hatlarından yansıyordu -ifadesiz ama zeki.</p>

  <p>Kabakov pervasız Musevilerin genç öldüğüne ve zayıf olanların dikenli tellerin ardına savrulduğuna inanıyordu. O bir savaş çocuğuydu, ailesiyle birlikte önce Almanların hemen önünden Latvia’dan sonra da Ruslardan kaçmıştı. Babası Treblinka’da ölmüştü. Annesi Kabakov ile kız kardeşini İtalya’ya götürmüş ve o yolculuk da onu öldürmüştü. Trieste’ye doğru ilerlemeye çabalarken içinde bir yandan ona güç veren bir yandan da etini tüketen bir ateş vardı.</p>

  <p>Otuz yıl sonra Trieste’ye giden yolu düşündüğünde annesinin yürürken sallanan kolunu, kendisinin elinden kız kardeşinin dirseğinden tutuşunu, üstündeki paçavraların arasından görünen sıska bacaklarını hatırlıyordu. Ve ilk ışıklar görünmeden önce uyudukları çukurda çocuklarını uyandırırken neredeyse akkor haline gelen yüzünü...</p>

  <p>Annesi, Trieste’de çocuklarını yeraltı Siyonist harekete teslim etmiş ve bir kapı eşiğinde ölmüştü.</p>

  <p>David Kabakov ile kız kardeşi Filistin’e 1946’da ulaşmış ve koşmayı kesmişlerdi. On yaşındayken Palmach için kuryelik yapıyor ve Tel Aviv-Kudüs yolu savunmasında çarpışıyordu.</p>

  <p>Savaştan yirmi yedi yıl sonra Kabakov barışın değerini pek çok insandan daha iyi biliyordu. Arap halkından nefret etmiyordu ama El FetihTe uzlaşmaya çalışmanın bir boka yaramayacağının farkındaydı. Bu konuda, amirleri nadiren ona danıştığında kullandığı terim, buydu.</p>

  <p>Mossad, Kobakov’a iyi bir istihbarat subayı olarak saygı duyuyordu; savaş sicili de çok iyiydi ve sahada, masa başında harcanmayacak kadar başarılıydı. Sahadayken yakalanma riski az olduğu için Mossad’ın iç konseylerine dâhil edilmemesi gerekiyordu. O hep istihbarat servisinin iş bitirici kolu olarak kalmıştı; Lübnan ve Ürdün’deki El Fetih kalelerine durmadan operasyon yapıyordu. Mossad’ın en iç halkasında ona ‘Nihai Çözüm’ derlerdi.</p>

  <p>Kimse çıkıp bunu yüzüne karşı söylememişti.</p>

  <div>
    <br />
  </div>

  <div>
    <br />
  </div>

  <p>Uçak Ulusal Havaalanı’nın trafiğine doğru dönerken Washington’un yıldızları kanadın altından ortaya çıkmıştı. Kabakov, spotlarla aydınlatılmış olan Capitol binasını seçti. Hedefin Capitol binasının olup olmadığını merak etti.</p>

  <p>İsrail elçiliğinin küçük toplantı odasında bekleyen iki adam, Büyükelçi Yoachim Tell ile birlikte içeri giren Kabakov’a dikkatle baktılar. Federal Soruşturma Bürosu’ndan (FBI) Sam Corley, İsrailli binbaşıyı görünce yirmi yıl önce Fort Benning’deki komutanı Ranger yüzbaşısını hatırlamıştı.</p>

  <p>Merkezi Haber Alma Teşkilatı’ndan (CIA) Fowler ise askere hiç gitmemişti. Kabakov onun aklına buldog köpeklerini getirmişti. Her iki adam da alelacele İsrail’le ilgili dosyaları karıştırmışlardı, ancak dosyalar çoğunlukla, CIA’nın Orta Doğu birimindeki, Altı Gün Savaşı ve Ekim Savaşı’in anlatan eski fotokopilerden ibaretti. Bunlar gazete kupürlerinden çekilmişti ve ‘Kabakov, Mitla Pass Kaplanı’ türünden habercilik ürünleriydi.</p>

  <p>Bir elçilik davetinden resmi gece kıyafetiyle gelmiş olan Büyükelçi Tell herkesi kısaca tanıştırdı.</p>

  <p>Oda sessizleşince Kabakov küçük kayıt cihazının düğmesine bastı. Sessizlik Dahlia Iyad’ın sesiyle bozuldu.</p>

  <p>“Amerikan vatandaşları...”</p>

  <p>Bant bitince Kabakov sözcüklerini tartarak dikkatle konuştu.</p>

  <p>“Ailul al Aswad, yani Kara Eylül’ün burada eylem yapmaya hazırlandığına inanıyoruz. Bu sefer rehine lerle, pazarlıklarla veya devrimcilik gösterileriyle ilgilenmiyorlar. Olabilecek maksimum kayba yol açmak -sizleri perişan etmek istiyorlar. Planın gayet başarılı bir şekilde ilerlediğini ve bu kadının çok önemli biri olduğunu düşünüyoruz.” Duraksadı. “Muhtemelen şu anda ülkenizde.”</p>

  <p>Fowler “O zaman bantta ilave bilgileriniz de var demek ki,” dedi.</p>

  <p>Kabakov “İlave bilgi, onların burada eylem yapmak istediklerini biliyor olmamız ve teyp bandının bulunduğu koşullar,” dedi. “Daha önce de denemişlerdi bunu.”</p>

  <p>“Bandı, adamı öldürdükten sonra Najeer’in dairesinden mi aldınız?”</p>

  <p>“Evet.”</p>

  <p>“Önce sorguya çekmediniz mi?”</p>

  <p>“Najeer’i sorguya çekmek yararsızdır.”</p>

  <p>Sam Corley, Fowler’in yüzünde öfke gördü. Corley, önündeki dosyaya bir göz attı.</p>

  <p>“Neden bandı dolduranın orada gördüğünüz kadın olduğuna inanıyorsunuz?”</p>

  <p>“Çünkü Najeer, bandı güvenli bir yere kaldıracak zaman bulamamıştı. Ve o dikkatsiz davranacak bir adam değildir.”</p>

  <p>Fowler “Onu öldürmenize izin verecek kadar dikkatsizmiş,” dedi.</p>

  <p>Kabakov “Najeer uzun süre dayandı,” dedi. “Münih ve Lod Havalaalanı planlarını gerçekleştirecek kadar yaşadı. Hatta fazla bile yaşadı. Eğer şimdi sizler dikkatli olmazsanız Amerikalıların kolları bacakları havada uçuşacak.”</p>

  <p>“Niçin Najeer öldüğü halde planın devam edeceğini düşünüyorsunuz?”</p>

  <p>Corley evirip çevirmekte olduğu kâğıt kıskacından başını kaldırıp Fowler’e kendi cevap verdi.</p>

  <p>“Çünkü bandın içinde tehlikeli bilgiler vardı. Onu yaptıklarına göre hemen hemen son aşamaya gelinmiş olmalı. Emirler verilmişti bile. Haklı mıyım Binbaşı?”</p>

  <p>Kabakov usta bir sorgucuyu görür görmez tanırdı. Corley avukatı oynayacaktı.</p>

  <p>“Kesinlikle,” dedi.</p>

  <p>Corley “Operasyon başka bir ülkede inşa edilip son dakikada buraya aktarılabilir,” dedi. “Neden kadının üs olarak burayı kullandığına inanıyorsunuz?”</p>

  <p>Kabakov “Najeer’in dairesi bir süredir izleniyordu,” diye açıkladı. “Kadın Beyrut’ta baskın gecesinden önce de sonra da bir daha görülmedi. Mossad’ın iki dil analizcisi bandı ayrı ayrı inceledi ve ikisi de aynı sonuca vardı: İngilizceyi çocukken bir Britanyalıdan öğrenmiş ama son bir veya iki yıldır Amerikan İngilizcesiyle karşı karşıya kalmış. Odada da Amerikan malı giysiler bulundu.”</p>

  <p>Fowler “Belki de kadın sadece kuryeydi ve Najeer’den son talimatları almaya gelmişti,” dedi. “Talimatlar herhangi bir yere ulaştırılabilir.”</p>

  <p>Kabakov “Kadın sadece kurye olsa Najeer’in yüzünü bile göremezdi,” dedi. “Kara Eylül arı kovanı gibi bölüm bölüm yapılanmıştır. Ajanlarının çoğu sadece kendi birimlerindeki bir iki ajanı bilir.”</p>

  <p>“Peki, niye kadını da öldürmediniz?” Fovvler bunu sorarken Kabakov’a bakmamıştı. Eğer baksaydı da bu fazla uzun sürmezdi.</p>

  <p>Büyükelçi ilk kez konuştu. “Çünkü o anda kadını öldürmek için sebep yoktu Bay Fowler. Umarım keşke öldürseydi demezsiniz.”</p>

  <p>Kabakov bir kez göz kırptı. Bu adamlar nasıl bir tehlike içinde olduklarını bir türlü anlamıyordu. Uyarılmış olmayacaklardı. Gözlerinin ardında Kabakov, Sina’da Musevileri önüne katmış, kükreyerek ilerleyen Arap zırhlılarını görüyoru. Çünkü uçaklar alınamamıştı. Çünkü Amerikalılar bezmişti. Çünkü kendisi kadını öldürmemişti. Yüzlerce zaferi küle dönüşmüştü. Kadının önemli olduğunu o anda bilemeyeceği gerçeği, onu kendi gözünde kesinlikle aklamıyordu. Beyrut görevi mükemmel olmamıştı.</p>

  <p>Kabakov gözünü Fowler’in kemikli yüzüne dikti.</p>

  <p>“Hafız Najeer hakkında bir dosyanız var mı?”</p>

  <p>“Dosyalarımızda El Fetih subayları listesinde görünüyor.”</p>

  <p>“Raporumda onun hakkında tam bir dosya da var. Resimlere bakın Bay Fowler. Najeer’in önceki bazı projelerinden sonra çekilmişlerdir.”</p>

  <p>“Çeşitli canavarlıklar görmüştüm.”</p>

  <p>“Bunlar gibisini görmemişsinizdir.” İsraillinin sesi yükseliyordu.</p>

  <p>“Hafız Najeer öldü Binbaşı Kobakov.”</p>

  <p>“Ve iyilik de onun kemikleriyle birlikte gömüldü Fowler. Eğer bu kadın bulunmazsa Kara Eylül hepinizi doğduğuna pişman edecek.”</p>

  <p>Fowler araya girmesini ister gibi büyükelçiye baktı ama Yoachim Tell’in küçük gözleri sert bakıyordu. Kabakov’la birlikte ayağa kalktı.</p>

  <p>Binbaşı tekrar konuştuğunda ses tonu gereğinden fazla sakindi.</p>

  <p>“Buna inanmak zorundasınız Bay Fowler.”</p>

  <p>Corley “Onu tekrar görseniz tanır mısınız Binbaşı?” diye sordu.</p>

  <p>“Evet.”</p>

  <p>“Eğer üs buradaysa niye Beyrut’a gitsin ki?”</p>

  <p>“Burada bulamayacağı bir şeye ihtiyacı vardı. Sadece Najeer’in temin edebileceği bir şey ve bunu elde etmek için onunla şahsen görüşüp doğrulatması gerekiyordu.” Kabakov söylediklerinin müphem göründüğünün farkındaydı ve bundan hiç hoşnut değildi. Aynı konuşmada iki kere şey kelimesini kullandığı için de kendine kızdı.</p>

  <p>Fowler ağzını açtığı sırada Corley araya girdi.</p>

  <p>“Silah olamazdı.”</p>

  <p>Fowler kasvetli bir tavırla “Newcastle’ye giden kömür gemileri silah taşıyor zaten,” dedi.</p>

  <p>Corley “Ya donanımdır ya başka bir hücreyle temas meselesidir ya da çok üst düzey bir ajanla ilgilidir,” diye devam etti. “Bir ajanla temas kurmak istediğini sanmam. Bilebildiğim kadarıyla buradaki Birleşik Arap Cumhuriyeti istihbaratı hazin bir mesele.”</p>

  <p>Büyükelçi “Evet,” dedi. “Elçilik ulağı, adamlara çöp kutumdan çıkan şeyleri satıyor. Onların ulağından da çöp kutularından çıkanları satın alıyor. Biz kendimizinkileri uyduruk şeylerle, sahte yazışmalarla dolduruyoruz. Onlardan da alacaklı ihtarları ve tuhaf kauçuk malzemeler satanların reklamları geliyor.”</p>

  <p>Toplantı, Amerikalıların gitmek üzere ayağa kalkmasına kadar yarım saat daha devam etti.</p>

  <p>Corley “Konuyu Langley’deki sabah toplantısının gündemine koymaya çalışacağım,” dedi.</p>

  <p>“Arzu ederseniz ben-”</p>

  <p>Fowler, Kabakov’un sözünü kesti.</p>

  <p>“Raporunuz ve bant yeterli Binbaşı.”</p>

  <p>Amerikalılar elçilikten ayrıldığında saat sabahın üçünü geçmişti.</p>

  <p>Arabalarına yürürlerken Fowler, Corley’e “Vay vay vay, Araplar geliyor,” dedi.</p>

  <p>“Ne düşünüyorsun?”</p>

  <p>Fowler “Yarın sabah bu meseleyle Mavi Gözlü Bennett’in vaktini alacağın için seni kıskanmadığımı düşünüyorum,” dedi. “Eğer burada bir takım kaçıklar varsa Teşkilat bu işin dışındadır eski dostum. Amerika içinde iş yapmak âdetimiz değildir.” CIA hâlâ Watergate’nin hıncını alamamıştı.</p>

  <p>“Eğer Orta Doğu birimi bir şey yakalarsa haber veririz.”</p>

  <p>“İçerideyken niye o kadar kızdın?”</p>

  <p>Fowler “Bıktım artık,” dedi. “İsraillilerle Roma’da, Londra’da, Paris’te, hatta bir kere Tokyo’da bile çalıştık. Bir Arap’ı tespit ediyorsun, adamlara haber veriyorsun, peki sonra ne oluyor? Adamı döndürmeye çalışıyorlar mı? Hayır. Adamı izliyorlar mı? Evet. Ta ki dostlarının kim olduğunu bulana kadar. Sonra da büyük patlama oluyor. Araplar yeryüzünden siliniyor ve sen de ellerin boş ortada kalakalıyorsun.”</p>

  <p>Corley “Kabakov’u yollamak zorunda değillerdi,” dedi.</p>

  <p>“Pekâlâ da mecburdular. Askeri ataşe Weisman orada değildi. Adamın istihbarat işlerine karıştığını ikimiz de biliyoruz. Ama aynı zamanda Phantom satışını koordine ediyor. İki meseleyi resmi olarak birbirine bağlamayı hiç istemiyorlar.”</p>

  <p>“Yarın Langley’de olacak mısın?”</p>

  <p>“Gelirim. Kabakov’un başına bela olmasına izin verme.”</p>

  <div>
    <br />
  </div>

  <div>
    <br />
  </div>

  <p>Her salı sabahı bütün Amerikan istihbarat örgütleri CI Anın Langley genel merkezinde, penceresiz, kurşun kaplamalı bir salonda toplanıyordu. Temsil edilen kurumlar CIA, FBI, Ulusal Güvenlik Teşkilatı, Gizli Servis, Ulusal Keşif Teşkilatı ve Genelkurmay’ın askeri istihbarat danışmanları oluyordu. Gerektiğinde uzmanlar da çağrılıyordu. Gündemin dağıtılacağı on dört noktalık bir liste vardı. Tartışılacak çok konu ve çok kısıtlı vakit oluyordu.</p>

  <p>Corley on dakika konuştu, Fowler de beş dakika konuştu; Göçmenlik ve Vatandaşlık bürosunun temsilcisi bundan daha az zaman aldı.</p>

  <p>Corley toplantıdan döndüğünde Kabakov onu FBI’daki küçük ofisinde bekliyordu.</p>

  <p>Corley “Gelişinize teşekkür etmem lazım,” dedi. “Hükümet de elçiye teşekkür edecek. Tel Aviv’deki elçimiz ise Yigal Allon’a gidecek.”</p>

  <p>“Bir şey değil, şimdi ne yapıyorsunuz?”</p>

  <p>Corley piposunu yakarken “Maalesef çok az şey,” dedi. “Fowler, Kahire ve Beyrut radyolarından alınmış kayıtlar getirdi. Dediğine göre hepsinde belli bir sonuca ulaşmayan bir sürü tehdit varmış. Teşkilat sizin bantla onlardaki sesleri karşılaştıracak.”</p>

  <p>“Bu bant bir tehdit değil. Sonradan kullanılmak üzere hazırlanmış.”</p>

  <p>“Teşkilat Lübnan’daki kaynaklarını kontrol ediyor.”</p>

  <p>Kabakov “Lübnan’da CIA ajanları bizim aldığımız zırvaları satın alıyor, çoğunlukla da aynı adamlardan,” dedi. “İki saat sonra zaten gazetelerde çıkacak olan şeyler.”</p>

  <p>Corley “Bazen iki saat bile sürmüyor,” dedi. “Bu arada fotoğraflara bakabilirsiniz. Dosyada bilinen yaklaşık yüz kadar El Fetih sempatizanı var, buradaki 5 Temmuz hareketine katıldığını düşündüğümüz insanlar. Göçmenlik ve Vatandaşlık ortaya çıkarmıyor ama ellerinde şüpheli Arap göçmenlerle ilgili bir dosya var. Bunun için New York’a gitmeniz lazım.”</p>

  <p>“Kendi yetkinizle genel bir gümrük alarmı koydurabilir misiniz?”</p>

  <p>“Yaptım zaten. En iyi tahminimiz bu. Büyük bir iş için muhtemelen bombayı dışarıdan getirmeleri gerekir, tabii söz konusu olan bombaysa. Geçen iki yılda 5 Temmuz hareketiyle bağlantılı üç küçük patlama yaşadık, hepsi de New York’taki İsrail ofislerinde oldu. Buna bakarak-”</p>

  <p>Kobakov “Birinde plastik kullandılar, öbür ikisinde dinamit,” dedi.</p>

  <p>“Kesinlikle. Siz de takip ediyorsunuz değil mi? Anlaşılan burada plastik pek bulunmuyor, yoksa ortalıkta dinamitle dolaşmaz ve nitrogliserin elde etmeye çalışırken kendilerini uçurmazlardı.”</p>

  <p>Kabakov “5 Temmuz hareketi amatör doluydu,” dedi. “Najeer bu konuda onlara güvenmezdi. Ordonat meselesi ayrı tutulmuştur. Daha buraya getirmedilerse bile getireceklerdir.” İsrailli kalkıp pencereye doğru gitti.</p>

  <p>“Demek hükümetiniz dosyalarınızı bana açıyor, gümrüklere bombalı dostlarımıza dikkat etmelerini söylüyor ve hepsi bu öyle mi?”</p>

  <p>“Üzgünüm Binbaşı, ama elimizdeki bilgiyle başka ne yapabiliriz bilmiyorum.”</p>

  <p>“Amerika yeni müttefiki Mısır’dan, Libya’da Kaddafı’ye baskı yapmasını isteyebilir. Kara Eylül’ün para kasası o. Aşağılık herif, Münih cinayetlerinin ödülü olarak Libya hâzinesinden beş milyon dolar ödedi onlara. Eğer Mısır yeterince bastırırsa bu eylemi iptal ettirebilir.”</p>

  <p>Libya’nın Devrimci Kumanda Konseyi başkanı Albay Muammer Kaddafı, kalıcı destek sağlamak için Mısır’la yine flört halindeydi. Şu sıralar Mısır’dan gelecek baskılardan etkilenebilirdi.</p>

  <p>Corley “Dışişleri bu konunun dışında kalıyor,” dedi.</p>

  <p>“Amerikan istihbaratı burada eylem yapabileceklerine hiç ihtimal vermiyor değil mi Corley?”</p>

  <p>Sam Corley bunalmış bir halde “Hayır,” dedi. “Arapların buna cüret edemeyeceğini düşünüyorlar.”</p>
</body>
</html>
