<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-5-</h1>

  <p>Artık Hafız Najeer ve Ebu Ali ölmüş olduğu için Lander’ın kimliğini sadece Dahlia ve Muhammet Fasil biliyordu ama Lander’ın Kara Eylül ve plastikle ilk bağlantısı olan Benjamin Muzi de onu birkaç kez görmüştü.</p>

  <p>Baştan itibaren en büyük sorun patlayıcıların elde edilmesi olmuştu. Yaşadığı ilk aydınlanma anında, ne yapacağını bulduğunda yardıma ihtiyaç duyacağı gelmemişti Lander’ın aklına. Zaten eylemin en güzel taraflarından biri bunu tek başına yapacak olmasıydı. Fakat plan zihninde şekillendikçe ve aşağıdaki kalabalıklara tekrar tekrar baktıkça, kendi başına alabileceği veya çalabileceği birkaç kasa dinamitten daha fazlasını hak ettiklerine karar vermişti. Parçalanmış bir zeplin, sepetinden rastgele savrulacak şarapnellerden ve birkaç kilo çiviyle zincirden daha fazla dikkat çekerdi.</p>

  <p>Bazen, öylece uyanık yatarken, odanın tavanını kalabalığın yukarı çevrilmiş yüzleri, açık ağızları doldurur, görüntüler rüzgârla dalgalanan çiçek tarlaları gibi dalgalanırdı. Yüzlerin birçoğu Margaret’ın yüzüne dönüşürdü. Sonra kendi yüzünden fışkıran büyük alev bombası onlara doğru Yengeç nebulası gibi kıvrıla kıvrıla yükselir, her şeyi kavurur, onu sakinleştirip uyumasını sağlardı.</p>

  <p>Plastik bulması şarttı.</p>

  <p>Lander plastik arayarak ülkeyi iki kere dolaştı. Çalma imkânı var mı diye üç ayrı askeri mühimmat deposuna gitti ve durumun ümitsiz olduğunu gördü. Bebek yağı, napalm, endüstriyel yapıştırıcılar, plastik patlayıcılar üreten çok büyük bir kuruluşun fabrikasına gidince anladı ki fabrika güvenliği de askeri mekânlardaki kadar sıkı ve hatta daha yaratıcıydı. Nitrogliserinin dengesizliği de dinamitten elde edilmesine imkân vermiyordu.</p>

  <p>Lander bir yandan da gazetelerdeki terör, patlayıcı, bomba haberlerini takip ediyordu. Yatak odasındaki kupür yığını giderek büyüyordu. Bunun bir davranış kalıbı olduğunu, bir sürü hastalıklı adamın yatak odasında benzer yığınlar olduğunu ve günlerini beklediklerini bilse üzülürdü. Lander’ın kupürlerinin çoğu dış haberlerden, Roma, Helsinki, Şam, Lahey, Beyrut gibi kentlerdendi.</p>

  <p>Fikir, temmuz ortasında Cincinnati’deki bir motelde aklına geldi. O gün bir fuar gezmişti ve motellin salonunda hafiften çakır keyif olmuş durumdaydı. Geç bir vakitti. Barın sonunda tavana asılı bir televizyon vardı.</p>

  <p>Lander hemen hemen televizyonun tam altına oturmuş, gözünü içkisine dikmişti. Bardaki müşterilerin çoğu taburelerinde ona doğru dönmüş olarak oturuyordu, yukarı doğru kalkmış yüzlerinde televizyonun kansız ışıkları oynaşıyordu.</p>

  <p>Lander birden dikkat kesildi. Televizyon seyreden müşterilerin yüzündeki bir ifadeden etkilenmişti. Endişe. Öfke. Tam olarak korku değil, çünkü kendileri yeterince güvendeydi, daha çok pencereden dışarıdaki kurtları izleyen birinin bakışları vardı. Lander içkisini alıp televizyonu görebileceği bir noktaya gitti. Çölün ortasında, sıcak yüzünden etrafı parlayan bir Boeing 747 vardı ekranda. Uçağın ön tarafı havaya uçtu, sonra gövdenin orta kısmı patladı; uçak bir alev ve duman yığınına dönüştü. Arap terörizmi ile ilgili bir programın tekrarıydı.</p>

  <p>Görüntü Münih’e geçti. Olimpiyat köyündeki dehşet. Havaalanmdaki helikopter. İsrailli atletler vurulurken içeriden gelen boğuk silah sesleri. Amerikalı ve Belçikalı diplomatların katledildiği Hartum elçiliği. El Fetih lideri Yaser Arafat’ın sorumluluğu kabul etmeyişi.</p>

  <p>Yaser Arafat yine Beyrut’taki bir basın konferansında, acı acı İngilizlerle Amerikalıların gerillalara baskın düzenleyen İsrail’e yardım etmesinden şikâyet ediyordu.</p>

  <p>Arafat “Sıra bize geldiğinde intikamımız büyük olacak,” diyor, televizyon ışıklarında gözlerinden çifte ay yansıyordu.</p>

  <p>Napolyon’un öğrencisi ve El Fetih’in daimi müttefiki ve bankeri Albay Kaddafı’den bir destek mesajı: “Amerika Birleşik Devletleri yüzüne güçlü bir tokat yemeyi hak ediyor.” Arkasından bir yorum daha “Allah belanı versin Amerika”.</p>

  <p>Lander’in yanında duran bowling ceketli adam “Pislik torbası,” dedi. “Bir sürü pislik torbası.”</p>

  <p>Lander yüksek sesle gülünce içki içenlerden bazıları ona döndü.</p>

  <p>“Sana komik mi geliyor Jack?”</p>

  <p>“Yok. Sizi temin ederim hiç komik değil. Pislik torbaları.” Lander parasını barın üstüne bırakıp bardan çıktı, adamlar arkasından bağırıyorlardı.</p>

  <p>Lander hiç Arap tanımıyordu. Filistin Araplarınm sebeplerine sempati duyan Arap - Amerikan gruplarıyla ilgili bazı şeyler okudu ama Brooklyn’de katıldığı bir toplantıda anladı ki bu Arap -Amerikan vatandaşları komiteleri ona göre fazla düzgündü. ‘Adalet’ ve ‘Bireysel haklar’ gibi konuları tartışıp kongre üyelerine mektup yazıyorlardı. Bunların arasında militan aramaya kalksa çok geçmeden üstünde mikrofon gizlenmiş sivil polisler peşine düşerdi.</p>

  <p>Manhattan’daki durum da daha iyi değildi. Birleşmiş Milletler Plazasında ve Union Square’de bir Yahudi deniziyle çevrilmiş yirmi tane kadar Arap genci bulabilmişti.</p>

  <p>Yok, ona Orta Doğu’da sağlam bağlantıları olan uzman ve açgözlü bir düzenbaz lazımdı ve bir tane buldu. Lander, Benjamin Muzi’nin adını, tanıdığı bir pilottan öğrendi. Pilot, tıraş takımının içinde Orta Doğu’dan bir takım enteresan mallar getiriyor ve ithalatçıya teslim ediyordu.</p>

  <p>Muzi’nin ofisi Brooklyn’deki Sedgwick Sokağı’nda, pespaye bir binanın arka tarafındaydı ve yeterince iç karartıcıydı. Lander ofise epey iri kıyım ve hoş kokulu bir Yunanlı tarafından götürüldü; sandıklardan oluşan labirentten geçerken adamın kel kafasında tavandaki kasvetli ışıklar yansıyordu.</p>

  <p>Pahalı olan tek şey ofisin kapısıydı. Çifte sürgüsü ve bir Fox kilidi olan çelik bir kapıydı. Bel hizasındaki posta deliğinin bile sürgüyle kapatılabilecek kapağı vardı.</p>

  <p>Muzi son derece şişmandı ve faturalarla dolu bir koltuğu boşaltıp Lander’ı buyur ederken hırıltılı sesler çıkarmıştı.</p>

  <p>“Bir şey ikram edebilir miyim? Soğuk bir şeyler?”</p>

  <p>“Hayır.”</p>

  <p>Muzi kendi Perrier suyunu bitirip buz kutusundan yenisini çıkardı. Suya iki tane aspirin attıktan sonra büyük bir yudum içti.</p>

  <p>“Telefonda benimle çok gizli bir mesele hakkında görüşmek istediğinizi söylemiştiniz. Adınızı söylemediğinize göre size Hopkins dememde bir sakınca var mı?”</p>

  <p>“Fark etmez.”</p>

  <p>“Harika. Bay Hopkins, insanlar gizlilikten söz edince genellikle yasa dışı işleri kast eder. Eğer durum buysa, sizinle yapacak hiçbir işim yok demektir, beni anlıyor musunuz?”</p>

  <p>Lander cebinden bir tomar para çıkarıp Muzi’nin masasına bıraktı. Muzi paraya ne dokundu ne de baktı. Lander da paketi alıp kapıya yöneldi.</p>

  <p>“Bir saniye Bay Hopkins.” Muzi ayağa kalkmış olan Yunanlıya bir işaret yaptı ve adam Lander’ı tepeden tırnağa aradı. Sonra Muzi’ye bakıp başını salladı.</p>

  <p>“Oturun lütfen. Teşekkürler Salop. Dışarıda bekle.” İri kıyım adam çıkıp kapıyı arkasından kapattı.</p>

  <p>Lander “Pis bir isim,” dedi.</p>

  <p>Muzi mendiliyle yüzünü kurularken “Evet ama o bunu bilmiyor,” dedi. Sonra parmaklarını çenesinin altında kilitleyip bekledi.</p>

  <p>Lander “Anladığım kadarıyla oldukça geniş bir etki alanınız var,” diye söze başladı.</p>

  <p>“Kesinlikle öyle.”</p>

  <p>“Belirli bir tavsiye-”</p>

  <p>“Sizin inanıyor olabileceğinizin aksine, bir Arap’la iş yaparken Araplara has sonu gelmez dolambaçlı yollarda gezinmenin eğlenceli bir tarafı yoktur, özellikle de pek çok Amerikalıda bunu yapmak için gereken ustalık ve zekâ olmadığı için. Bu ofiste böcek yok. Sizde de yok. Ne istiyorsanız doğrudan söyleyin.”</p>

  <p>“El Fetih’in istihbarat biriminin başındakilere bir mektup göndermek istiyorum.”</p>

  <p>“Peki, bu kim olabilir?”</p>

  <p>“Bilmiyorum. Siz bulabilirsiniz. Bana Beyrut’ta hemen hemen her şeyi yapabileceğiniz söylendi. Mektup çeşitli gizli yöntemlerle mühürlenmeli ve oraya açılmadan ulaştırılmalı.”</p>

  <p>“Evet, bence de öyle olmalı.” Muzi’nin gözkapakları kaplumbağalardaki gibi sarkmıştı.</p>

  <p>Lander “Bombalı mektup sandınız,” dedi. “Değil. On adım öteden zarfa ne koyduğuma bakabilirsiniz. Yapıştırma işini de siz yaparsınız, diğer mühürleri ben hallederim.”</p>

  <p>“Ben paraya ilgi duyan insanlarla iş yaparım. Siyasete bulaşanlar çoğu zaman faturalarını ödemezler veya aptallığınızdan dolayı sizi öldürürler. Bu işe gireceğimi sanmı-”</p>

  <p>“2.000 dolar şimdi, 2.000 dolar da mesaj güvenle yerine ulaşınca.” Lander parayı yine masaya koydu. “Bir şey daha, Lahey’de bir banka hesabı açmanızı öneririm.”</p>

  <p>“Ne için?”</p>

  <p>“Emekli olmak zorunda kaldığınızda bir sürü Libya parası koymanız için.”</p>

  <p>Uzun bir sessizlik oldu. Sonunda Lander sessizliği bozdu.</p>

  <p>“Öncelikle doğru adama gitmesi gerektiğini anlamalısınız. Elden ele dolaşmamalı.”</p>

  <p>“Ne istediğinizi bilmediğim için körlemesine çalışacağım. Belirli araştırmalar yapılabilir fakat araştırmak bile tehlikelidir. Biliyorsunuz El Fetih parçalandı, kendi içinde kavgalı.”</p>

  <p>Lander “Kara Eylül’e ulaştırın,” dedi.</p>

  <p>“4.000 dolara olmaz.”</p>

  <p>“Ne kadar?”</p>

  <p>“Araştırmalar zor olacak, hem de pahalı, üsTellk yine emin olamazsınız-”</p>

  <p>“Ne kadar?”</p>

  <p>“Sekiz bin dolar, hemen ödenecek, ben de elimden geleni yapacağım.”</p>

  <p>“4.000 şimdi, 4.000 sonra.”</p>

  <p>“8.000 dolar, şimdi Bay Hopkins. Sonrasında sizi tanımayacağım ve siz de buraya bir daha hiç gelmeyeceksiniz.”</p>

  <p>“Anlaştık.”</p>

  <p>“Bir haftaya kadar Beyrut’a gidiyorum. Beyrut’a hareketimin hemen öncesine kadar istemiyorum mektubunuzu. On yedisi gecesi getirebilirsiniz. Benim gözümün önünde mühürlenecek. İnanın bana, içinde ne yazdığını okumak istemiyorum.”</p>

  <p>Mektupta Lander’ın gerçek adıyla adresi vardı ve Filistin davası için büyük bir hizmette bulunabileceği yazıyordu. Batı yarıkürenin herhangi bir yerinde Kara Eylül’ün bir temsilcisiyle buluşmayı talep ediyordu. Zarfa yapılabilecek masraflar için 1.500 dolar da para koymuştu.</p>

  <p>Muzi mektubu ve 8.000 doları törensel bir tavırla kabul etti. Garipliklerinden biri de fiyatı ödenince sözünde durmasıydı.</p>

  <p>Bir hafta sonra Lander, Beyrut’tan resimli bir posta kartı aldı. Üzerinde mesaj yoktu. Acaba Muzi zarfı açıp adını ve adresini mi aldı diye merak etti.</p>

  <p>Üç hafta geçti. Dört kere Lakehurst dışına uçması gerekmişti. O hafta iki kere arabayla havaalanına giderken takip edildiği izlenimine kapıldıysa da emin olamadı. 15 Ağustos Perşembe gecesi Atlantic City üzerinde çeşitli reklamları içeren bilgisayar kontrollü ışık panellerinin yanıp söndüğü bir uçuş yaptı.</p>

  <p>Lakehurst’e dönüp arabasına binince ön camın sileceğine sıkıştırılmış bir kart gördü. Sinirlenip araçtan indi, reklam için bırakıldığını düşünerek kartı aldı. Arabanın tavan ışığını yakıp karta baktı. Lakehurst yakınındaki Maxie Yüzme Kulübü’ne bir kerelik giriş biletiydi. Arkasına da “Yarın öğleden sonra 15:00’te, tamamsa bir kere flaşlarını yak!” yazılmıştı.</p>

  <p>Karanlık havaalanı otoparkında etrafa bakındı. Kimseyi görmedi. Flaşörlerini bir kere yakıp söndürdü ve evine doğru yola koyuldu.</p>

  <p>New Jersey’de gayet iyi donanımlı ve oldukça pahalı bir sürü özel yüzme kulübü vardı; bunların da çeşitli ayrıcalık politikaları bulunuyordu. Maxie’nin müşterileri ağırlıklı olarak Musevilerden oluşuyordu ama kulüp sahibi şahsen tanıyorsa birkaç siyahla Porto Rikoluyu da kabul etmekteydi. Lander havuza 2.45’te gitti ve yerde su birikintisi olan cüruf briketinden yapılmış bir kabinde mayosunu giydi. Güneş, keskin klor kokusu, şamatacı çocuklar aklına başka zamanları, Margaret ve kızlarıyla orduevi havuzunda yüzmelerini getirdi. Yüzdükten sonra havuz kenarında birer içki, Margaret'ın sudan buruşmuş parmaklarıyla kadehin sapını tutuşu, genç teğmenlerin izlediğini bilerek kahkahalar atıp saçını arkaya savurması...</p>

  <p>Sıcak beton zeminde yürürken Lander şimdi kendini çok yalnız hissediyordu ve güneş yüzü görmemiş bedeninin, çirkin görünen elinin farkındaydı. Değerli eşyalarını tel bir sepete koyup görevliye teslim etti, aldığı plastik markayı mayosunun cebine koydu. Havuz doğal olmayan bir maviydi ve üzerinde dans eden ışıklar gözünü kamaştırıyordu.</p>

  <p>Havuzda buluşmanın bir sürü yararı olduğunu keşfetti. Hiç kimse üstünde silah veya kayıt cihazı taşıyamazdı, kimse çaktırmadan parmak izi alamazdı.</p>

  <p>Yarım saat kadar ileri geri tembel tembel yüzdü. Havuzda çeşitli biçimlerde can simidi takmış en az on beş çocuk vardı. Birkaç genç çift çizgili bir deniz topuyla oynuyordu ve kenarda kendini yağlamakla meşgul olan kaslı bir genç oturuyordu.</p>

  <p>Lander dönüp havuzun derin kısmına doğru sırtüstü yüzmeye başladı, dalanların bulunduğu yerden uzak durmaya bakıyordu. Şnorkel takmış, gittiği yerden çok havuzun dibine baktığı anlaşılan kadınla çarpışıp, kol bacak birbirlerine dolandıklarında gökyüzündeki küçük bulutu seyrediyordu.</p>

  <p>Kadın “Pardon,” dedi. Lander ise burnundan su püskürtüp bir şey demeden yüzmeye devam etti. Havuzda bir yarım saat daha kaldı, sonra da gitmeye karar verdi. Şnorkelli kadın tam önünde sudan çıktığında merdivene ulaşmak üzereydi.</p>

  <p>“Bunu siz mi düşürdünüz? Havuzun dibinde buldum.” Kadının elinde Lander’ın plastik kartı duruyordu.</p>

  <p>Lander eğilip bakınca mayosunun cep astarının dışarı çıkmış olduğunu gördü.</p>

  <p>Kadın “Cüzdanınıza bakıp her şey yerli yerinde mi diye kontrol etseniz iyi olur,” dedikten sonra yine daldı.</p>

  <p>Cüzdanına Beyrut’a gönderdiği para tıkıştırılmıştı. Sepetini görevliye geri verdikten sonra havuzdaki genç kadının yanına gitti. Kadın iki küçük oğlanla su savaşı yapıyordu. Onları bırakınca oğlanlar şiddetle itiraz ettiler. Onu suda görmek muhteşemdi ve mayosunun içinde üşüyüp büzüldüğünü hisseden Lander bu manzaraya sinirlenmişti.</p>

  <p>Havuzun göğüs hizasına gelen bölümüne giden kadın, “Havuzda konuşalım Bay Lander,” dedi.</p>

  <p>“Ne yapmam gerekiyor, mayomun içinde patlayıp her şeyi buracıkta dökmem mi?”</p>

  <p>Genç kadın tavrını bozmadan ona bakıyordu, gözlerinde bin bir ışık yanıp sönmekteydi. Lander aniden sakat elini onun koluna koyup irkildiğini görmek için yüzüne baktı. Gördüğü yegâne tepki nazik bir tebessüm oldu. Görmediği tepki ise suyun altındaydı. Kadının sol eli yavaşça dönmüş, parmakları kanca gibi bükülmüş gerekirse saldırmaya hazırlanmıştı.</p>

  <p>“Sana Michael diyebilir miyim? Ben de Dahlia Iyad. Burası konuşmak için iyi bir yer.”</p>

  <p>“Cüzdanımdaki her şey tatminkâr mıydı senin açından?”</p>

  <p>“Araştırdığıma memnun olman lazım. Bir aptalla iş yapmak istediğini sanmam.”</p>

  <p>“Benim hakkımda ne biliyorsun?”</p>

  <p>“Geçinmek için ne iş yaptığını biliyorum. Savaş esiri olduğunu da biliyorum. Yalnız yaşıyorsun, geceleri çok geç saatlere kadar okuyorsun ve ikinci sınıf marihuana içiyorsun. Telefonunun dinlenmediğini biliyorum, en azından senin üssündeki telefon terminalinden veya evinin önündeki direkten. Tam olarak ne istediğini ise bilmiyorum.”</p>

  <p>Bunu er geç söylemesi gerekecekti. Bu kadına güvenmemesinin yanı sıra, konuyu açmak da zordu. Pekâlâ.</p>

  <p>“Süper Kupa’da 1.200 kilo plastik patlayıcı patlatmak istiyorum.”</p>

  <p>Kadın, kendisinin kısmen zevk aldığı bir cinsel sapıklığı Lander acıyla kabul etmiş gibi baktı. Sakin ve kibar bir şefkatle, heyecanını bastırarak. Aramıza hoş geldin.</p>

  <p>“Sende plastik yok değil mi Michael?”</p>

  <p>“Yok.” Soruyu sorarken başka yere bakıyordu. “Sen bulabilir misin?”</p>

  <p>“Çok zor bir şey. Duruma göre değişir.”</p>

  <p>Kadına bakmak için başını hızla çevirince saçındaki su damlaları sıçradı. “Bunu duymak istemiyorum. Duymak istediğim bu değil. Adam gibi konuş.”</p>

  <p>“Bunu yapabileceğine ikna olursam, komutanımı da bunu yapabileceğine ve yapacağına ikna edebilirsem, evet plastik temin edebilirim. Ederim.”</p>

  <p>“Bu oldu işte. Bu adil.”</p>

  <p>“Her şeyi görmek istiyorum. Seninle birlikte evine gelmek istiyorum.”</p>

  <p>“Niye olmasın?”</p>

  <p>Doğruca Lander’ın evine gitmediler. Gece uçuşu yapması gerekiyordu ve Dahlia’yı da yanında götürdü. Gece uçuşlarına yolcu getirmek pek sık yapılan bir şey değildi çünkü sepetteki oturma yerlerinin çoğu sökülüp gövdedeki 8.000 ışığa kumanda eden bilgisayara yer açılmıştı. Fakat sıkışılınca yer oluyordu. Yardımcı pilot Farley, daha önce iki kere Florida’daki kız arkadaşını getirip herkesi sıkıştırmıştı ve şimdi yerini bu genç kadına verdiği için şikâyetçi olacak hali yoktu. Dahlia'yı görünce o da bilgisayar operatörü de dudaklarını yalamış; o ve Lander bakmazken arka bölümde açık saçık pandomimler yaparak eğlenmişlerdi.</p>

  <p>2.500 fit yukarısından geçerken Manhattan kocaman elmas bir gemi gibi ışıldıyordu. Mets takımının gece maçı yapmakta olduğu Shea Stadyumu’nun parlak ışıklarına doğru alçaldılar; devasa zeplinin yan taraflarında yanıp sönen reklam yazıları geçmeye başladı. İlk mesaj “Unutma, Vet kirala,” idi. “Winston’un tadı Tanrı-” diye başlayan mesaj ise teknisyen, küfredip delikli bandı düzeltmeye çalışırken kesilmişti.</p>

  <p>Sonradan, Dahlia ile Lander Lakehurst’ta yer ekibinin balonu emniyete alışını izlemişlerdi. Tulum giymiş adamlar bilgisayarı çıkarıp koltukları yerine takarken daha dikkatli davranmışlardı.</p>

  <p>Lander, kabinin dibini çevreleyen sağlam parmaklığı işaret etti. Kızı alıp sepetin arka tarafına götürdü ve ışıklara güç sağlayan turbojet jeneratörün sökülmesini seyrettirdi. Jeneratör ince uzun, ağır bir objeydi ve biçimi koca ağızlı levrek balığını andırıyordu. Çok yararlı olacak güçlü, üç yerden tutan bir montaj sistemi vardı.</p>

  <p>Farley elindeki not tabelasıyla yanlarına geldi.</p>

  <p>“Selam, bütün gece burada kalmazsınız herhalde.”</p>

  <p>Dahlia adama boş boş gülümsedi.</p>

  <p>“Öyle heyecan verici ki.”</p>

  <p>“Doğru.” Farley kıkırdadı ve göz kırpıp uzaklaştı.</p>

  <p>Hava sahasından eve doğru giderlerken Dahlia’nin yüzü kızarmış, gözleri parlıyordu.</p>

  <p>Eve girer girmez Lander’dan herhangi bir tür performans beklemediğini net bir şekilde anlattı. Ve ona karşı herhangi bir hoşnutsuzluk göstermemek konusunda da çok özenli davrandı. Tavırları, bedeninin orada bulunduğunu, çünkü bunu yapmanın uygun olduğunu söylüyordu. Lander’a karşı öyle incelikli bir fiziksel saygı gösteriyordu ki İngilizcede bunu tarif edecek kelime yoktu. Ve çok ama çok nazikti.</p>

  <p>İş meselesine gelince durum tamamen farklıydı. Lander çabucak anladı ki üstün teknik bilgisiyle onu yıldırması imkânsızdı. Planını ince ayrıntılarıyla anlatması lazımdı ve anlatırken teknik bir dil kullanıyordu. Dahlia ona itiraz ettiğinde konu genellikle insanları idare etme yöntemleri oluyordu ve Lander kadının insanlar hakkında zekice yargıları olduğunu ve korkutulmuş insanların baskı altındaki davranışları konusunda çok tecrübeli olduğunu görüyordu. Dahlia anlaşmazlıklarda çok kararlı olduğunda bile, ne beden dilinde ne de yüzündeki ifadede konsantrasyon dışında bir duygu sergilemiyordu.</p>

  <p>Teknik sorunlar, en azından teorik olarak çözümlendikçe Dahlia proje için en büyük tehlikenin Lander'ın dengesizliği olduğunu görebiliyordu. İçinde, öldürmeye eğilimli bir çocuk barındıran muhteşem bir makineydi. Dahlia’nın rolü giderek daha teşvik edici oluyordu.</p>

  <p>S;'</p>

  <p>Bu alanda her zaman hesap yapamıyor ve hissetmeye zorlanıyordu.</p>

  <p>Günler gelip geçerken Lander ona kendisiyle ilgili şeyleri anlatmaya başladı -ona acı vermeyen güvenli şeyleri. Bazen geceleri, biraz sarhoş olup sonunda Dahlia gecenin bir yarısında kalkıp onu televizyon karşısında küfrederken bırakarak kendi odasına gidene kadar Donanma’nın haksızlıkları üstüne söylenip duruyordu. Ve sonra bir gece, kadın yatağının kenarında otururken ona hediye gibi bir hikâye anlattı. Zeplini hayatında ilk kez görüşünden söz etti.</p>

  <p>Dizlerinde iltihaplı bir cilt hastalığı olan sekiz yaşında bir çocuktu ve başını kaldırıp hava gemisini gördüğünde kasabanın okul bahçesinde, çıplak kilin üzerindeydi. Gümüş rengi zeplin, rüzgâra karşı okul bahçesinin üzerinde süzülüyordu ve arka tarafından bıraktığı minik nesneler ağır ağır aşağı inmekteydi (minik paraşütlere bağlanmış Baby Ruth şeker çubukları). Geminin peşinden koşan Michael, okul bahçesi boyunca onun gölgesinin içinde kalabilmişti. Diğer çocuklar da onunla koşuyor, şekerleri kapmaya çalışıyordu. Sonra okul bahçesinin kenarındaki sürülü tarlaya ulaştılar ve gölge evlerin üzerinde dalgalanarak uzaklaştı. Şort giymiş olan Michael tarlada düşüp, dizlerindeki kabukların kopmasına neden oldu. Tekrar ayağa kalktı ve zeplinin gözden kayboluşunu izledi. Dizlerinden kanlar süzülürken avucunda bir paraşüt ve şeker vardı.</p>

  <p>O, hikâyesinde yitip giderken Dahlia yatakta yanına uzanmış dinliyordu. Lander okul bahçesinden ayrılıp tekrar ona döndü, yüzünde hâlâ eski günlerin pırıltısı ve coşkusu vardı.</p>

  <p>Bundan sonra utanması kayboldu. Dahlia onun müthiş arzusunu duydu ve bunu kendi arzusu gibi kabul etti. Erkeği bedenine aldı. Onu utandıracak beklentilerle değil, bereketli bir zarafetle. Lander’da bir çirkinlik görmüyordu. Artık Lander da ona her şeyi anlatabileceğini hissediyordu, o nedenle içini dökmeye başladı, daha önce hiç anlatamadığı, Margaret’a bile söyleyemediği şeylerden söz etti. Hatta özellikle Margaret’a anlatmadıklarından bahsetti.</p>

  <p>Dahlia şefkatli ve dikkatli bir ilgiyle dinledi. En ufak bir hoşnutsuzluk veya endişe belirtisi göstermedi; belli konulardan söz ederken ona karşı temkinli davranmak gerektiğini öğrenmişti çünkü daha önce başkalarının açtığı yaralar yüzünden aniden ona öfkelenebilirdi. Dahlia’nın Lander’ı tanımaya ihtiyacı vardı, o nedenle gayet iyi tanıdı, hatta herkesten, son hareketini sorgulayan mavi kurdele komisyonundan bile iyi tanıdı. Soruşturmacılar ellerindeki yığınlarca belgeye ve fotoğrafa güvenmek zorundaydı, tanıkları kaskatı oturuyorlardı. Dahlia bunu canavarın ağzından almıştı.</p>

  <p>Lander’ı kullanmak için tanıdığı doğruydu fakat kim insanı bedavaya dinlerdi ki? Kadının amacı öldürmek olmasa Lander için büyük işler yapabilirdi.</p>

  <p>Lander’ın uç noktaya varan açıklığı ve Dahlia’nın kendi çıkarımları kadına onun geçmişi hakkında pek çok pencere sağlamıştı. O pencerelerden silahının çeliğe dönüşmesini izliyordu...</p>

  <div>
    <br />
  </div>

  <div>
    <br />
  </div>

  <p><i>Güney Carolina ’daki Willet ile Lorance arasında yer alan Willet-Lorance ortak taşra okulu, 2 Şubat 1941:</i></p>

  <p>“Michael, Michael Lander, buraya gelip ödevini oku. Bütün dikkatini toplamanı istiyorum. Buddy Ives. Ve sen de Junior Atkins. Roma yanarken siz ikiniz aylaklık ediyordunuz. Altı haftalık sınavlardan sonra bu sınıf koyunlar ve keçiler diye ikiye ayrılacak.”</p>

  <p>Michael’in iki kere daha çağırılması lazımdı. Kürsüye giderken şaşılacak kadar küçüktü. Willet-Lorance’de farklı çocuklar için hızlandırılmış program uygulanmıyordu. Onun yerine Michael sınıf atlamak zorunda kalmıştı. Sekiz yaşındaydı ve dördüncü sınıfa gidiyordu.</p>

  <p>Her ikisi de 12 yaşında olan Junior Atkins ve Buddy Ives bir önceki teneffüsü ikinci sınıflardan bir çocuğun başını klozete sokarak değerlendirmişlerdi. Şimdi ise bütün dikkatlerini toplamışlardı. Ama dikkatleri Michael’e yönelikti, ödevine değil.</p>

  <p>Michael bedel ödemesi gerektiğini biliyordu. Sarkmış kısa pantolonuyla -ki sınıfta başka kısa pantolon giyen yoktu- sınıfın önünde dururken ve zar zor duyu lan bir sesle ödevini okurken bedel ödemek zorunda kalacağının farkındaydı. Bunun bahçede gerçekleşmesini umuyordu. Klozete batırılmaktansa dövülmeyi tercih ederdi.</p>

  <p>Michael’in babası rahip, annesi ise okul aile birliğinde bir güçtü. Michael şirin, sevimli bir çocuk değildi. Kendisinde feci bir kusur olduğunu sanıyordu. Ta, içine hiç anlamadığı duyguların doluştuğunu fark ettiği günden beri. Henüz öfkeyle, kendi kendinden nefret etmek arasındaki farkı ayırt edemiyordu. Kendi gözünde sürekli olarak kısa pantolonlu müşkülpesent bir ufaklıktı ve bundan nefret ediyordu. Bazen sekiz yaşındaki öbür oğlanların çalıların arasında kovboyculuk oynayışını seyrederdi. Birkaç kere parmağını tabanca gibi tutup “Bang, hangi” diye bağırarak oyuna katılmayı denemişti. Bunu yapmak aptalca geliyordu. Diğer çocuklar da onun gerçekten kovboy olmadığını, oyuna inanmadığını anlayabiliyordu.</p>

  <p>Kendi sınıf arkadaşlarının, 11,12 yaşındaki çocukların peşine takılıyordu. Onlar futbol oynamak için saha buluyorlardı. Michael de grubun ortasında durup bekliyordu. En son seçilmek bile hiç seçilmemekten iyiydi. İki taraf arasında yalnızdı. Seçilmiyordu. O da son kez hangi takımın yenildiğine dikkat edip, öbür takıma gittiğinde kendini onlara yaklaşırken görüyordu. Bereli dizleri, kısa pantolonu gözünün önüne geliyor, çocukların kendisi hakkında konuştuklarını tahmin edebiliyordu. Sonra ona sırtlarını dönüyorlardı. Oynamak için yalvarmıyordu. Yüzü alev alev yanar vaziyette dönüp gidiyordu. Kırmızı kil zeminli bahçede gözden kaybolabileceği hiçbir yer yoktu.</p>

  <p>Bir Güneyli olarak Michael, yazılı olmayan yaşam kurallarına derinden bağlıydı. Bir erkek gerektiğinde dövüşürdü. Erkek dediğin sert, sopa gibi dümdüz, onurlu ve güçlü olurdu. Futbol oynayabilir, avlanmaktan hoşlanırdı ve kendi arkadaşlarının arasındayken iğrenç kelimeler kullansa da hanımların yanında böyle şeylere izin vermezdi.</p>

  <p>İnsan çocukken gerekli donanıma sahip değilse bu şifreler ölümcül oluyordu.</p>

  <p>Michael, elinden geldiği kadarıyla 12 yaşındakilerle dövüşmemesi gerektiğini öğrenmişti. Ona korkak olduğu söylenmişti. Kendisi de buna inanıyordu. Kolay anlaşılan bir çocuktu ve henüz bunu gizlemeyi öğrenmemişti. Ona kız gibi olduğu da söylenmişti. Bunun da doğru olması gerektiğine inanıyordu.</p>

  <p>Şimdi sınıfın karşısında ödevini okumayı bitirmişti. Junior Atkins’in soluğunun suratına nasıl kokacağını biliyordu. Öğretmen Michael’e ‘İyi bir sınıf üyesi’ olduğunu söyledi. Kadın çocuğun niye yüzünü çevirdiğini anlamamıştı.</p>

  <div>
    <br />
  </div>

  <div>
    <br />
  </div>

  <p>10 Eylül 1947,&nbsp;</p>

  <p>Willet -Lorance okulunun arkasındaki futbol sahası&nbsp;</p>

  <p>Michael Lander futbol için dışarı çıkıyordu. Onuncu sınıftaydı ve ailesinin bundan haberi yoktu. Bunu yapmak zorunda olduğunu hissediyordu. O da sınıf arkadaşlarının sporla ilgili güzel duygularını paylaşmak istiyordu. Kendisi hakkında meraklıydı. Forma onu şahane bir şekilde anonim hale sokuyordu. Formanın içindeyken kendini göremez oluyordu. Onuncu sınıf, bir erkek çocuğun futbola başlaması için geçti ve öğreneceği çok şey vardı. Diğer çocukların hoşgörüsü onu şaşırtıyordu. Birkaç günlük ön kol ve krampon çalışmasından sonra çocuklar onun oyun hakkında cahil olsa da güçlü olduğunu ve kendilerinden öğrenmek istediğini keşfetmişlerdi. Michael Lander için güzel bir dönemdi. Bir hafta sürdü. Ailesi futbol için dışarı çıktığını öğrendi. Koçtan nefret ediyorlardı, tanrısız bir adamdı ve söylentilere göre evinde içki bulunduruyordu. Peder Lander artık okulun yönetim kurulundaydı. Landerlar Kaiser arabalarına atlayıp futbol sahasına gelmişlerdi. Michael adının söylendiğini duyana kadar onları fark etmedi. Annesi saha kenarından baston yutmuş gibi yürüyerek geliyordu. Peder Lander ise arabada bekliyordu.</p>

  <p>“Şu maymun kıyafetini çıkar.”</p>

  <p>Michael duymazdan geldi. Defansta oynuyor, bütün dikkatini oyuna veriyordu. Önündeki oyuncunun baldırında kırmızı bir çizik vardı.</p>

  <p>Annesi şimdi yan taraftan sahaya girmişti. Yaklaşıyordu. Ayaklı bir öfke küpü gibiydi. “Sana şu maymun kıyafetini çıkarıp arabaya bin dedim.”</p>

  <p>Michael o an için kendini koruyabilirdi. Annesinin suratına bağırabilirdi. Koç da yardım edebilirdi, tabii daha hızlı olabilseydi, görevi için daha az korksaydı.</p>

  <p>Michael diğerlerinin daha fazlasını görmesine izin veremezdi. Bu olaydan sonra onlarla olamazdı. Şu anda kaldıramayacağı yüz ifadeleriyle birbirlerine bakıyorlardı. Koşarak soyunma odası olarak kullandıkları prefabrik binaya gitti. Arkasından gülüyorlardı.</p>

  <p>Antrenmanı sürdürebilmek için koçun oğlanlarla iki kere konuşması gerekti.</p>

  <p>“Zaten ana kuzularına ihtiyacımız yok,” diyordu.</p>

  <p>Michael soyunma odasında mahsus oyalandı, malzemelerini düzgün bir yığın halinde bir sıraya yerleştirip dolap anahtarını da en üste bıraktı. İçinde sadece boğucu bir ağırlık hissediyordu, dışında öfke yok gibiydi.</p>

  <p>Kaiser’le eve dönerken sağanak halinde gelen azarları dinledi. Yeri gelince ailesini nasıl utandırdığını anladığını, başkalarını da düşünmesi gerektiğini söyledi. Ellerini piyano için korumak zorunda olduğu hatırlatıldığında uysal uysal başını salladı.</p>

  <p><a id="bookmark5"></a>18 Temmuz 1948</p>

  <p>Michael Lander, Willet’teki Baptist Kilisesi’nin yanındaki sevimsiz papaz evinin arka verandasında oturuyordu. Çim biçme aletini tamir ediyordu. Bu tür aletleri tamir ederek küçük bir harçlık kazanıyordu. Tel kapıdan içeri bakınca babasının ellerini ensesinde kavuşturmuş olarak uzandığını ve radyo dinlediğini görebiliyordu. Babasını düşününce aklına beyaz, beceriksiz elleriyle yüzük parmağına gömülmüş olan Cumberland-Macon İlahiyat Okulu’nun yüzüğü geliyordu. Güneyde, pek çok başka yerde de olduğu gibi, kilise kadınlar içindi. Erkekler sadece aile huzuru için tolerans gösterirdi. Toplumdaki erkekler Rahip Lander’a saygı duymazdı çünkü ne tarla sürebilir ne de pratik herhangi bir iş yapabilirdi. Törenleri sıkıcı ve saçma sapandı, tören sürerken koro da para toplama ilahisi söylerdi. Peder Lander vaktinin çoğunu liseden tanıdığı bir kıza mektup yazarak geçirirdi. Mektupları postaya vermezdi ama ofisindeki teneke kutuda kilitli tutardı. Kutunun kilidi çocuk oyuncağı kadar basitti. Michael o mektupları yıllardır okuyordu. Gülmek için.</p>

  <p>Ergenlik Michael Lander için harika bir iş çıkarmıştı. On beşinde uzun boylu ve inceydi. Hatırı sayılır bir çaba harcayarak sıradan ödevler yapmayı öğrenmişti.</p>

  <p><a id="bookmark0"></a>Bütün tahminlerin aksine rahat, arkadaş canlısı bir kişilik geliştirmişti. Kel kalan papağan fıkrasını biliyor ve gayet güzel anlatıyordu.</p>

  <p>Kendisinden iki yaş büyük çilli bir kız, Michael’in erkek olduğunu keşfetmesine yardımcı olmuştu. Yıllarca elinde her iki yönde de kanıt olmadan eşcinsel olduğunu duyduktan sonra müthiş bir şekilde rahatlamıştı.</p>

  <p>Fakat çiçek açan Michael Lander’ın bir parçası kenarda duruyordu, soğuktu ve tetikteydi. Bu parçası sınıfın cehaletini fark eden, sürekli olarak ilkokul döneminden sahneler gösterip yeni yüzün irkilmesine yol açan, stresli anlarda karşısına sevilmeyen o küçük ukalanın resmini çıkaran ve yeni imajı tehdit altındayken altında ürkütücü bir uçurum açabilen parçaydı.</p>

  <p>O küçük ukala bilgin, nefret lejyonunun başında duruyor ve yanıtı her seferinde biliyordu. Amentüsü de Tanrı Hepinizin Cezasını Versin'di. On beşinde Lander’ın fonksiyonları gayet yerindeydi. Eğitimli bir gözlemci, duygularına dair ipuçları veren birkaç şeyi fark edebilirdi ama onların içindekiler kuşkulu değildi. Kişisel rekabete dayanamıyordu. Çoğumuzun hayatta kalmasını sağlayan kontrollü öfkenin bileşenlerini hiçbir zaman bilememişti. Masa oyunlarına bile dayanamaz, asla kumar oynamazdı. Lander sınırlı öfkeyi algılıyordu algılamasına ama onun bir parçası olamıyordu. Duygusal olarak onun için, hoş, rekabetsiz bir atmosferle, cesetlerin kirletilip yakıldığı, ölümüne topyekûn savaş arasında bir yer yoktu. Yani buharı azar azar atacak çıkışı bulunmuyordu. Ve içindeki zehri, çoğu insanın yapamayacağı kadar uzun bir süredir yutuyordu.</p>

  <p>Kendine kiliseden nefret ettiğini söylese de gün içinde sık sık dua ederdi. Belirli pozisyonların duaların hızını artıracağına inanmıştı. Alnından sonra dizine dokunmak bunların en etkin olanlarmdandı. Bunu herkesin içinde yapması gerektiği zaman kimsenin ne yaptığını anlamayacağı bir hile bulması gerekiyordu. İskemlesinin altına bir şey düşürüp almak üzere eğilmek işe yarayan bir araçtı. Eşiklerde veya kapı kilidine dokunurken edilen dualar da daha etkiliydi. Birdenbire hafızasından çıkıp gözünün önünde beliren ve onu yakıp kavuran insanlar için de sık sık dua ederdi. İstemese ve durdurmak için onca çaba harcasa da, uyanık olduğu saatlerde içinden konuşurdu. Şu anda da yapıyordu:</p>

  <p><i>“Öğretmen lojmanlarının bahçesinde çalışan evde kalmış Bayan Phelps diye biri var Ne zaman emekli olacağını merak ediyorum. Çok uzun zamandır okulda. ”</i></p>

  <p><i>“Kanserden çürüyüp gitsin ister misin?”</i></p>

  <p><i>“Hayır! Yüce İsa, affet beni. Kanserden çürüyüp gitmesini istemem. Keşke önce ben kanserden çüriisem. (Tahtaya vuruyor.) Yüce Tanrım, lütfen önce ben çürüyeyim kanserden, ne olur Tanrım. ”</i></p>

  <p><i>“Tüfeğini alıp kadının çürümüş bağırsaklarını dışarı dökmek ister misin? "</i></p>

  <p><i>“Hayır! Hayır! İsa Babamız, hayır istemem. Onun iyiliğini, mutluluğunu isterim. Böyle olmak elinde değil ki. Aslında iyi bir hanım. Bir kötülüğü yok. Küfür ettiğim için bağışla beni. ”</i></p>

  <p>“Kadının suratını çim biçme makinesiyle doğramak ister misin? ”</p>

  <p><i>“İstemem, istemem, Tanrım bunları düşünmeyi kesmeme yardım et. ”</i></p>

  <p><i>“Kahrolsun Kutsal Ruh. ”</i></p>

  <p><i>“Hayır! Bunu düşünmemem lazım, düşünmeyeceğim, bu ölümcül günahtır. Bağışlanamam. Kahrolası Kutsal Ruh ’u düşünmeyeceğim. Ah, yine düşündüm ”</i></p>

  <p>Michael tel kapının mandalına vurmak için arkaya uzanıyor. Alnına ve dizine dokunuyor. Sonra da bütün dikkatini çim biçme aletine veriyor. Bir an önce bitirmek telaşında. Kazandığı parayı uçuş dersi için biriktiriyor.</p>

  <div>
    <br />
  </div>

  <div>
    <br />
  </div>

  <p>İlk baştan beri Lander makineleri seviyordu ve makinelerle çalışıyor olmak onun için bir armağandı. Onu kuşatan, bedeni haline gelen makineleri keşfedene kadar bu tutku ortaya çıkmamıştı. Makinelerin içindeyken, kendi hareketlerini makineninkiler olarak görürken o küçük ukala bilgin asla ortaya çıkmıyordu.</p>

  <p>İlk uçağı çimenli bir hava sahasındaki Piper Cub’du. Kumandalarda Lander’dan bir şey görmemişti, ama küçük uçak manevralar, dalışlar yapmaya başlayınca onun biçimi kendi biçimi, onun gücü ve zarafeti kendi özellikleri olmuştu; üzerindeki rüzgârı algılıyordu ve özgürdü.</p>

  <p>Lander on altı yaşına gelince Donanma’ya yazıldı ve bir daha asla eve dönmedi. İlk başvurusunda uçuş okuluna kabul edilmedi ve Kore Savaşı’nda Coral Sea gemisinde ordonat olarak görev yaptı. Albümündeki bir resimde bir Corsair’in kanadının önünde, yer ekibiyle birlikte görünüyordu, arkada da bombaların durduğu raflar vardı. Ekipteki diğer kişiler gülümsemiş ve kollarını birbirlerinin omuzlarına atmışlardı. Lander gülümsemiyordu. Elinde bir fünye vardı.</p>

  <p>1 Haziran 1953’te Lander şafak söktükten az sonra Lakehurst’taki gönüllü asker barakasına ulaştı. Yeni görevini gecenin bir yarısında tebliğ etmişlerdi ve uyanınak için soğuk bir duşa ihtiyacı vardı. Sonra özenle giyindi. Donanma Lander’a iyi gelmişti. Üniformayı, onun içindeki görünümünü ve kendisine kazandırdığı anonimliği sevmişti. İşinin ehliydi ve kabul görmüştü. Bugün yeni görevine başlayacaktı. Anti denizaltı savaşına hazır olmak için basınçla aktif hale geçen derin deniz patlayıcıları ile ilgilenecekti. Ordonat konusunda iyiydi. Derinlere gömülü özgüvensizlikleri olan pek çok erkek gibi o da silah terminolojisini seviyordu.</p>

  <p>Birliğe karanlıkta ulaştığı için göremediği her şeye ilgiyle bakarak soğuk sabah havasında ordonat birliğine yürüdü. Hava gemilerinin tutulduğu devasa hangarlar vardı. En yakındakinin kapıları gürültüyle açılmaktaydı. Lander saate baktıktan sonra kenarda durup seyretti. Hava gemisi, bir milyon kübik feet kapasiteli ZPG-l’lerdendi. Lander onu daha önce hiç bu kadar yakından görmemişti. Gümüşi hava gemisinin uzunluğu yaklaşık yüz metreydi ve yükselen güneş, gövdesini alev alev yakıyordu. Lander asfalt pisti hızla geçti. Yer ekibi hava gemisinin altında ısınıyordu. Geminin iskele makinelerinden biri kükredi ve arka tarafında mavi bir duman bulutu havada asılı kaldı.</p>

  <p>Lander hava gemilerinin derin deniz silah sistemleri donatımıyla uğraşmak istemiyordu. Bu gemiler üstünde çalışmak veya onları hangardan içeri dışarı itip durmak da istemiyordu. Onun gözü kumanda sistemindeydi.</p>

  <div>
    <br />
  </div>

  <div>
    <br />
  </div>

  <p>Subay adayı okulunda bir sonraki eleme sınavı için kolayca hazırlandı. İki yüz seksen gönüllü 1953 yılının sıcak bir Temmuz gününde sınava girdi. Lander birinci oldu. Sınavdaki başarısı sayesinde dilediği bölümü seçme hakkı kazanmıştı. O da hava gemilerini seçti.</p>

  <p>Hareket eden makinelere kumanda etmenin kinestetik uzantıları hiçbir zaman tatminkâr bir şekilde açıklanmamıştır. Kimi insanlar ‘Doğuştan yetenekli’ diye tarif edilir ama bu terim yetersizdir. Büyük motosiklet yarışçısı Mike Hailwood doğuştan yeteneklidir. Küçük çift kanatlı uçağıyla dıştan Küba Sekizi çizişini gören herkesin de kabul edeceği gibi Betty Skelton da öyledir. Lander da doğuştan yetenekliydi. Hava gemisinde, kendi kendisinden özgürleşmişken, kendinden emin ve kararlı oluyordu, baskıdan muaftı. Ve uçuştayken beyninin bir kısmı özgür kalıp sonraki aşamalara geçiyor, olasılıkları tartıyor, bir sonraki, ondan da sonraki sorunları öngörmeye odaklanıyordu.</p>

  <p>1955 yılında Lander dünyanın en ehil hava gemisi pilotlarından biriydi. O yılın aralık ayında, Massachusetts’teki Weymouth Donanma Hava İstasyonu’nda, kötü hava koşullarında buzlanmanın etkilerini ölçmek için yapılan bir dizi tehlikeli uçuşta ikinci pilottu. Bu uçuşları gerçekleştiren ekip o yılın Harmon Ödülü’nü kazanmıştı.</p>

  <p>Ve sonra Margaret ortaya çıktı. Onunla ocak ayında Lakehurst’taki orduevinde tanıştılar; Lander Güney Weymouth uçuşlarının ardından kahramanlığın tadını çıkarmaktaydı. Onun için hayatının en iyi yılı başlıyordu.</p>

  <p>Margaret yirmi yaşındaydı, Batı Virginia’nın kazandırdığı tazeliğe ve güzelliğe sahipti. En iyi üniformasının içindeki kahraman Lander kızı çarpmıştı. İşin garibi Lander ilk erkeğiydi ve ona bir şeyler öğretmek Lander’a büyük tatmin sağlıyordu. Sonradan, ilk olmadığına inanmaya başladığında, bu anıları her şeyi daha da zorlaştıracaktı.</p>

  <p>Tabelası, hava gemisi Akron’un enkazından yapılmış olan Lakehurst şapelinde evlendiler.</p>

  <p>Lander artık kendini Margaret ve mesleği ile tanımlıyordu. Dünyadaki en büyük, en uzun, en gösterişli hava gemisini uçuruyordu ve Margaret’in de dünyanın en güzel kadını olduğunu düşünüyordu.</p>

  <p>Margaret kendi annesinden nasıl da farklıydı! Bazen rüyasında annesini gördükten sonra uzun süre Margaret’ı seyreder, ondaki fiziksel farklılıkları saptadıkça karısına hayran kalırdı.</p>

  <p>İki çocukları vardı, yazın tekneleriyle Jersey kıyısına gitmişlerdi. Güzel zamanları oldu. Margaret çok zeki bir insan değildi ama giderek Lander’in aslında tam da düşündüğü gibi biri olmadığını kavramıştı. Kadının istikrarlı bir desteğe ihtiyacı vardı ama Michael ona karşı davranışlarında aşırı uçlar arasında gidip geliyordu. Bazen bunaltacak kadar üstüne düşüyordu. İşte veya evde engellendiği zamanlarda ise soğuk ve içine kapanık biri oluyordu. Nadiren de kadını dehşete düşüren zalimlik patlamaları yaşıyordu.</p>

  <p>Sorunlarını tartışamıyorlardı. Lander ya sinir bozucu ukalaca bir tavır takınıyor ya da konuşmayı hepten reddediyordu. Arada bir kavga edip içlerini boşaltma yöntemini inkâr ediyorlardı.</p>

  <p>Altmışların başlarında Lander çoğu zaman evden uzakta, ZPG-3W’yi uçurmakla meşguldü. Yüz yirmi metre uzunluğuyla o güne kadar yapılmış en büyük omurgasız hava gemisiydi. On iki metrelik radar anteni ülkenin erken uyarı sistemiyle bağlantılıydı. Lander mutluydu ve evdeki davranışları da buna paralel olarak iyiydi. Fakat yerleşik radar istasyonlarında Uzaktan Erken Uyarı Hattı uygulamaları hava gemilerinin savunmadaki rolünü giderek azaltıyordu ve 1964’te Lander için Donanma hava gemisi pilotluğunun sonu gelmişti. Grubu lağvedildi, hava gemileri sökülüp parçalandı ve kendini yerde buldu. İdari işlere transfer edildi.</p>

  <p>Margaret’a karşı davranışları kötüleşti. Birlikte geçirdikleri zamanlara öfkeli sessizlikler hâkim oldu. Akşamları karısını gündüz yaptıkları konusunda sorguya çekiyordu. Kadın yeterince masumdu. Lander ise buna inanmıyordu. Karısına karşı fiziksel olarak ilgisi kalmadı. 1964 yılının sonunda kadının gündüz aktiviteleri masumiyetini yitirmişti. Ama seksten ziyade sıcaklık ve dostluk arayışındaydı.</p>

  <p>Lander, Vietnam işgali sırasında helikopterlere gönüllü oldu ve hemen kabul gördü. Artık dikkati eğitimine yönelmişti. Yine uçuyordu. Margaret’a pahalı hediyeler alıyordu. Kadın bu hediyelerden huzursuz oluyordu ama böyle davranması önceki halinden iyiydi.</p>

  <p>Vietnam’a gönderilmesinden önce güzel bir tatil için Bermuda’ya gittiler. Lander’ın sohbetleri insanı bezdirecek ölçüde döner kanat teknikleri üstüne olsa da en azından nazik, bazen de sevecendi. Margaret da karşılık verdi. Lander onu daha önce hiç bu kadar çok sevmemiş olduğunu düşündü.</p>

  <div>
    <br />
  </div>

  <div>
    <br />
  </div>

  <p>10 Şubat 1967’de, Lander, Güney Çin Denizi’ndeki .Ticonderoga uçak gemisinden 114üncü havadeniz kurtarma uçuşunu yapıyordu. Ay battıktan yarım saat sonra Dong Hoi açıklarında karanlık okyanusun üzerinde beklemedeydi. Bir baskından gemiye geri dönecek olan bazı F-4’lerle Skyraiders’ları bekliyordu. Phantom’lardan biri vurulmuştu. Pilot, sancak motorunun bozulduğunu ve yanınaya başladığını rapor etmişti. İkinci pilotla kendisini uçaktan fırlatmadan önce denize ulaşmaya çalışacaktı.</p>

  <p>Helikopterinin sarsıntılı kokpitinde Lander sürekli olarak pilotla konuşuyordu, karanlık bir kütle halindeki Vietnam sol tarafında kalıyordu.</p>

  <p>“Ding Sıfır Bir, tamamen suyun üstüne gelince bana biraz ışık yap, ışığın varsa tabii.” Lander, Phantom personelini can simitlerindeki uyarılar sayesinde de bulabilirdi ama mümkün olduğunca zaman tasarrufu yapmak istiyordu.</p>

  <p>Helikopterin kapısında görev yapan silah subayına “Bay Dillon,” dedi. “Sizin yüzünüz karaya dönük olarak alçalacağız. Harekât yakınlarda dost gemi bulunmadığını doğruladı. Ortalıktaki hiçbir gemi bizimkilerden değil.”</p>

  <p>Phantom pilotunun sesi kulaklığını doldurdu.</p>

  <p>“Mixmaster, bir alev daha görüyorum, duman çıkarıyor. Tuşa basıyorum.” Bağırarak koordinatları söyledi ve Lander doğrulamak üzere tekrar edemeden ses kesildi.</p>

  <p>Lander neler olup bittiğini biliyordu -iki kişilik mürettebat yüz koruyucularını indirmiş, üstlerindeki kubbe açılmış, havacılar koltuklarıyla birlikte soğuk havaya fırlamıştı. Koltukları düşecek, şok yaşanacak, sonra da adamlar karanlığın içinden ormana doğru inecekti.</p>

  <p>Kocaman helikopteri karaya yöneltti, pervaneler nemli deniz havasını dövüyordu. Şimdi bir seçeneği vardı. Hava desteğini bekleyebilir, adamlarla telsiz irtibatı kurmaya çalışarak etrafta dolanır, korunma sağlayabilirdi. Ya da işe dalardı.</p>

  <p>Yardımcı pilot parmağıyla göstererek “İşte orada efendim,” dedi.</p>

  <p>Lander, denizden bir kilometre kadar içeride havada infilak eden Phantom’dan saçılan alevleri gördü. Uçakların dönüş sinyali geldiğinde helikopteri kumsalın üstündeydi. Hava desteği istedi ama gelmesini beklemedi. Hiç ışığı yanınayan helikopter ağaç tepelerinin oluşturduğu çift katlı orman tavanının üzerindeydi.</p>

  <p>Işık sinyali dar orman yolundan göz kırpıyordu. Yerdeki iki kişi ona konabileceği bir yer gösteriyordu. Yolu çevreleyen ağaçların arasında pervanelerin sığacağı kadar boşluk vardı. Yere konmak adamları birer birer halatla çekmekten daha hızlı olurdu. Yolun iki yanındaki otları yere yapıştırarak indi ve gece aniden turuncu parlamalarla aydınlandı sonra da kokpit parçalandı. Yüzüne yardımcı pilotun kanları püskürdü, yere düştü. Burnuna yanık kauçuk kokusu geliyordu.</p>

  <div>
    <br />
  </div>

  <div>
    <br />
  </div>

  <p>Bambu kafes Lander’ın içinde uzanabileceği kadar uzun değildi. Bir kurşun elini parçalamıştı; acı feciydi ve bir türlü dinmiyordu. Zaman zaman sayıklıyordu. Onu esir edenler eski bir Fransız ilkyardım setinden kalma sülfat tozu serpmek dışında bir tedavi uygulamamıştı. Elini düzleştirip bir sandıktan aldıkları teneke parçasına bağlamışlardı. Kafeste üç günden sonra Lander kuzeye, Hanoi’ye doğru yürütülmüştü, arada bir ufak tefek ama sırım gibi adamlar tarafından dürtükleniyordu. Üzerlerinden çamurlu siyah pijamalar vardı ve son derece temiz AK-47 otomatik tüfekler taşıyorlardı.</p>

  <p>Hanoi’deki mahpusluğunun ilk ayında Lander elinin acısı yüzünden yarı delirmiş vaziyetteydi. Hava Kuvvetlerinden bir seyrüseferciyle aynı hücreyi paylaşıyordu; adı Jergens olan düşünceli adam eski zooloji uzmanıydı. Jergens ezilmiş ele ıslak kompresler yaparak Lander’ı elinden geldiğince rahatlatmaya çalışıyordu ama çok uzun süredir esir tutuluyordu ve kendisi de çok güçsüz kalmıştı. Lander’ın gelişinden otuz yedi gün sonra Jergens hücrede bağırmasını kesemeyecek bir noktaya ulaştı ve adamı alıp götürdüler. O gidince Lander ağladı.</p>

  <p>Beşinci hafta bir öğle sonrasında elinde küçük siyah çantasıyla genç bir VietnamlI doktor geldi hücreye. Lander elinden geldiğince uzağa çekilip büzüldü. Doktor eline güçlü bir lokal anestezi iğnesi yaparken iki gardiyan tarafından zorla zapt ediliyordu. Rahatlama soğuk bir duş gibi geldi. Bir saat sonra, düşünebilir hale gelince Lander’a bir anlaşma önerildi.</p>

  <p>Kendisine Demokratik Vietnam Cumhuriyeti’nin sağlık tesislerinin kendi yaralılarını tedavi etmekte bile yetersiz kaldığı anlatıldı. Ama eli için bir cerrah ve acısını azaltmak için ilaç tedarik edilecekti -tabii, işlediği savaş suçlarına dair bir itirafname imzalarsa. Lander, ezilmiş eli tedavi edilmediği takdirde elini ve muhtemelen kolunun tamamını kaybedeceğinin farkındaydı. Bir daha asla uçamayacaktı. Bu koşullar altında imzalanan bir itirafın vatanında ciddiye alınacağını sanmıyordu. Alınsa bile, elini herhangi birinin hakkındaki iyi düşüncelerine tercih ederdi. Yatıştırıcının etkisi geçmeye başlamıştı. Kolunu yine ağrı kaplıyordu. Anlaşmayı yaptı.</p>

  <p>Bundan sonra olacaklara hazırlıklı değildi. Konuşmacı kürsüsünü gördüğünde, oda sınıf düzeniyle oturmuş esirlerle doluydu, itirafını bu adamlara okuması gerektiği söylendiğinde donup kaldı.</p>

  <p>Bir bekleme odasına atıldı. Balık kokan güçlü bir el ağzını kapattı, bir gardiyan da el tarak kemiklerini kurcaladı. Bayılmak üzereydi. Yüzünü kapatan eli zorlayarak deli gibi kafa salladı. Eli ceketinin altında görünmeyecek şekilde bağlanıp, bir doz daha iğne yapıldı.</p>

  <p>Işıklar yüzünden gözlerini kırpıştırarak metni okudu, o arada bir film kamerası da çalışıyordu.</p>

  <p>Ön sırada oturan adamın kafası yara kabuklarından meşin gibi olmuştu. Bu adam Plantasyon esir kampının baş Amerikan subayı Albay Ralph DeJong’du. Dört yıllık esaret hayatında Albay DeJond toplam 258 gün hücrede tecrit yaşamıştı. Lander itirafını bitirince aniden bütün odadan duyulacak bir sesle “Yalan bu!” dedi.</p>

  <p>İki gardiyan anında DeJong’un tepesine bindi. Adamı sürükleyerek odadan çıkardılar. Lander sonuç bölümünü bir daha okumak zorunda kaldı. DeJong ise tayını azaltılarak 100 gün daha tecrit cezası aldı.</p>

  <p>Kuzey VietnamlIlar Lander’ın elini Hanoi eteklerindeki hastanede tedavi ettiler. İçi beyaz badanalı, sevimsiz bir binaydı. Pencerelerin havaya uçtuğu yerlere bambudan perdeler konmuştu. Elini onarırken düzgün bir iş çıkarmadılar. Lander üzerinde çalışan, gözleri kan çanağına dönmüş cerrahın, estetik cerrahi eğitimi olmadığı gibi elindeki ilaç stoku da yetersizdi. Ama paslanmaz çelik Tell, ipliği, sabrı vardı ve sonunda el yine iş görür hale geldi. Doktor İngilizce biliyordu ve çalışırken insanı çıldırtacak kadar sıkıcı konuşmalarla Lander üzerinden pratik yaptı.</p>

  <p>İşlem devam ederken dikkatini dağıtmaya çabalayan Lander elinden başka her yere bakıyordu ve Fransız malı eski bir solunum aleti gördü; kullanılmadığı belli olan alet ameliyathanenin bir köşesine atılmıştı. Körüklere hava pompalayan tuhaf volanı olan bir DC motoruyla çalışıyordu. Soluğunu tutarak aleti sordu.</p>

  <p>Doktor motorun yandığını söyledi. Kimse de nasıl tamir edileceğini bilmiyordu.</p>

  <p>Acıdan kaçınmak için dikkatini dağıtmaya çabalayan Lander aletlerden ve nasıl tamir edileceklerinden söz etmeye başladı. Yüzünde boncuk boncuk ter vardı.</p>

  <p>“Tamir edebilir misin?” Doktorun kaşları çatılmıştı. Minik bir düğüm atmakla meşguldü. Düğüm, ateş karıncasının kafasından büyük değilse de acı güneşin sıcaklığından daha büyüktü.</p>

  <p>“Evet.” Lander bakır tellerden, makaralardan söz etti ve kelimelerin bazıları yarıda kesildi.</p>

  <p>Doktor “İşte,” dedi. “Şimdilik işin bitti.”</p>

  <div>
    <br />
  </div>

  <div>
    <br />
  </div>

  <p>Amerikan savaş esirlerinin büyük çoğunluğu Amerikan ordusunun gözünde hayranlık uyandıran bir tutum içindeydi. Ülkelerine dönüp içe çökmüş gözlerinin üstünde Çakı gibi bir selam vermeden önce yıllarca dayanmışlardı. Bunlar güçlü, dirençli egolarıyla kararlı adamlardı. İnançları olumlu insanlardı.</p>

  <p>Albay DeJong da bunlardan biriydi. Tecrit hücresinden çıkıp savaş esirlerinin başına döndüğünde atmış kiloydu. Çukurlarına gömülmüş gözleri alevleri yansıtan bir şehidin gözleri gibi çakmak çakmaktı. Lander’ı bir hücrede bir bobin bakır tel, yanındaki tabakta birkaç balık kılçığıyla ve bir Kuzey Vietnam motorunu tamir ederken gördüğünde onun hakkındaki yargısında bir değişiklik olmadı.</p>

  <p>Albay DeJong durumu yaydı ve Lander yerleşkede sessizlikle karşılaştı. Toplumdan dışlanmıştı.</p>

  <p>Lander, maharetlerini derme çatma güvenlik tedbirleri üstünde deneme ve kendini aklama fırsatını asla bulamadı. Öbür esirlerin önünde gözden düşmesi ve sonradan gelen izolasyon, bütün o kötü eski zamanların geri dönmesine yol açtı. Onunla sadece Jergen konuşuyordu ve o da sık sık tecritteydi. Haykırmayı kesemediği zaman alıp götürüyorlardı.</p>

  <p>Yarası yüzünden zayıf düşen, sıtmadan perişan olan Lander hastalıklı iki parçaya bölünmüştü. Biri her şeyden nefret eden ve nefret edilen çocuk, diğeri de kafasında yarattığı ideal adamdı. Kafasının içinde yine o eski diyaloglar da başlamıştı ama adamın, yani aklın sesi daha güçlü kaldı. Bu duruma altı yıl dayandı. Lander için çocuğu salıverip adama öldürmeyi öğretmesine izin vermek esaretten daha ön plandaydı.</p>

  <p>Esaretinin son Noel’inde Margaret’tan gelen bir mektup verildi. İşe girdiği yazıyordu. Çocuklar iyiydi. Bir de fotoğraf vardı, Margaret’la çocuklar evin önünde çektirmişlerdi. Çocuklar uzamıştı. Margaret da biraz kilo almıştı. Fotoğrafı çeken kişinin gölgesi yere vurmuştu. Gölge genişti. Karısıyla çocuklarının bacaklarına kadar uzanıyordu. Lander fotoğrafı kimin çektiğini merak etti. Gölgeye karısıyla çocuklarına baktığından daha uzun süre baktı.</p>

  <p>15 Şubat 1973’te Hava Kuvvetleri’ne ait bir C-141 ’le Hanoi’den ayrıldı. Kemerini bir görevli bağlamıştı. Pencereden dışarı bakmadı.</p>

  <p>Tanınmayacak halde olsa da Albay Dejong da uçaktaydı. O adamlarla işbirliği yapmadığı için örnek olsun diye burnu kırılmış, dişleri dökülmüştü. Şimdi de Lander’ı görmezden gelme örneği olarak oturuyordu. Lander bunu fark ettiyse bile belli etmedi. Rengi sapsarı, bedeni çok zayıftı, her an bir sıtma nöbetine tutulacak haldeydi. Uçaktaki Hava Kuvvetleri doktoru onu yakından izliyordu. Koridorda sürekli olarak servis arabası dolaştırılıyordu.</p>

  <p>Uçağa, bunu isteyen esirlerle konuşsunlar diye subaylar da gönderilmişti. Subaylardan biri de Lander'ın yanına oturdu. Lander konuşmak istemedi. Subay ona servis arabasını gösterdi. Lander da bir sandviç alıp ısırdı. Ağzındaki lokmayı birkaç kere çiğnedikten sonra kusmuk torbasına tükürdü. Sandviçi cebine koydu. Sonra bir tane daha alıp onu da cebine koydu.</p>

  <p>Yanında oturan subay önce onu bol bol sandviç bulunduğuna ikna etmeye çalıştı, sonra bundan vazgeçti. Landerın koluna vurdu. Karşılık alamadı.</p>

  <p>Filipinlerdeki Clark Hava Kuvvetleri Üssü. Bir bando vardı ve üs komutanı da gelenleri karşılamak üzere bekliyordu. Televizyon kameraları da bekliyordu. Uçaktan ilk inen Albay DeJong olacaktı. Koridorda yürürken Lander’ı görüp durdu. Bir saniye süre boyunca yüzünde nefret ifadesi görüldü. Lander başını kaldırıp ona baktı, sonra hemen başını çevirdi. Titriyordu. DeJong ağzını açtı, sonra ifadesi azıcık yumuşadı ve tezahüratlara, güneşe doğru yürümeye devam etti.</p>

  <p>Lander, Queens’teki St. Alban Donanma Hastanesine kaldırılmıştı. Oradayken bir günlük tutmaya başladı, uzun süre devam ettirmeyeceği bir projeydi. Çok yavaş ve dikkatli yazıyordu. Daha hızlı yazarsa kalemin elinden kaçabileceğinden ve görmek istemediği bir şeyler yazacağından korkuyordu.</p>

  <p>İlk yazdıkları şöyleydi:</p>

  <p><i>St. Alban, 2 Mart&nbsp;</i></p>

  <p><i>Özgürüm. İlk sekiz gün Margaret her gün ziyarete geldi. Bu hafta ise üç kez geldi. Geri kalan günlerde arabayı kullanma sırası ondaydı. Güzel görünüyor ama oradayken hatırladığım gibi değil. Sürekli tatmin oluyormuşa benziyor. Kızlan iki kere getirdi. Bugün de buradaydılar. Sadece oturup bana ve etrafa baktılar. Elimi çarşafın altında tuttum. Hastanede yapacak pek bir şey yok onlar için. Aşağı kantine inip kola alabilirler. Unutmayıp biraz bozukluk edinmeliyim. Margaret vermeliydi aslında. Herhalde onlara tuhaf geliyorum. Margaret gayet iyi, sabırlı ve ona itaat ediyorlar. Dün gece rüyamda yine Weasel’i gördüm ve bugün onlarla konuşurken aklım başımda değildi. Sohbeti Margaret götürdü.</i></p>

  <div>
    <br />
  </div>

  <div>
    <br />
  </div>

  <p>St. Alban, 12 Mart&nbsp;</p>

  <p><i>Doktorlar bende protozoa sıtması olduğunu ve nöbetlerimin o yüzden düzensiz geliştiğini söylediler. Klorokin veriyorlar ama hemen etki etmiyor. Bugün Margaret buradayken de bir nöbet geçirdim. Artık saçını kısa kestiriyor. Pek kendisine benzemiyor ama saçı güzel kokuyor. Nöbet boyunca beni tuttu. Sıcaktı ama yüzünü öteye çevirmişti. Umarım ben kötü kokmuyorumdur. Belki dişetlerimdendir. Korkarım Margaret bir şeyler duyacak. Umarım o filmi hiç görmez.</i></p>

  <p><i>İyi haber. Doktorlar elimde sadece yüzde on bozulma olduğunu söyledi. Uçma durumumu etkilemeyecekmiş. Margaret'la çocuklar da er geç elimi görmeli</i>.</p>

  <p><i>St. Alban, 20 Mart&nbsp;</i></p>

  <p><i>Jergen koridorun sonunda. Öğretmenliğe dönmeyi umuyor olsa da hali berbat. Tam iki yıl hücre arkadaşıydık sanırım. O, 745 gündü diyor. O da rüya görüyor. Bazen de Weasel 7. Oda kapısını açık tutuyor. Sonlara doğru hep tecritte olduğu için bu halde. Geceleri hücrede kasten bağırmadığına inanmıyorlardı. Weasel de ona bağırıp General Smegma ’yı çağırdı. Smegma <sup>y</sup>nın gerçek adı Yüzbaşı Lebron Nhu ydu, bunu aklımda tutmam lazım. Yarı Fransız yarı Vietnamlı. Jergen’i duvara yaslayıp dövmeye başladılar, o da şunları söyledi:</i></p>

  <p><i>“Çeşitli bitki ve hayvan türleri bazı ölümcül faktörler barındırır, homozigot belli bir aşamada gelişmeyi durdurur ve canlı ölür. Göze çarpan bir vaka sarı ırktan ev fareleri, yani mus musculuslardır, bunlar asla doğru üremez. Bu ilgini çeker herhalde Smegma. (Bu aşamada onu hücreden sürüklemeye başladılar.) Eğer bir sarı fare sarı olmayan bir fareyle birleşirse, yeni doğanların yarısı sarı olur yarısı olmaz. (Jergens parmaklıklara yapıştığı için Weasel ellerine tekme atmak üzere dışarı çıktı), heterozigot yani sarı bir hayvanla çekinik homozigot hayvanın birleşmesinden beklenecek oran, herhangi bir sarı olmayan kemirgen, mesela gine domuzunun kısa bacaklısı, kertenkele bacaklı küçük bir obur kemirgendir, bunun kulakları da tavşandan küçüktür. Eğer iki sarı çiftleşirse yavru ortalaması iki sarı ile bir sarı olmayan olur, oysa yavrular arasında beklenen oran iki heterozigot sarıya karşı bir saf sarıdır. (Elleri kanıyordu ve bağıra bağıra koridorda sürükleniyordu. Fakat homozigot sarı embriyo iken ölür. İşte o sensin Smegma. Kısa, yamuk yumuk bacaklarıyla sürünen ve genetik olarak sarı fare gibi davranan bir domuz. ”</i></p>

  <p><i>Jergen bu olay yüzünden altı ay tecritte kaldı ve kötü beslenme yüzünden dişleri döküldü. Bu sarı fare meselesini yatağındaki suntaların üstüne kazımıştı ve o gittikten sonra sık sık okudum.</i></p>

  <p><i>Artık bunu düşünmeyeceğim. Evet düşünmeyeceğim. Bunu diğer şeyler esnasında kendi kendime söyleyebilirim. Şu şilteyi kaldırıp hastanedeki biri suntalara bir şey kazımış mı diye bakmam lazım.</i></p>

  <p><i>St. Alban, 1 Nisan 1973</i></p>

  <p><i>Dört gün sonra eve gidebileceğim. Margaret ’a söyledim. Beni almaya gelmek için vardiyasını değiştirecek. Şimdi daha güçlü olduğuma göre öfkemi kontrol etmeliyim. Bugün Margaret araba değiş tokuşunu ayarladığını söyleyince patladım. Aralıkta başka bir araba ısmarlamış, neredeyse tamammış. Beklemek zorunda kalmış. Ben daha iyi bir anlaşma yapabilirdim. Söylediğine göre satıcı çok iyi bir fiyat vermiş ona. Halinden çok memnun gibiydi.</i></p>

  <p><i>Elimde bir açıölçer, bir cetvel navigasvon tabloları ve bir tel olsa takvim olmadan tarihi bulabilirdim. Penceremden bir saat direkt güneş alıyorum. Pencere camını bölen çıtalar duvarda haç oluşturuyor. Zamanı ve hastanenin enlemle boylamını biliyorum. Bu ve güneşin açısı sayesinde tarihi hesaplarım. Duvardan ölçerim.</i></p>

  <div>
    <br />
  </div>

  <div>
    <br />
  </div>

  <p>Lander’in dönüşü Margaret için zor olmuştu. Onun yokluğunda farklı insanlarla farklı bir hayat kurmaya başlamıştı ve onu eve getirmekle bu hayatı bölmüş oluyordu. Muhtemelen 1968’deki son seferinden döndüğünde boşanma davası açacaktı fakat esir düşünce bunu yapamamıştı. Adil olmaya çalışmıştı ve onu hastayken terk etme düşüncesine de katlanamazdı.</p>

  <p>İlk ay korkunçtu. Lander çok asabiydi ve ilaçları her zaman işe yaramıyordu. Geceleri bile kapıların kilit li olmasına dayanamıyordu ve açık olup olmadıklarını kontrol etmek için gece yarıları kalkıp evi kolaçan ediyordu. Günde yirmi kere buzdolabına gidip yiyecek dolu olduğunu görmek istiyordu. Çocuklar ona karşı kibardı ama hiç tanımadığı insanlardan söz ediyorlardı.</p>

  <p>Giderek güç topladı ve aktif göreve dönmekten bahsetti. St. Alban Hastanesi’ndeki kayıtlar ilk iki ayda dokuz kilo aldığını gösteriyordu.</p>

  <p>Donanma askeri savcısının elindeki belgeler Lander’ın Albay Ralph DeJong tarafından yapılan düşmanla işbirliği suçlaması yüzünden 24 Mayıs’ta kapalı bir duruşmaya çağırıldığını gösteriyordu.</p>

  <p>Duruşmada Kuzey Vietnam propaganda filminin bir kısmı gösterildi ve hemen ardından sanığın mazereti yüzünden on beş dakika ara verildi. Ardından sanık ve Albay DeJong dinlendi.</p>

  <p>Sonradan her iki kayıttaki suçlamalar, Mavi Kurdele komisyonu tarafından yazım hatası olarak görüldü.</p>

  <p>Sanığın esir düşmeden önceki örnek sicili ve uçak düşünce onları kurtarmak için ormana dalıp kendisinin esir düşmesi göz önüne alınarak duruşmadaki subaylar hoşgörülü davrandılar.</p>

  <p>Dava dosyasına Albay DeJong’un imzaladığı bir belge eklendi. Belgede, Savunma Bakanlığı’nın halkın gözünde savaş esirlerini karalamama arzusundan dolayı, ‘Ordunun iyiliği için’ suçlamalarını geri çektiği yazıyordu, ancak Lander da istifa edecekti.</p>

  <p>İstifanın alternatifi divanı harpti. Lander bir kez daha oturup o filmi seyretmeyi düşünemiyordu.</p>

  <p>Dosyaya Birleşik Devletler Donanmasından istifa mektubu da eklendi.</p>

  <p>Duruşma salonundan çıktığında sersem gibiydi. Organlarından biri kesilip atılmıştı sanki. Yakında Margaret’a da söylemesi gerekecekti. Margaret filmden hiç söz etmemiş olsa da, istifasının sebebini anlayacaktı. Parlak ilkbahar gününde tek başına, amaçsızca Washington'a doğru yürümeye başladı, bir daha hiç giyemeyeceği üniformasının içinde gayet düzgün görünüyordu. Film kafasında dönüp duruyordu. Her bir ayrıntı yerli yerindeydi, sadece, her nasılsa, esir üniformasının yerini kısa pantolon almıştı. Ellipse yakınında bir banka oturdu. Arlington’daki köprüye de nehre de fazla uzak bir yerde değildi. Cenaze levazımatçısının ellerini göğsünde çapraz yapıp yapmayacağını merak etti. Bir not bırakıp sağlam elinin üste getirilmesini isteyip isteyemeyeceğini merak etti. Notun cebinde eriyip erimeyeceğini merak etti. Gözünü Washington Anıtı’na dikmişti ama aslında anıtı görmüyordu. İntihar düşüncesinin yarattığı bakış açısıyla bakıyordu ve anıt, teleskopun içindeki parlak odağın içinden uzanıyormuş gibi görünüyordu. Görüş alanında bir hareket oldu, o parlak odağı geçip anıtın üstüne ve arkasına yerleşti.</p>

  <p>Bu, çocukluğunun gümüşi hava gemisi, yani Aldrich balonuydu. Anıtın sivri ucunun ötesinde pruva rüzgârıyla hafif hafif salındığını görebiliyordu ve oturduğu bankın ucunu irtifa levyesiymiş gibi kavradı. Gemi dönüyordu, rüzgârı sancak tarafından aldığı için dönüşü hızlandı, Lander’ın başının üstünden geçerken bir parça rüzgâr altına düştü. Yüzüne çarpan taze havayla Lander’ın içinde bir umut doğmuştu.</p>

  <p>Aldrich firması Lander’ın gelişine memnun oldu. Şirket yetkilileri, televizyonda ülkesini kınarken göründüğü 98 saniyeyi izlemiş olsalar bile bundan hiç söz etmediler. Zeplini mükemmel uçurabileceğim görmüşlerdi ve bu kadarı yeterliydi.</p>

  <p>Uçuş testinden önceki gecenin yarısını titreyerek geçirdi. Margaret onu evlerinden sadece yedi kilometre uzaklıktaki piste götürürken endişeliydi. Merak etmesine gerek yoktu. Lander daha hava gemisine doğru yürürken değişmişti. Bütün o eski duygular üstüne hücum edip onu canlandırmış ve zihnini berrak ellerini titremez hale getirmişti.</p>

  <p>Uçmak onun için şahane bir terapi olmuş gibi görünüyordu ve bir parçası için bu doğruydu. Fakat Lander’ın beyni harman döveni gibi bölünmüş durumdaydı ve özgüvenini kazandıkça, özgüvenli yarısı öbür yarısından gelen patlamalara rağmen sükûnetini koruyordu. Hanoi ve Washington’daki aşağılanmaları, 1973’ün sonbaharında ve kışında beyninde daha da büyük yer kaplar oldu. Kendi imajıyla ona yapılan muamele şekli arasındaki zıtlık büyüdü ve daha iğrenç bir hale geldi.</p>

  <p>Karanlık saatlerde özgüveni onu teselli etmiyordu. Terliyordu, kâbuslar görüyordu ve iktidarsız kalmaya devam ediyordu. İçinde Lander’ın acılarıyla beslenen nefret dolu çocuğun adama fısıldadığı anlar gecelerdi.</p>

  <p><i>“Başka nelerine mal oldu? Ha? Margaret bir güzel uyuyor değil mi? Sen gittikten sonra bir şeyler yapıyor mudur? ”</i></p>

  <p><i>“Hayır. "</i></p>

  <p><i>“Aptal. Ona sorsana. ”</i></p>

  <p><i>“Sormak zorunda değilim. ”</i></p>

  <p><i>“Seni zavallı budala. ”</i></p>

  <p><i>“Kes sesini. ”</i></p>

  <p><i>“Sen orada hücrede ciyak ciyak bağırırken o burada birini beceriyordu. ”</i></p>

  <p><i>“Hayır. Hayır. Hayır. Hayır. Hayır. Hayır. ”</i></p>

  <p><i>“Sorsana ona. ”</i></p>

  <p>Ekim ayına doğru soğuk bir gecede sordu. Kadının gözleri yaş doldu ve odayı terk etti. Suçluluk duygusundan mıydı?</p>

  <p>Margaret’in ona sadık kalmadığı düşüncesine saplanıp kalmıştı. Eczacısına gidip kendisi yokken doğum kontrol haplarını muntazaman alıp almadığını sorduysa da bunun kendisini ilgilendirmeyeceği söylendi. Her başarısız denemesinin ardından, karısının yanında yatıp onun başka erkeklerle yaptıklarını düşünerek kendine işkence ediyordu. Bazen bu erkekler Buddy Ives’le Junior Atkins oluyordu, biri karısının üzerindeyken öbürü sırasını bekliyordu.</p>

  <p>Kızgın ve kuşkuluyken karısından uzak durmayı öğrendi ve bazı gecelerini garajdaki atölyesinde kara kara düşünerek geçirir oldu. Sakin gecelerinde ise onunla hafif konularda sohbet etmeye, günlük rutinine, çocukların okulda yaptıklarına ilgi duyuyormuş gibi yapmaya çalışıyordu.</p>

  <p>Margaret onun fiziksel sağlığına kavuşmasına ve işteki başarısına aldandı. Gayet iyi olduğunu düşündü. İktidarsızlığının da geçeğini söyledi. Eve dönmesinden önce Donanma danışmanının gelip bu konuda kendisiyle görüştüğünü söyledi. İktidarsızlık kelimesini kullanmıştı.</p>

  <p>Zeplinin 1974’teki ilk ilkbahar seferi Kuzeydoğuya olacaktı ve böylece Lander evde kalabiliyordu. İkinci sefer ise Doğu Sahili’nden Florida’ya doğruydu. Üç hafta evde olmayacaktı. Margaret’ın arkadaşlarından bazıları gidişinden bir gece önce parti verdiler ve Landerlerı da davet ettiler. Lander’ın keyfi yerindeydi. Partiye gitmeleri için ısrar etti.</p>

  <p>Sekiz çiftin bir araya geldiği hoş bir akşamdı. Yemek ve dans vardı. Lander dans etmedi. Esir aldığı bir grup kocaya hava gemilerinin bölme ve amortisör sistemlerini anlattı. Çok hızlı konuşuyordu ve alnı bir ter tabakasıyla kaplanmıştı. Dinleyicileri bakışlarını içkilerine dikmiş, o ise katener perdelerine geçmişti. Margaret'ın Çok dikkatli davrandığını düşünüyordu. Ama erkeklerin ilgisini adeta emdiğini görebiliyordu. Sanki derisinden içine alıyordu.</p>

  <p>Eve dönüş öfke içinde ve sessiz geçti.</p>

  <p>Sonunda evlerinin mutfağında Margaret onun sessizliğine daha fazla dayanamadı. “Niye başlamıyorsun bağırıp çağırmaya?” dedi. “Durma, söyle aklından geçenleri.”</p>

  <p>O arada yavru kedisi gelip Lander’in bacağına sürtündü. Kadın tekme atacağı korkusuyla hemen kucağına aldı hayvanı.</p>

  <p>“Söylesene ne yaptım Michael? Gayet güzel vakit geçirmiyor muyduk?”</p>

  <p>Öylesine güzeldi ki. Güzelliğiyle kendini mahkûm ediyordu. Lander bir şey demedi. Yüzüne bakarak hızla yaklaştı. Ona asla vurmamıştı, asla vuramazdı. Kedi yavrusunu kaptı ve lavaboya gitti. Margaret ne yaptığını anlayana kadar kedi çöp öğütücüsünü boylamıştı bile. Margaret lavaboya koştu, Lander’in düğmeye basmasına engel olmaya çalıştı. Öğütücünün içinde parçalanan kedinin sesini duyabiliyordu. Bütün o zaman boyunca Lander gözünü karısının yüzünden ayırmamıştı.</p>

  <p>Kadının çığlıkları çocukları uyandırdı. Margaret onların odasında uyudu. Gün ışıdıktan az sonra Lander’ın evden çıktığını duydu.</p>

  <p>Lander karısına Norfolk’tan çiçek gönderdi. Atlanta’dan telefonla aramaya çalıştı. Margaret telefonu açmadı. Lander kuşkularının yersiz olduğunu, hastalıklı hayal gücünün ürünü olduğunu anladığını söylemek istiyordu. Jacksonville’den karısına uzun bir mektup yazıp özür diledi; zalimce, haksızca, delice davrandığını bildiğini ve bir daha asla böyle davranmayacağını söyledi.</p>

  <p>Üç haftalık seferin onuncu gününde yardımcı pilot balonu iniş direğine indirirken bir anda ani bir rüzgâr esti ve hava gemisi onarım kamyonuna çarpınca dışını saran kumaş yırtıldı. Onarımlar yapılırken geminin bir gün ve bir gece devre dışı kalması gerekiyordu. Lander, Margaret’tan da hiç ses çıkmazken bir gün boyunca motel odasının duvarlarına bakmaya dayanamayacaktı.</p>

  <p>Newark’a giden uçağa atladı. Newark’ta bir evcil hayvan dükkânından güzel bir İran kedisi yavrusu aldı. Ev sessizdi, çocuklar kampa gitmişlerdi. Margaret’ın arabası garaj yolundaydı. Çaydanlığı kısık ateşte ısınıyordu. Lander ona kedi yavrusunu verip özür dileyecek ve sarılacaklardı, Margaret da onu affedecekti. Yavruyu kutusundan çıkarıp boynundaki kurdeleyi düzeltti. Merdivenden yukarı çıktı.</p>

  <p>Yabancı divana uzanmış, Margaret da ata biner gibi üstüne oturmuştu. İnip kalkarken göğüsleri zıplıyordu. Lander çığlık atana kadar onu görmediler. Kısa bir dövüş oldu. Lander daha tüm gücünü toplamamıştı ve yabancı iri biriydi. Ayrıca çevikti ve korkmuştu. Lander’ın şakağına iki yumruk indirdi ve Margaret’la birlikte kaçtılar.</p>

  <p>Lander oyun odasında yere oturup sırtını duvara dayadı. Açık ağzından kan geliyordu ve gözleri boş bakıyordu. Çaydanlığın düdüğü yarım saat boyunca öttü. Yerinden kıpırdamadı ve çaydanlık yanınca bütün evi yanık metal kokusu sardı.</p>

  <p>Acı ve öfke, beynin baş edebileceği seviyenin çok üstünde olunca tuhaf bir şekilde rahatlamak mümkündür ama kısmi bir ölüm gerektirir.</p>

  <p>Lander, kendisindeki ölümü hissedince korkunç, kanlı bir gagayla gülümsedi. Sanki ağzından ve burnundan ince bir duman halinde çıkıp gitmişti ölen parçası. Oh, geçmişti. Yarısı için.</p>

  <p>Adam Lander’ın kalıntıları biraz acı çekecek, tencerede kızaran kurbağa bacağı gibi biraz kıvrılıp büzülecek, rahatlamak için ağlayacaktı. Fakat bir daha asla öfkeyle çarpan kalbe diş geçiremeyecekti. Öfke bir daha kalbinden hiç çıkmayacaktı.</p>

  <p>Geride kalan parça öfkeyle yaşayabilirdi çünkü öfke içinde yaratılmıştı ve öfke onun elementiydi. Orada oksijenle gelişen bir memeli gibi gelişebilirdi.</p>

  <p>Kalkıp yüzünü yıkadı ve evden ayrılıp Florida’ya döndüğünde toparlanmıştı. Beyni yılan kanı kadar soğuktu. Artık kafasının içinde diyaloglar olmuyordu. Artık tek bir ses vardı. Adam gayet güzel işe yarıyordu çünkü çocuğun ona ihtiyacı vardı; onun seri beyni, akıllı parmakları çocuğa lazımdı. Kendi huzuruna kavuşmak için. Öldürerek ve öldürerek ve öldürerek ve öldürerek. Ve ölerek.</p>

  <p>Henüz ne yapacağını bilmiyordu ama haftalar boyunca kalabalık stadyumların üstünde asılı beklerken aklına geldi. Ve ne yapması gerektiğini anladığı anda imkânları araştırmaya başladı ve o imkânlardan önce Dahlia geldi. Ve Dahlia bu şeylerden bazılarını duydu, geri kalanların çoğunu da tahmin etti.</p>

  <p>Margaret’la âşığını evde buluşunu ve sonradan şiddete kapılışını anlattığında sarhoştu. Dahlia elinin kenarıyla kulağının üzerine vurup onu bayılttı. Sabah kadının ona vurduğunu hatırlamıyordu.</p>

  <p>Dahlia ondan emin olana kadar iki ay geçti. İki ay boyunca dinledi, yaptığı şeyi ve şemasını, uçuşunu, geceleri yanında yatışını seyretti.</p>

  <p>Emin olunca bütün bunları Hafız Najeer’e anlattı ve Najeer beğendi.</p>

  <p>Şimdi, patlayıcılar Leticia’nın istikrarlı 12 notluk hızla denizden Birleşik Devletlere doğru yaklaşırken bütün proje Kaptan Larmoso’nun ihaneti ve belki de bizzat Benjamin Muzi’nin ihaneti yüzünden tehlikedeydi. Larmoso, sandıkları Muzi’nin emriyle mi kurcalamıştı? Belki Muzi ön ödemenin üstüne yatmaya karar vermişti. Lander’la Dahlia’yı yetkililere satacak <a id="bookmark3"></a>ısı ve plastiği başka yere nakledecekti. Eğer öyleyse, pat layıcıları New York rıhtımında teslim almayı göze alamazlardı. Plastiği denizdeyken almaları lazımdı.</p>
</body>
</html>
