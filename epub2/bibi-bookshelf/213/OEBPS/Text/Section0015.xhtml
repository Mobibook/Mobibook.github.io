<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style11.css" rel="stylesheet" type="text/css" />
</head>

<body>
  <h1>-15-</h1>

  <p>Harry Logan, saatte bir yaptığı bekçi turuna çıkmış, hurda pikabıyla Birleşik Kömür Şirketi’nin arazisini çepeçevre dolaşıyordu. Sıra sıra dizilmiş buldozerlerle cüruf taşınan el arabalarına bakıyordu. Hırsızlarla sabotajcılara karşı iş başındaydı ama o güne dek bunların ikisinden de gelen olmamıştı. Kilometrelerce arazide kimsecikler yoktu. Her şey yolundaydı, dönüp gidebilirdi.</p>

  <p>Pennsylvania tepelerinde madencilerin açtığı koca çukuru izleyen toprak yola saptı. Pikabın arkasından kırmızı renkte toz toprak kalkıyordu. Devasa çukur on üç kilometre uzunluğunda, üç kilometre enindeydi ve o koca iş makineleri tepeleri yonttukça daha da büyüyordu. Haftada altı gün, günde yirmi dört saat dünyanın en büyük iş makinelerinden ikisi, karın deşen sırtlanlar gibi sürekli toprağı oyuyordu. Bir tek Şabat’ta duruyorlardı; çünkü Birleşik Kömür’ün patronu çok dindar biriydi.</p>

  <p>Günlerden pazardı ve arazide in cin top oynuyordu.</p>

  <p>Aynı zamanda, Harry Logan’ın birazcık ekstra para kazandığı gündü. Logan bir leşçildi ve yakında tümden madene kurban edilecek olan bölgede bir şeyler arıyordu. Her pazar, makine parkındaki görevini bırakıp buldozerlerin açtığı yoldan tepedeki küçük, terk edilmiş köye giderdi.</p>

  <p>Boş duran evler, camlan kıran vandallar yüzünden çiş kokardı. Ev sahipleri köyden ayrılırken kendilerince değerli olan her şeyi götürmüştü ama para edecek şeyler konusunda, Logan kadar duyarlı değildiler. O, doğuştan leşçildi. Eski moda tesisatlarda kaliteli kurşun bulunurdu. Elektrik düğmeleri de para ederdi. Ayrıca, duş armatürleriyle bakır teller vardı. Bunları toplayıp damadının hurdalığında satardı. Logan, bu pazar iyi iş çıkarmak istiyordu. Çünkü köyle maden arasında sadece on üç kilometre kalmıştı. İki hafta sonra, köy yerle bir olacaktı.</p>

  <p>Pikabı bir evin yanına geri geri yanaştırdı. Kontağı kapatınca, ortalığı derin bir sessizlik kapladı. Sadece yıkık dökük, penceresiz evlerde dolanan rüzgârın sesi duyuluyordu. Uçak sesini duyduğunda, pikaba alçıpan yığınını yüklemeye çalışıyordu.</p>

  <p>Kırmızı, dört kişilik Cessna, köyün üzerinden iki kez alçaktan geçti. Ağaçların arasından bakan Logan, madendeki toprak yola indiğini gördü. Böyle şeylere değer verse, küçük uçağın ustalıkla yere indirilmesini izlemekten zevk alırdı.</p>

  <p>Kafasını ve poposunu kaşıdı. Peki, ne isteyebilirdi bunlar? Belki de şirket denetçileriydi. Köyü denetlediğini söyleyebilirdi. Uçak, sık koru yüzünden görünmez olmuştu. Logan, ağaçların arasında dikkatle biraz aşağı indi. Uçağı yeniden gördüğünde, içi boştu. Tekerleklerine takoz konmuştu. Sol yanından sesler duyup sessizce o yana yürüdü. O yanda büyük, boş bir ahırla yanındaki otlak vardı. Orada, çalınmaya değer bir şey olmadığını çok iyi biliyordu. Ağaçların arasından bakınca, bileklerine kadar çıkan otların üstünde duran iki erkekle bir kadın gördü.</p>

  <p>Erkeklerden uzun olanı güneş gözlüğü takmış, kayak ceketi giymişti. Öbürü esmerdi ve yüzünde bir yara izi vardı. Erkekler, uzun bir kordon parçasını açıp ahırın yanından otlağa kadar belli bir mesafeyi ölçtüler. Kadın, kadastrocuların kullandığı ayaklı ölçüm aletini yere yerleştirdi. Uzun olan adam aletten bakarken, esmer olan boyayla ahır duvarına işaretler yaptı. Üçlü, klipsli bir not panosunun çevresinde toplanıp el kol hareketleri yaparak konuşmaya başladılar.</p>

  <p>Logan, korudan çıktı. Önce esmer olan gördü. Diğerlerine, onun duymadığı bir şeyler söyledi.</p>

  <p>“Ne yapıyorsunuz burada, millet?”</p>

  <p>Kadın, gülümseyerek:</p>

  <p>“Merhaba,” dedi.</p>

  <p>“Şirket kimliğiniz var mı?”</p>

  <p>Uzun olan adam:</p>

  <p>“Şirketten değiliz biz,” dedi.</p>

  <p>“Burası özel mülk, giremezsiniz. Ben de onun için buradayım, insanları uzak tutmak için.”</p>

  <p>Uzun adam:</p>

  <p>“Sadece birkaç fotoğraf çekecektik,” dedi.</p>

  <p>Logan, kuşkuyla:</p>

  <p>“Burada fotoğrafı çekilecek bir şey yok ki,” dedi.</p>

  <p>Kadın:</p>

  <p>“Var elbette,” diye araya girdi. “Ben...” Dudaklarını yaladı.</p>

  <p>“Özel türde bir dergi için kapak resmi çekiyoruz. Hani şu biraz cüretkâr olanlardan.”</p>

  <p>“Çıplakların olduğu dergilerden mi söz ediyorsunuz?”</p>

  <p>Uzun adam:</p>

  <p>“Biz, natürel yayınlar demeyi yeğliyoruz,” dedi. “Bu tür fotoğraflar da her yerde çekilmez.”</p>

  <p>Kadın gülerek:</p>

  <p>“Tutuklanabilirim,” dedi. Kadının güzelliğine diyecek yoktu.</p>

  <p>Logan:</p>

  <p>“Böyle şeyler için hava fazla soğuk,” dedi.</p>

  <p>“Zaten fotoğrafın adı, ‘Ürperen Tüyler’ olacak.”</p>

  <p>Bu arada esmer adam, elindeki kablo rulosunu aça aça ayaklı ölçüm aletinden ağaçlara doğru yürüyordu.</p>

  <p>“Dalga geçmeyin benimle, benim bu işten haberim yok. Bana buraya kimseyi sokma, dediler. Geldiğiniz yere gitseniz iyi olur.”</p>

  <p>“Yardımın karşılığında 50 dolara ne dersin? Yarım saate biter işimiz.” Uzun olan söylemişti bunları.</p>

  <p>Logan, bir an düşündü:</p>

  <p>“Eh, ama ben üstümü çıkarmam.”</p>

  <p>“Gerekmiyor zaten. Burada başka birileri var mı?”</p>

  <p>“Hayır. Kilometrelerce kimsecikler yok.”</p>

  <p>“Eh, işimize bakalım o zaman.” Adam, elli doları uzattı. “Ne o, beğenmedin mi?”</p>

  <p>“Yok yok...”</p>

  <p>“Niye dik dik bakıyorsun öyleyse?” Adamın yanında duran kadın, tedirgin bir şekilde dönüp arkasına baktı.</p>

  <p>Logan:</p>

  <p>“Kötü bir niyetim yoktu,” dedi. Adamın gözlük camlarında kendi yansımasını görüyordu.</p>

  <p>“Siz ikiniz uçaktan büyük kamerayı getirin, ben de bu beyefendiyle hazırlıkları bitireyim.” Esmer adamla kadın, ağaçların arasında gözden yittiler.</p>

  <p>“Adın ne?”</p>

  <p>“Logan.”</p>

  <p>“Pekâlâ Bay Logan, birkaç tane tahta getirip ahır duvarının ortasında yere koyar mısın? Kadın, onların üstünde duracak.”</p>

  <p>“Ne?”</p>

  <p>“Şuraya, tam ortaya birkaç tahta koy, diyorum. Yer soğuktur. Hem de ayakları otların arasında kaybolmasın. Bazı insanlar, ayak meraklısıdır.”</p>

  <p>Logan tahta ararken, uzun adam ölçüm aletini alıp tuhaf görünüşlü kavisli bir nesneyi tripoda bağladı. Dönüp Logan’a seslendi:</p>

  <p>“Yok yok, tahtaları üst üste koy.” Parmaklarıyla bir çerçeve oluşturup içinden Logan’a baktı. “Şimdi sen bir çık üstüne de ayarım doğru mu bir bakayım. Tamam, öyle dur, kıpırdama. İşte onlar da geliyorlar.” Uzun adam, ağaçların arasında yitti.</p>

  <p>Logan, boynunu uzatıp başını iki yana çevirerek esnetti. Bir an için, beyni parlayan flaşı algıladı ama patlama sesini duyma fırsatı olmadı. Yirmi okla parçalandı ve patlamanın şiddetiyle ahır duvarına yapıştı.</p>

  <p>Lander, Fasil ve Dahlia, dumanların arasından koşarak geldiler. Fasil:</p>

  <p>“Öğütülmüş et,” dedi.</p>

  <p>Gevşemiş cesedi çevirip sırtına baktılar. Çabucak ahır duvarının fotoğraflarını çektiler. İçeri göçmüş, dev bir kevgire dönmüştü. Lander, delikten ahıra girdi. Arka arkaya fotoğraf çekti. Fasil:</p>

  <p>“Çok başarılı,” dedi.</p>

  <p>Cesedi ahıra sürüklediler. Çevreye benzin döktüler. Üstüne kuru tahta parçalarını yerleştirip benzini ahırdan yirmi metre öteye dek dökmeyi sürdürdüler. Yangın içeride başladı. Etkisini yüzlerinde hissettiler.</p>

  <p>Cessna gökyüzünde uzaklaşırken, ahırdan kara dumanlar yükseliyordu. Fasil, sesini duyurmak için arka koltuktan uzanıp:</p>

  <p>“Burayı nasıl buldun?” dedi.</p>

  <p>Lander:</p>

  <p>“Geçen yıl dinamit patlatılan yerleri aradım,” dedi.</p>

  <p>“Yetkililer hemen gelir mi sence?”</p>

  <p>“Hiç sanmam. Burada hep patlama oluyor.”</p>
</body>
</html>
