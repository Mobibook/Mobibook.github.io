<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Bir</h3>

  <p class="p1">Çok gerilere, yirmi yıl kadar öncesine gidiyor. Bütün yaşamım boyunca bir şey aramıştım ve nerede bunun ne olduğunu söylemeye çalışan biri varsa ona dönmüştüm. Onların cevaplarını da kabul etmiştim; çoğu kez benimkiyle ve hatta kendi içlerinde de kendileriyle zıtlık içinde olsalar bile. Safdildim ben. Kendimi arıyordum da, kendim hariç herkese benim, yalnızca benim cevaplandıracağım sorular soruyordum. Benden başka herkesin sanki doğuştan bildikleri şu gerçeği kafama sokabilmem çok uzun zaman aldı ve bana çok pahalıya mal oldu: Ben, hiç kimse değil kendimdim. Ama önce görülmeyen bir adam olduğumu keşfetmem gerekmişti.</p>

  <p>Ama yine söylüyorum, bir doğa ya da tarih garibesi değilim ben. Beklenilmeyen bir şey olmadıkça (ya da beklenilenden başka bir şey olmadıkça) kaderim seksen beş yıl önce çizilmişti benim. Dedelerimin, ninelerimin köle oluşundan utanmıyorum. Yalnız bir zamanlar utanmış olduğum için utanıyorum. Seksen beş yıl kadar önce, özgür oldukları, kamu yararını ilgilendiren her şeyde, toplumsal olan her şeyde ülkemizin öteki insanlarıyla ortak oldukları, bir elin parmakları kadar ayrı oldukları söylendi onlara. Onlar da inandılar buna. Çok sevindiler. Yerlerinden kıpırdamadılar, sıkı çalıştılar ve aynı şeyleri yapsın diye babamı büyüttüler. Ama büyükbabam başkasına benzemeyen bir insandır. Garip bir ihtiyardı büyükbabam; benim de ona çektiğimi söylerler. Belayı başlatan da oydu. Ölüm döşeğinde babamı yanına çağırdı, “Oğul, ben bu dünyadan göçtükten sonra savaşı sonuna kadar götürmeni, hiç bırakmamanı istiyorum. Bugüne kadar söylemedim sana ama; bizim hayatımız bir savaştır, bense ta doğduğum günden beri bir haindim. Yeniden Kuruluş döneminde tüfeğimi elimden bıraktığım günden beri düşman ülkesinde bir casustum. Başın aslanın ağzında yaşa. Onları ‘evet’lerle yen, sırıtışlarla kuyularını kaz, ölüme ve yıkıma kadar onlarla uyum içinde ol, kusuncaya kadar seni yutmalarına ses çıkarma” dedi. İhtiyarın aklını kaybettiğini sandılar. İnsanların en yumuşak başlısıydı. Daha küçük çocuklar odadan dışarıya çıkarıldı, perdeler indirildi, lambanın alevi öyle kısıldı ki, fitilin üzerinde ihtiyarın nefes alışı gibi çıtırtılar başladı. “Bunu çocuklara da öğret,” diye fısıldadı öfkeyle, sonra öldü.</p>

  <p>Ama bizimkiler onun ölümünden çok, son sözlerinden dehşete düştüler. Hiç ölmemiş gibiydi sanki; sözleri o kadar endişelendirmişti onları. Söylediklerini unutmam konusunda kesin dille uyardılar beni; gerçekten de, aile ortamının dışında ilk kez ağzıma alıyorum bunları. Ama çok büyük bir etki yapmıştı benim üzerimde. Ne demek istediğini hiçbir zaman kesin olarak anlayamadım. Büyükbabam, hiçbir zaman ortalığı karıştırmamış, kendi halinde sessiz bir ihtiyardı; ama gel gör ki, ölüm döşeğinde kendisinin bir hain, bir casus olduğunu söylemiş ve bu sessizliğinden tehlikeli bir hareketmiş gibi söz etmişti. Bu, aklımın gerisinde, cevaplandırılmamış halde yatan bir soru olarak kaldı hep. Ve ne zaman işlerim iyi gitse, büyükbabamı hatırlar, kendimi suçlu, rahatsız hissederdim. Kendime rağmen onun nasihatini yerine getiriyormuşum gibi bir şeydi bu. İşin daha da kötü yanı, herkes bunun için seviyordu beni. Kasabanın bembeyaz, kar gibi adamları övüyorlardı beni. İyi huylu, örnek bir kişi olarak kabul ediyorlardı beni, tıpkı büyükbabam gibi. Benim çözemediğim şeyse, ihtiyarın bunu bir <i>ihanet</i> olarak tanımlamış olmasıydı. Ne zaman davranışımdan dolayı beni övseler, şu ya da bu şekilde beyazların arzularına gerçekten karşı bir şey yapıyormuşum; anlamış olsalar tam tersine hareket etmemi isteyeceklermiş; ters ve rezil bir adam olmam gerekirmiş; aldatılmış olmalarına, kendilerinin istedikleri gibi hareket ettiğimi sanmalarına rağmen bu -ters ve rezil bir insan olmam yani- tam da kendilerinin istediği bir şeymiş gibi bir suçluluk hissederdim. Bir gün bana bir hain gibi bakacaklar ve ben de mahvolacakmışım korkusu veriyordu bana bu. Başka türlü hareket etmekten daha çok korkuyordum; çünkü hiç sevmezlerdi. İhtiyarın sözleri bir lanetti sanki. Okulu bitirdiğim gün, alçakgönüllülüğün gelişimin sırrı, hatta ondan da öte özü olduğunu anlatan bir konuşma yaptım. (İnandığımdan filan değil -büyükbabam güzümün önünde öylece dururken nasıl inanabilirdim buna?- işe yaradığına inandığım için böyle dedim.) Çok beğenildi. Herkes beni göklere çıkarıyordu, aynı konuşmayı kasabanın önde gelen beyazlarının toplantısında da yapmaya çağırdılar. Bizimkiler için bir zaferdi bu.</p>

  <p>Toplantı, kasabanın en iyi otelinin balo salonundaydı. Oraya vardığımda toplantının benim için olmadığını öğrendim, sıradan bir eğlenceymiş; nasıl olsa orada bulunduğuma göre, o geceki eğlencenin bir bölümü olan bazı okul arkadaşlarım arasında düzenlenen çoklu dövüşe katılabileceğimi söylediler. Dövüş en baştaydı.</p>

  <p>Kasabanın bütün kodamanları smokinlerini giymiş oradaydılar; büfedeki yiyeceklere aç kurtlar gibi saldırıyorlar, bira, viski içip koyu renkli purolar tüttürüyorlardı. Yüksek tavanlı geniş bir salondu. Sandalyeler hemen oracıkta kurulan bir boks ringinin üç yanına düzgün sıralar halinde dizilmişti. Dördüncü yan boştu; döşemesi cilalanmış, pırıl pırıl yanıyordu o tarafın. Yeri gelmişken söyleyeyim, bu dövüş içime bir korku düşürmüştü. Dövüşmekten hoşlanmadığımdan değil, dövüşe katılacak öteki arkadaşları fazla umursamadığımdan. Kafalarını karıştıracak büyükbaba lanetleri yokmuş gibi gözüken kuvvetli oğlanlardı. Güçlerini kuvvetlerini kimse yadsıyamazdı. Ayrıca, böyle bir dövüşe katılmanın benim konuşmamın değerini düşüreceğinden de korkuyordum. Görülmezlik öncesi o günlerde kendimi, içinde neler neler yatan bir Booker T. Washington olarak görüyordum. Ama <i>öbür</i> arkadaşlar da bana pek aldırmıyorlardı; dokuz kişiydiler. Kendi hesabıma, onlardan üstün görüyordum kendimi, hepimizin bir arada hizmetçi asansörüne tıkılmış olmamızdan hiç de hoşlanmamıştım. Onlar da benim orada bulunmamdan hoşlanmamışlardı. Gerçekten de, asansörle, yumuşak ışıkların aydınlattığı katları birer birer yukarı çıkarken, oyuna katılmakla kendi arkadaşlarından birini o geceki işinden ettiğimi söylediler.</p>

  <p>Asansörden, rokoko tarzında döşeli bir hole çıktık, oradan da bir bekleme odasına götürüldük; bize dövüş elbiselerimizi giymemizi söylediler. Her birimize birer boks eldiveni verildi, büyük aynalı bir salona götürüldük; etrafımıza dikkatle bakarak, odanın o gürültüsü içinde ne olur ne olmaz işitiliriz diye birbirimizle fısıldaşarak içeriye girdik. Puro dumanı sis gibi kaplamıştı ortalığı. Viski daha şimdiden tutmuştu kafaları. Kasabanın en önemli kişilerinden bazılarını çakırkeyif görmek şaşırttı beni. Hepsi oradaydı; bankerler, avukatlar, yargıçlar, doktorlar, itfaiye şefleri, öğretmenler, tüccarlar. Gözde papazlardan biri bile oradaydı. Ön tarafta bizim göremediğimiz bir şey devam ediyordu. Bir klarnet sesi duygulu duygulu titriyordu; adamlar ayaktaydı, heyecanla öne doğru eğilmişlerdi. Sıkışık, küçük bir gruptuk biz: Bir araya toplanmış, vücutlarının çıplak üst kısımları birbirine dokunan ve daha şimdiden terden parıl parıl; öndeki kodamanlar gördükleri şeyden gittikçe daha çok heyecanlanırken, biz hâlâ bir şey göremiyorduk. Birden, benden oraya gelmemi isteyen okul müdürünün, “Gündüz fenerleri geldi, baylar! Küçük gündüz fenerleri geldi!” diye bağırdığını işittim.</p>

  <p>Balo salonunun daha da kuvvetle tütün ve viski koktuğu ön tarafına doğru koşturdular bizi. Sonra da ortaya sürüldük. Donumu ıslatmıştım neredeyse. Kimisi düşmanca, kimisi keyifli yüzlerden oluşan bir orman çevirmişti etrafımızı; ortada, tam karşımızda harika bir sarışın duruyordu, çırılçıplak. Ölüm sessizliği kaplamıştı ortalığı. Soğuk bir yelin geçtiğini hissettim sırtımdan. Geri dönüp kaçmak istedim; ama arkamı, etrafımı hep insanlar sarmıştı. Oğlanlardan kimisi başlarını öne eğmiş, titreyerek duruyorlardı öylece. Saçma bir suçluluk ve korku dalgasına kapıldım. Dişlerim takırdıyordu; tüylerim diken dikendi; dizlerimin bağı çözülmüştü. Ama kendime rağmen gözlerimi ayıramıyordum ve bakıyordum kadına. Kör olacağımı bilsem de bakardım. Saçlar, tombul, küçük sirk bebeklerininki kadar sarı; yüz, sanki soyut bir maske olmak istermiş gibi kat kat pudralı, allıklı; gözler, çukur ve maymun kıçı renginde soğuk bir maviye boyalı. Gözlerim kadının vücudu üzerinde ağır ağır dolaştıkça, içimden, yüzüne tükürmek geldi. Göğüsleri sımsıkı, East Indian tapınaklarının kubbeleri gibi yuvarlaktı; incecik derisini ve pembe, dimdik göğüs uçlarının etrafında çiğ taneleri gibi parlayan, inciye benzeyen ter tomurcuklarını görecek kadar yakınında duruyordum. Bir, odadan kaçayım, yer yarılsın da içine gireyim, bir, gideyim vücudumla örtüp onu kendi gözlerimden de, başkalarının gözlerinden de saklayayım istiyordum; kadife gibi kalçalarına dokunayım, okşayayım, yok edeyim, seveyim ve öldüreyim onu, saklanayım ondan; ama yine de, göbeğinin üzerinde küçük Amerikan bayrağının boyandığı yerin altını, kalçalarının bir büyük V harfi yaptığı yeri okşayayım istiyordum. Odada, onca kalabalığın içinde, duygusuz, donuk gözleriyle yalnızca beni gördüğü düşüncesine kapıldım.</p>

  <p>Sonra, iç gıcıklayıcı ağır bir hareketle dans etmeye başladı; yüzlerce purodan çıkan duman, tüllerin en incesiyle sarıyordu vücudunu. Gri ve korkunç bir denizin azgın yüzünden bana seslenen, tüller içinde çok güzel bir peri kızına benziyordu. Kendimden geçmiştim. Sonra klarnetin çaldığını ve kodamanların bize bağırdıklarını fark ettim. Kimisi bakıyoruz, kimisi de bakmıyoruz diye bağırıyordu. Sağımda bir oğlanın bayıldığını gördüm. Aynı anda bir adam masanın birinden gümüş bir sürahi kaptı, düşen oğlana yaklaşıp buzlu suyu boşalttı üstüne, ayağa kaldırarak içimizden iki kişiyi destek olmaya zorladı ona; oğlanın başı öne düşmüştü, kalın mavimsi dudaklarından iniltiler geliyordu. Bir başka çocuk eve gideyim diye yalvarmaya başladı. Klarnetin insanı baştan çıkaran hafif iniltilerine cevapmış gibi vücudundan dışarı fırlamış kabarıklığı gizleyeme yecek kadar küçük, koyu kırmızı dövüş pantalonu giymiş grubun en iri çocuğuydu bu. Boks eldivenleriyle gizlemeye çalışıyordu kendini.</p>

  <p>Bu arada sarışın kadın, bir yandan büyülenmiş gibi kendisini seyreden kodamanlara, diğer yandan korkumuza hafifçe gülümseyerek dans etmeye devam ediyordu. Kadını aç gözlerle izleyen, dudakları sarkmış, ağzından salyalar akan bir tüccar ilişti gözüme. Koca göbeğinin şişirdiği gömleğinin önünde elmas düğmeler görünen iri bir adamdı bu; sarışının kıvrılan kalçalarını her sağa sola atışında, eliyle kel kafasındaki seyrek saçları tarıyordu; yukarı kalkmış kolları, sarhoş bir Himalaya ayısınınkine benzer hantal gövdesiyle göbeğini ağır ve iğrenç bir şekilde döndürüyordu. Tamamen büyülenmişti bu yaratık. Müzik hızlanmıştı. Dans eden kadın, yüzünde hareketleriyle ilgisiz bir ifade, kendini oradan oraya attıkça adamlar ona dokunmak için uzanmaya başladılar. İri, etli parmaklarının yumuşak bedene gömüldüğünü görebiliyordum. Bazılarıysa engel olmaya çalışıyordu bunlara; kadın, onlar kendini kovaladıkça, cilalanmış döşeme üzerinde kayarak, kaçarak, ustalıklı, ince daireler çiziyordu ortalıkta. Herkes çıldırmıştı. Onlar kadının arkasından gülerek, uluyarak koştukça sandalyeler parçalanıyor, etrafa içkiler saçılıyordu. Tam bir kapıya vardığı sırada yakaladılar onu, yukarı kaldırdılar, kolejlerde oğlanların birbiriyle şakalaşırken yaptıkları gibi havaya fırlattılar. Hiç bozmadığı gülümsemesiyle kırmızı dudaklarında, gözlerinde korkuyu ve nefreti gördüm; kendimde, bazı çocuklarda gördüğüm korkuyu ve dehşeti. Ben seyrederken onu iki kez daha fırlattılar havaya, yumuşak göğüsleri havada yassılmış gibi geldi bana; bacakları dehşetle sağa sola fırlıyordu dönerken. Biraz daha aklı başında olanlar kaçmasına yardım ettiler. Bense, kalan çocuklarla birlikte bekleme odasına yönelerek ayrıldım oradan.</p>

  <p>Bazıları hâlâ bağırıyordu, isteri içindeydiler. Fakat tam biz salondan ayrılırken durdurdular, ringe girmemizi emrettiler. Söyleneni yapmaktan başka ne gelirdi elimizden! Onumuz da, gerilmiş iplerin altından ringe çıktık; geniş, beyaz kumaşlarla gözlerimizi bağlattık ister istemez. Adamlardan biri bize karşı biraz daha sevgi duyuyor olmalı ki, sırtımızı iplere vermiş ayakta dururken neşelendirmeye çalışıyordu bizi. Birkaçımız sırıtmaya çalıştı. Birisi, “Şuradaki oğlanı görüyor musun?” dedi, “Çıngırak çalınca doğru ona koşup midesi budur diye yükleneceksin. Beceremezsen ben senin hesabını görürüm sonra. Bakışlarını hiç beğenmiyorum o oğlanın.” Her birimize aynı şey söyleniyordu. Gözlerimizin bağlanması bitti. O sırada bile söylevimi kendi kendime tekrarlamaktaydım. Her sözcük alev gibi parlaktı kafamda. Kumaşın gözümü sıktığını hissettim; gevşetirim umuduyla kaşlarımı, alnımı gerdim.</p>

  <p>Ama aniden kör bir korku nöbetine yakalandım. Karanlığa alışkın değildim. Sanki, içerisi zehirli yılanlarla dolu, zifiri karanlık bir odadaydım. Dövüşün başlaması için durmadan bağıran, bağırmaktan kısılmış sesleri duyuyordum.</p>

  <p>“Hey! Haydi başlasanıza!”</p>

  <p>“Bırakın şu koca Zenci’yi geberteyim!”</p>

  <p>Biraz olsun tanıdık olan bir ses duyup güven kazanmak ister gibi okul müdürünün sesini yakalamak için kulaklarımı diktim.</p>

  <p>Birisi, “Bırakın şu kara orospu çocuklarını bana!” diye bağırdı.</p>

  <p>“Hayır, Jackson, dur!” diye haykırdı bir başka ses. “Hey, yardım edin bana da Jack’i tutayım.”</p>

  <p>Birinci ses, “Şu zencefil karası Zenci’yi bir elime geçireyim, kolunu bacağını ayıracağım,” diye bağırıyordu.</p>

  <p>Ringin iplerine yaslanmış, titriyordum. Çünkü o günlerde zencefil karası dedikleri renkteydim ben de; bir yakalarsa, beni dişlerinin arasında gevrek bir zencefil şekeri gibi çatur çutur yiyecekmiş gibi geldi bana.</p>

  <p>Bir kavgadır sürüp gidiyordu ortalıkta. Sandalyeler tekmeleniyordu; korkunç bir çabayla hırıldadığını işitiyordum etrafımda seslerin. Görmek; bugüne kadar duymadığım bir istekle, görmek istiyordum yanımı yöremi. Ama gözlerimdeki bağ, deriyi buruşturan kalın bir yara kabuğu kadar sıkıydı; onu birazcık aralamak için eldivenli ellerimi kaldırınca bir ses bağırdı, “Yo, yo, olmaz kara piç! Dokunma ona!”</p>

  <p>“Çıngırağı çal; yoksa Jackson gebertecek Zenci’yi” diye o ani sessizlikte top gibi patladı bir ses. Ve çıngırağın çaldığını, ayak seslerinin sürünerek ilerlediğini duydum.</p>

  <p>Bir eldiven kafamda şapladı. Yanımdan geçen birisiyle sertçe çarpıştık, olduğum yerde döndüm; kolum, parmak uçlarımdan omuzlarıma kadar elektriğe tutulmuş gibi sarsıldı. Sonra, öteki dokuz çocuğun hepsi derhal bana dönmüş gibi geldi. Ben elimden geldiği kadar geriye çekilmeye, kendimi korumaya çalışırken dört bir yandan yumruklar yağıyordu. O kadar çok yumruk yiyordum ki, acaba ringde gözü bağlı tek dövüşçü ben miyim dedim kendi kendime; yoksa Jackson denilen herif sonunda yakalamış mıydı beni.</p>

  <p>Gözlerim bağlı, artık hareketlerimi kontrol edemiyordum. Rezil olmuştum. Bir bebek gibi, sarhoş bir insan gibi yuvarlanıp duruyordum ortada. Duman daha da koyulaşmıştı etrafta; her vuruşta ciğerlerim kuruyor, birbirine yapışıyormuş gibi oluyordu. Tükürüğüm acı, kızgın bir zamk olmuştu. Başıma bir eldiven yedim; ağzım sıcak kanla doldu. Her yer kandı. Vücudumda hissettiğim ıslaklığın kan mı, ter mi olduğunu bilemiyordum. Ense köküme sert bir darbe indi. Dengemi yitirdim, başım yere çarptı. Göz bağının arkasındaki kapkara dünyayı mavi şimşekler doldurdu. Yenilmiş, kendimden geçmiş gibi yaparak yüzükoyun uzandım; ama bazı ellerin beni yakaladığını ve ayağa kaldırdığını hissettim. “Devam et, Araboğlu! Dövüşe devam!” Kollarım kurşun gibi ağırlaşmıştı; başım çatlıyordu darbelerin altında. İplere doğru yolu zor buldum ve tutundum soluk almaya çalışarak. Vücudumun tam ortasına bir yumruk indi, tekrar kaybettim kendimi; karnıma sokulmuş bir bıçaktı sanki duman. Etrafımda dönüp duran bacaklarla bir o yana bir bu yana itile kakıla nihayet ayağa kalkabildim ve birden terden ıpıslak kara vücutların duman mavisi bir hava içinde sarhoş dansörler gibi, darbelerin hızlı, davul gibi seslerine uyarak sallandıklarını gördüğümü fark ettim.</p>

  <p>Herkes delicesine dövüşüyordu. Tam bir kargaşaydı. Herkes herkesle dövüşüyordu. Hiçbir grup uzun süre birbiriyle dövüşmüyordu. İki, üç, dört kişi bir kişiyi dövüyor, sonra onlar da birbirlerine dönüp, saldırıyorlardı. Darbeler belden aşağıya, böbreklere iniyordu; eldivenli ellerin kimi açık, kimi sıkılıydı. Şimdi gözlerim kısmen açık olduğu için o kadar korku duymuyordum. Dikkatle hareket ediyordum, yumruklardan sakınmaya çalışıyor ama dikkati çekmemek için ara sıra da yumruk yiyerek gruptan gruba dövüşerek gidiyordum. Çocuklar, başlarını omuzlarının içine çekmiş, kollarını sinirli sinirli germiş; yumrukları, üstün duyarlıklı sümüklüböceklerin düğme şeklindeki duyargaları gibi dumanla dolu havayı yoklayarak, en yumuşak yerlerini korumak için çömelen, kör, ihtiyatlı yengeçler gibi eğilerek yürüyorlardı. Bir köşede çılgın gibi havayı yumruklayan bir oğlan çarptı gözüme; yumruğunu ring demirlerinden birine hızla vurunca acıyla bağırdığını işittim. Bir an, elini tutarak yere eğildiğini, sonra savunmasız kafasına bir yumruk yiyince yere yıkıldığını gördüm. Bir gruptan ötekine, içlerine kayıp bir yumruk attıktan sonra körü körüne bana sallanmış yumrukları karşılamak için başkalarını o kargaşanın içine iterek dışarı kaçıyordum. Duman bir işkenceydi; ne raund, ne soluk almak için üç dakikalık ara çanları vardı. Oda etrafımda dönüyordu; etrafı gergin beyaz yüzlerle çevrili ışıklardan, dumandan ve terli vücutlardan bir girdap. Ağzımdan burnumdan kan akıyordu, kan içinde kalmıştı göğsüm.</p>

  <p>Adamlar boyuna bağırıyorlardı, “Vur karaoğlan! Bağırsaklarını dök onun!”</p>

  <p>“Çenesine! Öldür onu! Öldür o koca oğlanı!”</p>

  <p>Yalandan yere düşerken, sanki ikimiz de bir yumrukla yere düşmüşüz gibi yanıma boylu boyunca yıkılan bir çocuk gördüm; onu yere yıkan iki kişi üzerine atıldı çocuğun; altı lastik, üstü bez bir pabucun kasıklarına indiğini gördüm. Bir mide bulantısı içinde yuvarlanıp uzaklaştım oradan.</p>

  <p>Biz ne kadar sert dövüştüysek adamlar o kadar korkutucu oluyorlardı. Bir de konuşmamı düşünmeye başlamaz mıyım yeniden? Nasıl gidecekti acaba? Yeteneğimin farkına varacaklar mıydı? Ne vereceklerdi bana?</p>

  <p>Çocukların birbiri ardınca ringi terk ettiklerini fark ettiğim sırada makine gibi dövüşüyordum; meçhul bir tehlikeyle tek başıma karşı karşıya bırakılmış gibi paniğe kapıldım. O zaman anladım. Çocuklar kendi aralarında anlaşmışlardı. Ringde son kalan iki kişinin ödülü kazanmak için sonuna kadar dövüşmesi âdetmiş. Çok geç anladım bunu. Çan çalınca smokinli iki adam ringe sıçradı, göz bağlarını çözdü. Kendimi Tatlock’ın, grubun en iri çocuğunun karşısında buldum. Mideme bir ağrı girdi. Çanın sesi daha kulaklarımdan gitmemişken yeniden çaldı ve onu hızla üzerime yürürken gördüm. Başka hiçbir şey düşünmeden tam burnunun ortasına yapıştırdım yumruğu. O, dayanılmaz ter kokusuyla gittikçe yaklaşıyordu. Kara bir boşluktu yüzü, sadece gözleri canlıydı; bana karşı nefretle doluydu, hepimizin başına gelen şeyin dehşetinden parıl parıldı. Korkmaya başladım. Konuşmamı yapmak istiyordum ben; o ise döverek bu fırsatı elimden almak ister gibi üstüme üstüme geliyordu. Darbelerini geldikçe karşılayarak vurdum, vurdum, vurdum. Birden ani bir içgüdüyle hafif bir darbe indirdim ve birbirimize girdiğimiz sırada fısıldadım. “Yere yıkılmış gibi yap, ödül senin olsun.”</p>

  <p>Boğuk, boğuk, “Kıçını kıracağım senin” diye fısıldadı.</p>

  <p>“<i>Onlar</i> için mi?”</p>

  <p>“<i>Kendim</i> için, orospu çocuğu!”</p>

  <p>Birbirimizden ayrılmamız için bağırıyorlardı. Tatlock, bir darbeyle yana doğru savurdu beni ve sarsılan bir film makinesinin dönen bir sahneyi tarayışı gibi mavi gri duman bulutu arkasında dehşetle çömelmiş bağıran kırmızı yüzleri gördüm. Bir an dünya dalgalandı, aktı, sonra kafam açıldı; Tatlock önümde sıçrıyordu. Gözlerimin önünde sallanan gölge, hızlı hızlı çalışan sol eliydi. Öne doğru düşerken, başım ıslak omzunda, fısıldadım.</p>

  <p>“Beş dolar da fazlası var.”</p>

  <p>“Has’tir!”</p>

  <p>Ama kasları birazcık yumuşar gibi oldu ben yüklenince. “Yedi?” dedim soluk soluğa.</p>

  <p>“Anana ver onu” dedi, ciğerimi sökercesine bir yumruk savurarak.</p>

  <p>Hâlâ tutuyordum onu, bir tos vurdum ve uzaklaştım. Yumruk bombardımanına tutuldum birden. Umutsuz bir korku içinde dövüşmeye çalışıyordum. Konuşmamı yapmaktan başka istediğim bir şey yoktu dünyada; çünkü şunu hissetmiştim: Ancak bu adamlar doğru olarak ölçebilirlerdi benim yeteneğimi. Oysa bu budala soytarı tutmuş bu fırsatın içine ediyordu şimdi. Daha dikkatli dövüşmeye başlamıştım artık, yumruk atmak için sokuluyor, son hızla geriye çekiliyordum. Çenesine güzel bir yumruk vurdum, bu kez o sendeledi; ta, yüksek perdeden bir sesin, “İyi ki koca oğlana oynamışım,” dediğini duyana kadar.</p>

  <p>Bunu duyar duymaz kendime olan güvenimi yitirir gibi oldum. Aklım karıştı: Dışarıdan gelen bu sese karşı, yenmek için çalışmalı mıydım? Konuşmamın aleyhine olmaz mıydı bu, alçakgönüllülüğün, direnmemenin zamanı değil miydi şimdi? Sağa sola sıçrayıp dururken başıma yediğim bir yumrukla sağ gözüm, kutudan fırlayan zemberekli kuklalar gibi dışarı uğradı ve ikilem çözüldü kafamda. Yere düşerken oda kıpkırmızı bir renk aldı. Düşlerdeki düşüşler gibiydi; döşeme beni karşılamak için sabırsızlanıp yarılırken, vücudum zayıf bir halde ve nereye konacağını bilemeyerek kararsız uçtu. Bir an sonra ulaştım ona. Uykuda gibiydim; biri BEŞ diyordu yüksek sesle. Kendi kanımdan koyu kırmızı bir noktanın parıldayan ve minderin kirli gri dünyasına dalan bir kelebek şekline girişini bir bulanıklık içinde seyrederek uzamyordum yerde.</p>

  <p>Ses ağır ağır sayarak ON’a vardığında yerden kaldırıldım, bir sandalyeye sürüklendim. Korku ve şaşkınlık içinde oturuyordum. Gözüm acıyor, yüreğimin her atışında şişip şişip iniyordu; ben hâlâ, konuşmama izin verirler mi bundan sonra, diye düşünüyordum. Terden sırılsıklamdım, ağzım hâlâ kanıyordu. Duvar boyunca sıralanmıştık şimdi. Öteki çocuklar Tatlock’ı kutlarlarken beni görmezden geliyorlar, ne kadar para alacakları üzerinde fikir yürütüyorlardı. Bir oğlan ezilmiş elini tutarak ağlıyordu. İleriye bakınca, beyaz ceketli uşakların portatif ringi kaldırdıklarını ve sandalyelerin ortasındaki boşluğa kare şeklinde bir hah serdiklerini gördüm. Belki de konuşmamı yapmam için bir yer hazırlıyorlardır, diye düşündüm.</p>

  <p>Sonra T.Y. (tören yöneticisi) bizi çağırdı, “Buraya gelin çocuklar, paralarınızı alın.”</p>

  <p>Adamların, sandalyelerinde güle konuşa bekledikleri yere doğru koştuk. Hepsi dost görünüyordu şimdi.</p>

  <p>“Orda, halının üzerinde,” dedi adam. Halının, çeşitli irilikte bozuk paralarla kaplı olduğunu gördüm; birkaç tane de buruşturulmuş kağıt para vardı. Fakat beni asıl heyecanlandıran, oraya buraya serpilmiş altınlar oldu.</p>

  <p>“Çocuklar, hepsi sizin,” dedi adam. “Ne kaparsanız sizin.”</p>

  <p>Kumral birisi, gizlice göz kırparak bana, “Doğru, Sambo,” dedi.</p>

  <p>Acımı unutup heyecanla titredim. Altınları ve kağıt paraları alırım diye düşündüm. İki elimi de kullanırım. Altınları almalarını önlemek için yanıma yaklaşanı iter kakarım.</p>

  <p>Adam emretti, “Halının etrafında yere çömelin şimdi! Ben işaret verinceye kadar kimse dokunmayacak halıya.”</p>

  <p>“Bu iyi,” dendiğini işittim bir yerden.</p>

  <p>Adamın dediği gibi kare şeklindeki halının etrafına diz çöktük. Adam çilli elini ağır ağır kaldırdı; gözlerimizle elini izliyorduk.</p>

  <p>“Şu zencilere bakın, sanki dua edecekler,” dendiğini duydum.</p>

  <p>Adam, “Hazır... Çık!” dedi. Halının mavi deseni üzerinde duran sarı bir paraya saldırdım, dokundum paraya ve çevremdeki diğer çocuklar gibi ben de çığlığı bastım şaşkınlıktan. Çılgınca elimi geri çekmeye çalışıyor fakat kurtulamıyordum bir türlü. Kızgın, zorlu bir güç vücudumda delicesine koşuyor, ıslak bir fare gibi sarsıyordu beni. Hah elektrikliydi. Kendimi zorla kurtardığımda başımdaki saçlarım dimdikti. Kaslarım boyuna oynuyor, sinirlerime hakim olamıyordum. Ama bunun öteki çocukları durdurmadığını gördüm. Bazıları, korku ve utanç içinde gülerek geride duruyorlar, öbürlerinin acıyla kıvranmaları, bükülmeleri sırasında dışarı fırlayan paraları kapıyorlardı. Biz uğraşıp dururken adamlar kahkahalar atıyorlardı etrafımızda.</p>

  <p>“Kap, Allah’ın belası, kapsana!” diye bağırıyordu bas sesli, papağan gibi biri. “Haydi, kapsana!”</p>

  <p>Hızla halının etrafında emekliyor, bakırları es geçip yeşil dolarları ve altınları toplamaya çalışıyordum. Madeni paraları çabuk çabuk dışarı savururken, gülerek elektrikten korkmuyormuş gibi yaparken vücuduma elektrik alabileceğimi fark ettim; bir çelişki ama pek yanlış değil. Sonra adamlar bizi halının üzerine itmeye başladılar. Utanç içinde, gülerek ellerinden kurtulmaya çalışıyor, bir yandan da paraları toplamaya devam ediyorduk. Hepimiz sırılsıklamdık, vücutlarımız kayıyordu, tutmakta güçlük çekiyorlardı. Birden, bir çocuğun, sirkteki ayı balıkları gibi terli vücudu parlayarak havaya fırladığını gördüm; sonra yere düştü, elektrikli halının üzerine, ıslak kıçının üstüne; bağırıyor, kıçının üzerinde dans ediyordu sanki; dirsekleri çılgınca döşemeyi dövüyor, kasları, üzerine binlerce sinek konmuş bir at vücudu gibi seğiriyordu. Nihayet yuvarlana yuvarlana dışarı çıktığında yüzü kireç gibiydi; kopan kahkaha fırtınası içinde koşup kaçarken onu kimse durdurmaya çalışmadı.</p>

  <p>T.Y., “Parayı al!” diye bağırıyordu. “Peşin para, sağlam Amerikan parası!”</p>

  <p>Kaptık, yakaladık, kaptık, yakaladık. Artık halıya fazla yaklaşmamaya dikkat ediyordum. Sıcak, viski kokan bir soluğun pis bir hava dalgası gibi üzerime indiğini hisseder hissetmez uzandım ve bir sandalyenin ayağını yakaladım. Üzerinde oturan vardı, umutsuzca tutundum sandalyeye.</p>

  <p>“Bırak, Arap! Bırak!”</p>

  <p>Koca bir yüz, üstüme doğru sendeledi, tutunduğum yerden koparmaya çalışıyordu beni. Fakat benim vücudum kaygandı, o ise çok sarhoştu. Bir sürü sinemaları ve “eğlence yerleri” olan Bay Colcord’du bu; her yakalayışında kayıyordum avuçlarından. Gerçek bir mücadeleydi bu. Adama yaptığımdan çok halıdan korkuyordum, bunun için de devam ediyordum mücadeleye. Bir ara <i>onu</i> halının üzerine yuvarlamaya çalıştığımı fark ettim şaşkınlıkla. Öyle müthiş bir fikirdi ki bu, neden gerçekten yapmayayım, dedim kendi kendime. Bir yandan da açıkça görülmeye çalışıyordum; ama bacağını yakalayıp da sandalyesinden yuvarlamaya çalışırken kahkaha atarak ayağa kalktı, ölü gibi soğuk ve ayılmış gözlerle bakarak hayvanca bir tekme attı göğsüme. Sandalyenin ayağı elimden uçtu ve kendimi yerde yuvarlanır buldum. Sıcak kömür közlerinin bulunduğu bir yatakta yuvarlanıyordum sanki. Yuvarlana yuvarlana halıdan kurtuluncaya kadar tam yüz yıl geçmiş gibi geldi bana; vücudumun en derin yerlerinden içimdeki korku dolu soluğa varıncaya kadar yanıp kavrulduğum, soluğumun kuruduğu, patlayacak gibi ısındığı bir yüz yıl. Kendimi halının dışına atarken, bir an sonra tamam, diye düşünüyordum. Göz açıp kapayıncaya kadar bitecek bu da.</p>

  <p>Ama hayır, öteki taraftaki adamlar bekliyorlardı bu kez; sandalyelerinde öne doğru eğilmişler, kırmızı yüzleri sanki damar tıkanıklığından şişmişti. Parmaklarının bana doğru uzandığını görünce, iyi yakalanmamış bir futbol topunun kalecinin ellerinden kayışı gibi ellerinden kurtuldum, kızgın közlerin üzerine yuvarlandım yeniden. Bu kez şanslıymışım, halıyı elektrikli yerden uzağa kaydırdım ve madeni paraların döşemede tıngırdadığını, çocukların paraları toplamak için itişip kakıştıklarını ve T.Y.’nin, “Tamam çocuklar, tamam artık. Gidin giyinin ve paralarınızı alın,” diye bağırdığını duydum.</p>

  <p>Paçavra gibiydi vücudum. Çelik tellerle dövülmüşçesine ağrıyordu sırtım.</p>

  <p>Elbiselerimizi giyince T.Y. içeri girdi ve her birimize beşer dolar verdi; yalnız Tatlock, ringde en son kalan kişi olduğu için on dolar almıştı. Sonra artık gitmemizi söyledi bize. Konuşmamı yapma fırsatı bulamayacağım, diye düşündüm. Umutsuzluk içinde, yarı karanlık koridora doğru yürüyordum ki beni durdurdular, geriye dönmemi söylediler bana. Balo salonuna geri döndüm, adamlar sandalyelerini geriye çekiyorlar, aralarında konuşmak için toplanıp gruplar oluşturuyorlardı.</p>

  <p>T.Y., onları susturmak için bir masanın üzerine vurdu eliyle. “Baylar” dedi. “Programın önemli bir kısmını neredeyse unutuyorduk. Bu çocuk, dün okulu bitirdiğinde yaptığı konuşmayı burada sizlere tekrarlaması için getirildi buraya...”</p>

  <p>“Bravo!”</p>

  <p>“Greenwood’da şimdiye kadar gördüğünüz en zeki çocukmuş, öyle dediler bana. Bir cep sözlüğünde bulabileceğinizden daha çok büyük laflar biliyormuş!”</p>

  <p>Bir alkış ve kahkaha tufanı koptu.</p>

  <p>“Şimdi, baylar, dikkatinizi buraya vermenizi rica ediyorum.”</p>

  <p>Ağzım kupkuru, gözüm zonklayarak karşılarına çıktığımda gülüşmeler hâlâ sürüyordu. Ağır ağır başladım; fakat onlar, “Yüksek sesle! Yüksek.sesle” diye bağırmaya başlayınca gırtlağıma bir şey saplandı sanki.</p>

  <p>“Biz genç kuşak, o büyük Önder’in ve ustanın aklı önünde saygıyla eğiliriz” diye bağırdım, “şu zekâ dolu, ateşli sözleri ilk kez söyleyen ustanın önünde saygıyla eğiliriz: ‘Denizde günlerce kayıp dolaşan bir gemi birden dost bir tekne gördü. Talihsiz teknenin direğinden şu işaret verildi: Su, <i>su; susuzluktan ölüyoruz!</i> Dost tekneden şu cevap geldi: <i>Kovanızı olduğunuz yerde suya atın.</i> Felakete uğramış teknenin kaptanı, sonunda, verilen emre uyarak kovasını denize attı ve kova Amazon Nehri’nin ağzından çıkan tertemiz köpüklü sularla geri geldi. Ben de onun gibi, onun sözleriyle ırkımdan, yabancı bir ülkede hayat şartlarını iyileştirmek zorunda olanlara, ya da kapı komşusu Güneyli beyazlarla dostça ilişkiler kurmaya çalışmanın önemini küçümseyenlere diyorum ki, ‘Kovanızı bulunduğunuz yere salın’; etrafımızı çeviren çeşitli ırklardan halklarla yiğitçe arkadaşlık kurmak için salın kovalarınızı...”</p>

  <p>Kurulu makine gibi, öyle ateşli konuşuyordum ki, kupkuru ağzım parçalanmış yerlerinden sızan kanla dolup boğulacak gibi olduğum ana kadar, adamların hâlâ birbirleriyle konuşup gülüştüklerini fark etmedim. Durup, kül dolu, uzun pirinç tükürük kaplarına giderek ağzımdaki kanı boşaltmak için öksürdüm; fakat adamlardan birkaçı, özellikle okul müdürü dinliyordu, korktum bu yüzden. Yuttum, o kan ve tükrük karışımını ve devam ettim. Ne büyük dayanma gücüm varmış o günlerde! Ne heyecan! Her şeyin doğruluğuna ne inanç! Acıya rağmen daha da yüksek sesle konuşuyordum şimdi. Ama yine konuşuyorlar, yine gülüşüyorlardı, sanki pis kulaklarına pamuk tıkamışlardı. İşte öyle, gittikçe daha büyük bir heyecanla konuştum. Kulaklarımı tıkadım, midem bulanıncaya kadar yuttum kanı. Konuşma, daha öncekinin yüz katı uzun geldi bana; ama tek bir sözcüğünü bile atlamadım. Her şey söylenmeliydi, ezberlenen her ince nokta dikkate alınmalı, akıllara sokulmalıydı. Ama iş bu kadarla bitmiyordu. Ne zaman üç ya da daha çok heceli bir sözcük kullansam, bir grup insan tekrar etmem için bağırıyordu. “Toplumsal sorumluluk” demiştim, bağırdılar:</p>

  <p>“Nedir o söylediğin kelime, oğlum?”</p>

  <p>“Toplumsal sorumluluk” dedim.</p>

  <p>“Ne?”</p>

  <p>“Toplumsal...”</p>

  <p>“Daha yüksek.”</p>

  <p>“...sorumluluk.”</p>

  <p>“Daha yüksek, daha yüksek!”</p>

  <p>“Sorum”</p>

  <p>“Tekrar et!”</p>

  <p>“-luluk.”</p>

  <p>Odayı bir kahkaha tufanı doldurdu birden. Güldüler, güldüler, ta, ağzıma dolmuş olan kanı yutmak zorunda olduğum için şaşırıp, yanlışlıkla, gazetelerin köşe yazılarında cakayla kullanıldığını sık sık gördüğüm, tartışmalarda özel olarak işittiğim bir sözcük çıkıncaya kadar ağzımdan.</p>

  <p>“Toplumsal...”</p>

  <p>“Ne?” diye bağırdılar.</p>

  <p>“...eşitlik.”</p>

  <p>Gülüşmeler aniden çöken sessizlikte bir duman gibi asılı kaldı havada. Şaşkın şaşkın gözlerimi açtım. Hoşnutsuzluk sesleri doldurdu odayı. T.Y. ileri fırladı. Düşmanca sözler söylüyorlardı bağırarak. Ama ne dediklerini anlamıyordum.</p>

  <p>Ön sırada oturan ufacık, kupkuru, bıyıklı bir adam kükredi.</p>

  <p>“Ağır ağır söyle, oğlum!”</p>

  <p>“Neyi efendim?”</p>

  <p>“Şimdi söylediğin şeyi!”</p>

  <p>“Toplumsal sorumluluk, efendim” dedim.</p>

  <p>Bu kez daha az kırıcı bir sesle, “Pek akıllıca bir şey değildi bu, değil mi oğlum?” dedi.</p>

  <p>“Hayır, efendim!”</p>

  <p>“Eşitlik sözü bir yanlışlıktı, eminsin, değil mi?”</p>

  <p>“Evet, tabii, efendim,” dedim. “O sırada ağzımdaki kanı yutmaya çalışıyordum.”</p>

  <p>“Güzel, daha ağır konuşsan iyi edersin. Anlayalım ne dediğini. Biz senin iyiliğini istiyoruz; ama sen de yerini bilmeli ve hiç unutmamalısın. Tamam, devam et şimdi konuşmana.”</p>

  <p>Korkmuştum. Gitmek istiyordum ama konuşmak da istiyordum; kapıp yere vurmalarından korkuyordum beni.</p>

  <p>Bıraktığım yerden başlarken, önceki gibi kendimi onlara unutturarak, “Teşekkür ederim, efendim,” dedim.</p>

  <p>Fakat konuşmamı bitirince alkıştan yıkıldı ortalık. Müdürün, elinde, tuvalet kâğıdına benzer ince bir kâğıda sarılı bir paketle ileri doğru çıktığını, susmalarını bekleyerek durduğunu ve onlara seslendiğini görünce şaşırdım.</p>

  <p>“Baylar, bu çocuğu fazla övmüş olmadığımı gözlerinizle gördünüz. İyi konuşur o, bir gün gelecek halkına önderlik edecek, onlara doğru yolu gösterecek. Ve bunun bugünlerde ne kadar önemli olduğunu size söylememe gerek yok. İyi, akıllı bir çocuktur o ve onu doğru yönde cesaretlendirmek için, Öğretim Kurulu adına, ona bir ödül vermek istiyorum...”</p>

  <p>Durdu, ince kâğıdı açtı, parlak, dana derisinden bir el çantası çıktı içinden.</p>

  <p>“...Shad Whitmore mağazasının en güzel mallarından bir çantayı ödül olarak vermek istiyorum.”</p>

  <p>Bana dönerek, “Oğlum,” dedi, “al bu ödülü ve iyi sakla. Bir görev nişanı olarak kabul et bunu. Değerini bil. Bugün olduğun gibi devam et; bir gün halkının kaderine şekil vermeye yardım edecek önemli belgelerle dolacak içi, göreceksin.”</p>

  <p>O kadar etkilenmiştim ki, teşekkür bile edemiyordum. Ağzımdan kanlı bir tükürük uzantısı düştü deri çantanın üzerine, henüz bulunmamış bir kıta parçası şekline dönüşerek. Hemen sildim. Bugüne değin, düşte bile görmediğim kadar önemli hissettim kendimi.</p>

  <p>“Aç da bak içine, ne var,” dediler.</p>

  <p>Parmaklarım titriyordu, taze deri kokusunu içime çekerek söyleneni yaptım; çantanın içinde resmi belgelere benzeyen bir kağıt buldum. Eyalet Zenci Koleji için bir burstu bu. Gözlerim yaşlarla doldu, beceriksizce kaçtım içeriye.</p>

  <p>Çok sevinmiştim; hatta halının üzerinden kaptığım altın parçalarının bir otomobil markasının reklamı, sarı pirinç cep hatıraları olduğunu keşfettiğim zaman bile hiç aldırmadım.</p>

  <p>Eve vardığımda herkes heyecanlıydı. Ertesi gün komşular beni kutlamaya geldiler. Hatta, ölüm döşeğindeki laneti çok kere zaferlerimi bozan büyükbabamdan bile kurtulduğumu hissediyordum. Çantam elimde, resminin altında durdum ve duygusuz, kara köylü yüzüne zafer kazanmış gibi gülümsedim. Bir zamanlar beni büyülemiş olan bir yüzdü bu. Gözleri, nereye gitsem beni izler gibiydi.</p>

  <p>O gece, düşte onunla beraber bir sirkteydim; ne yapsalar bir türlü gülmüyordu soytarılara. Sonra, çantamı açmamı ve içindekini okumamı söyledi bana. Dediğini yaptım, eyalet mühürüyle damgalanmış resmi bir zarf buldum; zarfın içinde bir başka zarf daha, onun içinde bir tane, bir tane daha... Sonu gelmiyordu bir türlü, yorgunluktan düşecektim neredeyse. “Bunlar, yıllar” dedi. “Şimdi şunu aç.” Açtım ve içinde, üzerine altın harflerle mesaj kazınmış bir belge buldum. “Oku,” dedi büyükbabam, “Yüksek sesle oku.”</p>

  <p>“İlgiliye” diye başladım, sesime bir hava katarak. “Boyuna koşturun, boş bırakmayın bu Zenci çocuğunu.”</p>

  <p>Uyandım, ihtiyarın gülüşü kulaklarımda çınlıyordu.</p>

  <p>(Daha sonra uzun yıllar anımsayacağım, tekrar tekrar göreceğim bir düştü bu. Ama o zamanlar bunun ne anlama geldiğini anlayacak kavrayış gücü yoktu bende. Önce koleje devam edecektim.)</p>
</body>
</html>