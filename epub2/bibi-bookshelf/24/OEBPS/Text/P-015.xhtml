<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Beş</h3>

  <p class="p1">Sonra uyku ile uyanıklık arası, yatakta dimdik oturmuş, insanın sinirlerini ayağa kaldıran o saygısız gürültünün ne olduğunu anlamaya çalışarak, pis gri ışığın içinde bakıyordum etrafıma. Battaniyeyi kenara iterek ellerimle kulaklarımı kapadım. Birisi kalorifer borularına vuruyordu, bense öyle çaresiz bakıp duruyordum. Kulaklarım zonkluyordu. Böğürlerim şiddetle kaşınmaya başlamıştı, yırtar gibi çıkardım pijamalarımı kaşınmak için; acı birden kulaklarımdan böğrüme sıçramış gibi oldu ve vücudumu tırmalayan, kazıyan tırnaklarım altında, eski derinin kalktığı yerde, gri beneklerin belirdiğini gördüm. Bakarken, tırmalanmış yerlerden kan fışkırdığını gördüm ince çizgiler halinde; acı veriyor, zaman’la yer’i birleştiriyordu yine. Mary’nin evindeki son günümde oda soğudu, diye düşündüm ve birden yüreğimde bir sızı duydum.</p>

  <p>Daha yüksek sesler içinde zil sesi duyulmayan saat yedi buçuğu vuruyordu, yataktan kalktım. Acele etmeliydim. Bana vereceği emirler için Jack Kardeş’e telefon etmeden önce alışveriş yapacaktım daha, sonra parayı da vermeliydim Mary’ye. Niçin susturmuyorlardı bu gürültüyü? Ayakkabılarıma uzandım çekine çekine; vuruş sanki başımın iki üç santim yukarısından geliyordu. Niçin susturmuyorlar, diye düşündüm. Ya ben niçin o kadar boş hissediyordum kendimi? Burbondan mıydı? Sinirlerim mi bozuluyordu?</p>

  <p>Bir sıçrayışta odanın öbür ucuna gittim ve ayakkabımın topuğuyla boruya vurmaya başladım delicesine.</p>

  <p>“Sustur şunu, eşek kafalı!”</p>

  <p>Kafam ikiye ayrılıyordu sanki. Kendimi kaybetmiş, boruya vuruyordum; borudan yaldız parçaları fırlıyor, siyah, paslı demir ortaya çıkıyordu altından. Madeni bir şey kullanıyor olmalıydı şimdi, vuruşlar daha keskin, daha sert geliyordu.</p>

  <p>Kim olduğunu bir bilsem, diye düşündüm, karşılık vermek için vuracak ağır bir şey arayarak. Bir bilsem!</p>

  <p>Sonra kapının yanında daha önce hiç dikkatimi çekmemiş olan bir şey gördüm: Dökme demirden, kırmızı dudaklı, koca ağızlı, çırılçıplak bir zenci figürü; beyaz gözlerini yüzüme dikmiş, yüzünde koca bir sırıtış, tek kocaman siyah elini, avuç içi yukarda, göğsünde tutuyor. Bir kumbaraydı bu, eski bir Amerikan işi; para avcuna konup arkasındaki kola basılınca kolunu kaldırıp parayı sırıtan ağzına atan cinsten bir kumbaraydı. Bir an, öfkenin içimde kabardığını hissederek durdum, sonra fırladım ve kaptım kumbarayı; bir yandan gürültü, bir yandan Mary’ye, kendisiyle alay eden böyle bir şeyi buralarda bulundurtan aldırmazlık ya da anlayışsızlık veya her neyse o şey, kızdırıyordu beni.</p>

  <p>Yüzündeki ifade, bir sırıtıştan çok bir boğuluşa benziyordu şimdi elimde. Gırtlağına kadar bozuk parayla dolmuş, boğuluyordu.</p>

  <p>Fırlayıp, boruya yamru yumru demir kafayla bir darbe indirirken, nasıl gelmiş bu Allah’ın belası şey buraya diye düşünüyordum. “Sus ulan!” diye haykırdım; bir yerlere gizlenmiş olan vurucuyu kızdırmaktan başka bir işe yaramadı sanki bu. Gürültü sağır edici olmuştu. Apartmanın altında, üstünde oturan herkes katılmıştı curcunaya. Parlak parçacıkların uçuştuğunu görerek, yüzüme yaldız ve pas parçaları sıçratarak vuruşlara cevap veriyordum. Boru, vuruşlarla inliyordu sanki. Pencereler açılıyordu. Aydınlıktan, ağza alınmaz küfürler savuruyordu birtakım sesler.</p>

  <p>Kim başlattı bunu acaba, diye düşündüm, kimdir sorumlusu bunun?”</p>

  <p>“Neden, yirminci yüzyılda yaşayan sorumlu kişiler gibi davranmıyorsunuz?” diye haykırıyordum boruda bir vuruş daha yaparken. “Atın şu köylülüğü artık! Medeni olun!”</p>

  <p>Sonra bir parçalanma sesi; demir kafanın elimde dağıldığını, ufalandığını hissettim. Bozuk paralar, bir çekirge sürüsü gibi, tıngır mıngır yuvarlana yuvarlana dağıldı odanın içine. Yorgunluktan ölmüştüm, durdum.</p>

  <p>“Dinleyin, dinleyin şunları bir!” diye bağırıyordu Mary, holden. “Ölüyü bile uyandırır bu gürültü be! Hepsi bilir halbuki, sıcaklık kesilince ya sarhoştur kapıcı, ya da karısını aramaya çıkmıştır işini bırakıp, bilirler bunu. Neden, bilir de böyle hareket eder millet, anlamam?”</p>

  <p>Şimdi benim kapıma gelmişti, borulara inen darbelerle aynı düzende kapıyı çalıyor, “Oğul! O gürültünün birazı da senin ordan gelmiyor mu?” diye bağırıyordu.</p>

  <p>Kararsızlık içinde, kırılmış kafanın yerdeki parçalarına, etrafa saçılmış, her çeşidinden bozuk paralara bakarak bir o yana bir bu yana dönüyordum.</p>

  <p>“Beni duyuyormusun, oğul?”</p>

  <p>“Ne var?” diye bağırdım, yere atılıp çılgın gibi kırılmış parçaları toplayarak; bir yandan da, “şimdi kapıyı bir açarsa, işim bitiktir,” diye düşünerek...</p>

  <p>“O patırtının birazı da senin ordan gelmiyor mu, dedim?”</p>

  <p>“Evet doğru, Mary,” diye bağırdım, “ama bir şeyim yok... Uyanığım.”</p>

  <p>Kapı tokmağının döndüğünü gördüm ve dondum. “Bana öyle geldi ki çoğu buradan geliyordu. Giyinik misin?” dediğini işittim.</p>

  <p>“Hayır,” diye bağırdım. “Giyiniyorum şimdi. Bir dakikaya kadar giyinirim.”</p>

  <p>“Mutfağa gel,” dedi, “sıcak burası. Sobanın üzerinde sıcak su var, yüzünü yıkarsın... Kahve var. Tanrım, şu gürültüye bak!”</p>

  <p>O kapıdan uzaklaşıncaya kadar donmuş gibi durdum. Acele etmeliydim. Yere diz çöktüm, kumbaranın bir parçasını aldım; kırmızı gömlekli göğsünden bir parçaydı, üzerinde beyaz demir harflerle bir yay şeklinde BESLE BENİ yazısı vardı, bir atletin gömleğinin üzerindeki takım adı gibi. Bir el bombası gibi parça parça olmuştu heykel, boyalı demirin sivri parçaları paraların içine saçılmıştı. Elime baktım, küçük bir damla kan görünüyordu. Bu süprüntüyü gizlemeliyim, diye düşündüm kanı silerken. Hem bunu, hem de ayrıldığım haberini bir arada veremezdim ona. Sandalyeden bir gazete alarak kalınca katladım ve paraları ve kırık parçaları süpürüp bir yığın halinde topladım. Nereye gizleyebilirim, diye düşündüm, demir parçalarına, sırıtan dudağın bir parçasının donuk kırmızısına derin bir nefretle bakarken. Sıkıntıyla düşündüm; Mary ne diye böyle bir şeyi buralarda bulunduruyor yani? Niçin? Yatağın altına baktım. Tozsuzdu orası, herhangi bir şeyi gizleyecek gibi değildi. Gereğinden fazla iyi bir ev kadınıydı Mary. Peki ya paralar ne olacaktı? Allah kahretsin! Belki de benden önceki kiracı bırakmıştı bu şeyi. Neyse, kim olursa olsun, gizlenmeliydi bir yere. Dolap vardı; ama orada da bulurdu. Ben ayrıldıktan birkaç gün sonra benim şeyleri temizleyecek, bulacaktı o zaman da. Vuruşlar, apartmanda ısının olmayışını protestonun ötesine geçmişti artık, yaygara bir rumba ritmine dönmüştü:</p>

  <p>Tak!</p>

  <p>Tak - tak</p>

  <p>Tak - tak</p>

  <p>Tak!</p>

  <p>Tak - tak!</p>

  <p>Tak - tak!</p>

  <p>Döşeme sallanıyordu.</p>

  <p>“Birkaç dakika daha yaparsınız ulan orospu çocukları,” dedim bağırarak, “sonra gitmiş olacağım! İnsana saygı yok ki! Uyumak isteyenler olabilir diye de mi düşünmüyorsunuz ulan! İnsan çıldırır bu gürültüden be!”</p>

  <p>Ama paket vardı daha. Kente giderken yolda atmaktan başka yapacak şey yoktu. Sıkı bir paket yaparak paltomun cebine yerleştirdim. Mary’ye bozuk paraları da karşılayacak kadar para verecektim. Ayırabildiğim kadarını verecektim ona, gerekirse, elimdekinin yarısını. Birazını karşılardı yaptıklarının. Değerini bilirdi o bunun. Şimdi korkuyla fark ettim ki onunla yüz yüze gelmem gerekiyordu. Başka yolu yoktu. Ona ayrıldığımı söyleyip parasını verdikten sonra niçin çekip gidemeyeyim? Bir ev sahibiydi o, bense bir kiracı. Hayır, daha başka bir şeyler vardı ve ayrıldığımı ona söyleyecek kadar bile katı ve bilimsel değildim. Ona bir işim, herhangi bir işim olduğunu artık söyleyeceğim; ama şimdi olması gerek bunun.</p>

  <p>Ben içeriye girdiğimde masaya oturmuş kahve içiyordu; sobanın üzerinde çaydanlık ıslık çalıyor, buhar fışkırıyordu yukarı.</p>

  <p>“Vay, pek ağırsın bu sabah,” dedi. “Çaydanlıktaki suyun birazını al da git yüzünü yıka. Uykulu olduğuna göre belki soğuk suyla yıkansan daha iyi olurdu ya.”</p>

  <p>“Bu iyi,” dedim soğuk soğuk, baharın yüzüme çarptığını, çabucak su haline geldiğini ve soğuduğunu hissederek. Sobanın üst yanındaki saat benimkinden geriydi.</p>

  <p>Banyoda lavabonun tıkacını taktım ve sıcak suyun bir kısmını içine dökerek musluğu açıp suyu ılıttım. Uzun süre yüzüme ılık su vurdum, sonra kuruladım ve mutfağa döndüm.</p>

  <p>“Çaydanlığı doldur yine,” dedi ben dönünce. “Nasılsın?”</p>

  <p>“Şöyle böyle,” dedim.</p>

  <p>Üzeri emaye masaya dirseklerini dayamış, kahve fincanını iki eliyle tutarak, iş yorgunu küçük parmağı kibarca kıvrılmış, oturuyordu. Lavaboya gittim, musluğu açtım, soğuk suyun hızla elimin üzerinde aktığını hissediyor, ne yapmam gerektiğini düşünüyordum...</p>

  <p>“Yeter oğul,” dedi Mary; irkildim. “Uyan artık!”</p>

  <p>“Burada değilim sanki,” dedim. “Dalmış gitmiştim.”</p>

  <p>“Neredeyse çağır aklını da, gel biraz kahve al kendine. Benimkini bitireyim de bir şeyler hazırlayayım ikimize kahvaltı için. Sanırım dün geceden sonra bu sabah bir şeyler yiyebilirsin. Akşam yemeğine gelmedin.”</p>

  <p>“Özür dilerim,” dedim. “Kahve yeter.”</p>

  <p>“Oğul, yemekten kesildin yine,” diye uyardı, kahve fincanını ağzına kadar doldurarak.</p>

  <p>Fincanı aldım, bir yudum içtim. Şekersizdi, acıydı. Bakışları, benden şeker kabına gitti, sonra tekrar bana döndü; ama bir şey söylemedi, sonra kendi fincanını döndürmeye başladı içine bakarak.</p>

  <p>“Süzgeçler eskidi galiba,” diye düşünceli düşünceli söylendi. “Bunlar kahveyle birlikte tortusunu da geçiriyor, iyiyle birlikte kötüyü de. Anlamıyorum bir türlü; süzgeçlerin en iyisi de olsa fincanın dibinde bir iki tanecik tortu buluyorum.”</p>

  <p>Gözlerimi Mary’ninkilerden kaçırarak dumanı tüten sıvıyı üflüyordum. Vuruşlar yeniden dayanılmaz olmaya başlıyordu. Bir an önce uzaklaşmalıydım. Yağlı, renkli bir girdabı fark ederek sıcak madeni yüzüne bakıyordum kahvenin.</p>

  <p>“Bak Mary,” dedim, doğrudan doğruya dalarak konuya, “bir şey hakkında konuşmak istiyorum seninle.”</p>

  <p>“Buraya bak oğul,” dedi ters ters. “Gene kira mira laflarınla canımı sıkma bu sabah. Korkmuyorum ben; çünkü biliyorum ki eline geçince ödersin bana. Bu ara unut onu. Kimse açlıktan ölmez bu evde. Şansın nasıl gidiyor, bir iş uydurabildin mi?”</p>

  <p>“Hayır, yani tam olarak değil,” diye kekeledim, fırsatını yakalayarak. “Ama bu sabah birisiyle buluşacağım bir iş hakkında...”</p>

  <p>Yüzü ışıdı. “Ooo, çok güzel. Nihayet bir şeyler bulacaksın. Biliyordum.”</p>

  <p>“Ama borçlarım,” diye yeniden başladım.</p>

  <p>“Düşünme onu. Biraz sıcak çörek ister misin?” diye sordu, kalkıp dolaba doğru giderken. “Bu soğuk havada biraz tutar mideni.”</p>

  <p>“Zamanım yok,” dedim. “Ama senin için bir şeyim var benim...</p>

  <p>“Nedir o?” dedi, dolabın içini süzerken sesi boğuk boğuk çıkıyordu.</p>

  <p>“Burada” dedim, parayı çıkarmak için acele acele elimi cebime attım.</p>

  <p>“Ne? Bakayım biraz şurup olacaktı...”</p>

  <p>“Ama bak,” dedim sabırsızca, yüz dolarlık bir kağıt para çıkararak.</p>

  <p>Sırtı hâlâ bana dönük. “Yukardaki raflardan birinde olmalı,” dedi.</p>

  <p>Dolabın yanındaki merdiveni çekip üzerine çıktı, dolabın kapaklarına tutunarak daha yukardaki raflardan birine baktı. Ben içimi çektim. Söyleyemiyordum bir türlü...</p>

  <p>“Ama sana bir şey vermeye uğraşıyorum ben,” dedim.</p>

  <p>“Niye rahat bırakmıyorsun beni, oğul? Ne vermeye uğraşıyormuşsun bana?” dedi omzunun üzerinden bakarken.</p>

  <p>Parayı yukarı kaldırdım. “<i>Bunu,</i>” dedim.</p>

  <p>Boynunu uzattı. “Oğul, ne o elindeki?”</p>

  <p>“Para.”</p>

  <p>“Para mı? Aman Allah’ım, oğul!” dedi, bütün vücuduyla geri dönerken neredeyse dengesini yitiriyordu. “Nerden buldun o kadar büyük parayı? Piyango mu oynuyordun?”</p>

  <p>“Bildin. Benim numaram çıktı,” dedim minnetle, numaranın kaç olduğunu sorarsa ne söyleyeceğimi düşünerek. Bilmiyordum ki! Hiç oynamamıştım ki!</p>

  <p>“Ama nasıl oldu da bana söylemedin? Bir beş sent de ben katardım hiç yoksa.”</p>

  <p>“Bir şey çıkacağını sanmıyordum,” dedim.</p>

  <p>“Aferin. Ve Allah bilir hem de ilk defa oynuyordun.”</p>

  <p>“Öyle.”</p>

  <p>“Görüyorsun, nasıl bildiydim senin şanslı biri olduğunu. Ben yıllardır oynuyorum, sen bir damla atıyorsun kovaya o kadar parayı vuruyorsun. Senin namına sevindim, oğul. Doğrusu, sevindim; ama istemem senin paranı. Bir iş buluncaya kadar sakla.”</p>

  <p>“Ama hepsini vermiyorum ki sana o paranın,” dedim aceleyle. “Kabaca bir hesap.”</p>

  <p>“<i>Yüz</i> dolarlık bir kağıt para o ama. Şimdi alırım ben onu, bozdurmaya çalışırım, beyazlar bütün hayat hikâyemi öğrenmek isterler.” Bir kahkaha attı. “Nerede doğmuşum, nerede çalışıyorum, son altı aydır neredeydim? Bütün bunları söylerim de onlar hâlâ çaldığımı sanırlar. Daha ufaklığı yok mu?”</p>

  <p>“En ufağı bu. Al” diye yalvardım. “Yeteri kadar kaldı bana.”</p>

  <p>Şeytan şeytan baktı yüzüme, “Eminsin?”</p>

  <p>“Sahiden” dedim.</p>

  <p>“Eh, ben derim ki...” Dur şuradan ineyim, düşüp de boynumu kırmadan! Oğul,” dedi, merdivenden inerken.</p>

  <p>“Hay sağ olasın sen. Ama bak sana söyleyim, yalnız bir kısmını kendime ayıracağım, gerisini bir kenara koyacağım senin için. Başın sıkışınca Mary’ye gelirsin.”</p>

  <p>Parayı dikkatle katlayışını ve hep sandalyesinin arkasında asılı duran deri çantasına koyuşunu seyrederek, “Sanırım darda kalmayacağım, artık,” dedim.</p>

  <p>“Gerçekten sevindim; çünkü beni sıkıştırıp duran o faturaları ödeyebilirim artık. Ne güzel olacak, gideceğim oraya, ‘laap’ diye basacağım parayı önlerine, artık beni rahatsız etmeyin diyeceğim o heriflere. Oğul, şansın sahiden döndü, inan. Rüyada mı gördün numarayı?”</p>

  <p>Canlanmış yüzüne baktım. “Evet,” dedim, “ama karışık bir rüyaydı.”</p>

  <p>“Neydi numara? Allah’ım! Bu ne!” diye bağırdı ayağa kalkıp kalorifer borusunun yanındaki muşambayı göstererek.</p>

  <p>Yukarı kattan gelen kalorifer borusundan aşağı küçük bir grup hamam böceğinin indiğini, borunun sarsılışıyla patır patır aşağıya döküldüğünü gördüm.</p>

  <p>“Süpürgeyi getir!” diye bağırdı Mary. “Dolabın dışında, orada!”</p>

  <p>Sandalyeden kalktım, süpürgeyi kapıp yanına koştum; süpürgeyle, ayağımla, dağılan hamam böceklerine vura vura topladım onları bir yere.</p>

  <p>“Ne pis, ne iğrenç şeyler!” diye bağırıyordu Mary. “Masanın altındakine bak! Bak, oradaki, gidiyor, bırakma iğrenç hayvanı!”</p>

  <p>Ezilmiş böcekleri süpürerek bir yığın halinde topladım. Mary heyecandan soluk soluğa faraşı uzattı bana.</p>

  <p>“Bazı insanlar pislik içinde yaşarlar,” dedi iğrenerek. “Azıcık dürtme bir yerlerini, hemen böcekler fırlar dışarı. Yeter ki salla birazcık.”</p>

  <p>Muşambanın üzerindeki ıslak lekelere baktım, sonra midem bulanarak faraşı ve süpürgeyi yerine bıraktım ve dışarıya yöneldim.</p>

  <p>“Kahvaltı etmeyecek misin?” dedi. “Şunları temizler temizlemez başlayacaktım hazırlamaya.”</p>

  <p>“Zamanım yok,” dedim, elim kapı tokmağında. “Görüşmem erken saatte, sonra bir iki şey daha yapmam gerek önceden.”</p>

  <p>“Öyleyse işin biter bitmez uğra da bir şeyler ye. Midende bir şey olmadan çok uzaklara gitme bu havada. Hem biraz paran var diye dışarıda yemek yiyebileceğini düşünme hemen!”</p>

  <p>“Düşünmem. Dikkat ederim parama,” dedim; ellerini yıkamak için sırtını dönmüştü.</p>

  <p>“Eh, iyi şanslar oğul,” diye seslendi. “Bu sabah gerçekten hoş bir sürpriz yaptın bana; yalansam, yılan girsin koynuma!”</p>

  <p>Neşeli neşeli güldü; odama gittim ve kapıyı kapadım. Paltomu giyerek dolaptan toplu dövüşte ödül olarak verilen el çantamı çıkardım. Dövüş gecesi olduğu kadar yeniydi hâlâ, parçalanmış kumbarayı ve bozuk paraları içine koyup ağzını kapayınca şişti. Sonra dolabın kapağını kapadım ve oradan ayrıldım.</p>

  <p>Vuruşlar o kadar rahatsız etmiyordu artık beni. Holden aşağı inerken, Mary hüzünlü, tertemiz, su gibi bir türkü söylüyordu; kapıyı açıp dış hole adım attığımda hâlâ duyuluyordu sesi. O zaman aklıma geldi, orada, holün soluk ışığı altında, kokusu kaybolmakta olan kâğıdı çıkardım cüzdanımdan ve dikkatle açtım. Bir titreme geldi üzerime; uzun uzun, acıyla baktım.</p>

  <p>Gece yağan kar, gelip geçen arabaların lastikleri altında ezilmeye, yayılmaya, kirlenmeye başlamıştı bile; hava dünden sıcaktı. Kaldırımdaki yayaların içine daldım; el çantamın içindeki paketin ağırlığından sallandığını, bacağıma çarptığını hissediyordum. İlk çöp tenekesine rastlar rastlamaz parçalanmış kumbaradan ve bozuk paralardan kurtulmaya karar verdim. Bana Mary’nin evindeki son sabahımı anımsatacak böyle bir şeyin gereği yoktu.</p>

  <p>Bir sıra tek katlı eski evin önüne dizilmiş yamru yumru çöp tenekelerine doğru yöneldim, yanlarına yaklaşınca paketi bir tanesinin içine fırlattım ve hiçbir şey olmamış gibi yürüdüm. Tam o sırada bir kapının açıldığını, birinin bas bas bağırdığını duydum:</p>

  <p>“Hayır, hayır, yapma! Dön de al onu!”</p>

  <p>Döndüm, başını ve omuzlarını örten yeşil paltosuyla eşikte dikilen ufak bir kadın gördüm; paltosunun kolları, gıdasızlıktan kurumuş, zayıflamış fazladan kollar gibi gevşek gevşek sarkıyordu yanlardan.</p>

  <p>“Sana diyorum,” diye bağırdı. “Geri dön ve çöpünü al. Bir daha da kendi çöpünü benim tenekeme koyma!”</p>

  <p>Kısa boylu sarışın bir kadındı, bir zincire bağlı, burundan takma gözlüğü gözünde, saçları kıvrılmış, iğnelerle tutturulmuş.</p>

  <p>“Biz buraları temiz pak tutalım, sizin gibi görgüsüz zenciler ta Güney’den kalkıp gelsin berbat etsin, öyle mi?” diye bağırıyordu, öfkeden kıpkırmızı.</p>

  <p>Gelen geçen bakmak için duruyordu. Blokun aşağısından bir evden bir apartman kapıcısı çıktı ve kaldırımın ortasında durdu; kurnaz, canı kavga ister bir tavırla yumruğunu avcunda şaklatıyordu. Duraladım; utanmış, canım sıkılmıştı. Deli miydi bu kadın?</p>

  <p>“Sana diyorum! Evet sana! Sana söylüyorum! Al onu oradan hemen! Rosalie,” diye bağırdı evin içinde, birisine, “polisi çağır, Rosalie!”</p>

  <p>Buna gelemem işte, diye düşündüm ve çöp tenekesine doğru yürüdüm. “Ne var, bayan?” diye bağırdım kadına. “Çöpçü geldikten sonra çöp çöptür. Sokağa atmak istememiştim onu. Bazı çöplerin ötekilerden daha iyi olduğunu bilmiyordum doğrusu.”</p>

  <p>“Küstahlığı bırak,” dedi. “Bıktım usandım siz Güneyli köylü zencilerin ortalığı karıştırıp başımızı derde sokmasından!”</p>

  <p>“Pekâlâ” dedim. “Alıyorum.”</p>

  <p>Yarı dolu tenekeye uzandım, paketi aradım, çürümekte olan çöplerden çıkan pis koku burnuma doldu. Pis pis bir şeyler bulaştı elime, ağır paket ta dibe batmıştı. Küfrederek, temiz elimle kolumu sıvadım ve paketi buluncaya kadar karıştırdım tenekeyi. Sonra bir mendille kolumu sildim ve bakmak için durup sırıtan insanların arasından geçip gittim.</p>

  <p>“Bu sana iyi bir ders olur,” diye bağırıyordu ufak tefek kadın, eşikte durmuş.</p>

  <p>Geriye döndüm ve eve doğru yürüdüm. “Yeter artık be, sarı kokona! Polis mi çağıracaksın, ne yapacaksan yap.” Sesime yeni bir incelik, bir tizlik gelmişti. “Ne diyorsan yaptım işte; bir kelime daha söylersen bu sefer ben ne istiyorsam onu yapacağım.”</p>

  <p>Gözlerini aça aça baktı bana. “İnanırım yaparsın,” dedi, kapıyı açarak. “İnanırım yaparsın.”</p>

  <p>“Hem de bayıla bayıla yaparım,” dedim.</p>

  <p>Kapıyı yüzüme çarparak, “Efendilik nerde, sen nerde?” diye bağırdı.</p>

  <p>Daha sonraki çöp tenekelerinde bileğimi ve ellerimi bir gazete parçasıyla sildim, gazetenin kalanıyla paketi sardım. Bir dahaki sefere sokağın ortasına fırlatacaktım.</p>

  <p>İki blok gidince öfkem dağıldı; ama garip şekilde yalnız hissettim kendimi. Yol kavşağında, etrafımdaki insanlar bile, her biri kendi düşünceleri içinde kaybolmuş, ayrı dünyalarda görünüyordu bana. Ve tam ışıklar değiştiğinde paketi ayaklar altında çiğnenmiş karın içine bıraktım ve hızla karşıya geçtim, “Tamam oldu bu iş,” diye düşünerek.</p>

  <p>Birisinin arkamdan bağırdığını duyduğumda iki blok ötedeydim.</p>

  <p>“Hey, hemşerim! Hey, sen! Siz, bayım... Bir saniye durun!” Karın üzerinde hızla koşan ayakların gıcırtısını işittim. Sonra yanıma geldi. Eski elbiseli bodur bir adamdı; yüzüme gülümseyerek bakarken soludukça soğuktan beyaz beyaz dumanlar çıkıyordu ağzından.</p>

  <p>“O kadar hızla gidiyordun ki yetişemeyeceğim sandım,” dedi. “Bir şey kaybetmedin mi, şuracıkta?”</p>

  <p>Allah kahretsin, al sana bir hayırsever daha, diye düşündüm, inkâr edecektim. “Bir şey kaybetmek mi?” dedim.” “Yoo, hayır.”</p>

  <p>“Eminsin?” diyerek kaşlarını çattı.</p>

  <p>“Evet,” dedim; alnının şüpheyle kırıştığını, yüzüme bakarken gözlerine sıcak bir korku dalgasının yayıldığını gördüm.</p>

  <p>“Ama <i>gördüm</i> ben seni. Hey arkadaş,” dedi, hızla caddeden yukarı bakarken, “ne yapmaya çalışıyorsun?”</p>

  <p>“Yapmak mı? Ne demek istiyorsun?”</p>

  <p>“Bir şey kaybetmediğini söylüyorsun da, ben de onu söylüyorum işte. Dolandırıcılık dalgası filan mı yoksa?” Geri geri gitti, caddenin yukarısında, geldiği yerdeki yayalara telaşla baktı.</p>

  <p>“Neler söylüyorsun Allah aşkına sen?” dedim. “Söyledim sana, bir şey kaybetmedim.”</p>

  <p>“Arkadaş, bak böyle konuşma! <i>Gördüm</i> seni. Sen ne demek istiyorsun asıl,” dedi sinsice paketi çıkararak cebinden. “Para mı, tabanca mı, bir şey var bunun içinde; hem iyi biliyorum ki sen düşürdün onu.”</p>

  <p>“Ha, o,” dedim. “Bir şey değil o; ben de sandım ki siz...”</p>

  <p>“Tamam, bu ya! Demek hatırlıyorsun, öyle değil mi? Ben sanıyorum sana bir iyilikte bulunacam, sense enayi yerine koyuyorsun beni. Dolandırıcı mısın, esrar satıcısı mısın, nesin? Faka bastırmaya mı çalışıyorsun beni yoksa?”</p>

  <p>“<i>Faka bastırmak mı?</i>” dedim. “Yanlışınız var.”</p>

  <p>“Yanlış ha, ne yanlışı! Al şu boktan şeyi,” dedi, sanki ucundaki yanar fitiliyle bir bombaymış gibi paketi zorla tutuşturdu elime. “Çoluğum çocuğum var benim, arkadaş. Ben sana iyilik etmeye çalışıyorum, sen tutmuş başımı belaya sokmaya uğraşıyorsun. Polisten filan mı kaçıyorsun yoksa?”</p>

  <p>“Bir dakika,” dedim. “Hayalin iyi çalışıyor maşallah! Çöp bu be, bir şey değil!”</p>

  <p>“Haydi haydi, babana yuttur onu,” diyerek soludu. “Ne cins bir çöp olduğunu bilirim ben onun. Siz New York’lu genç zenciler hepiniz serserisiniz! Namussuzum ki öyle! İnşallah yakalarlar da tıkarlar içeri seni!”</p>

  <p>Sanki kızamık filan varmış gibi bende fırladı gitti. Pakete baktım. Arkasından bakarken, bir tabanca ya da çalınmış eşya sandı, diye düşündüm. Birkaç adım sonra rahatça sokağa atmak üzereydim ki paketi, geriye baktığımda şimdi yanına bir başka adam daha almış beni gözlediğini, bana doğru eliyle birtakım işaretler yaptığını gördüm adamın. Hızlandım. Biraz daha beklersem polis çağıracaktı kaçık. Paketi yeniden çantanın içine attım. Kentin merkezine varıncaya kadar bekleyecektim.</p>

  <p>Metroda, çevremdeki insanlar çirkin yüzlerini öne doğru uzatmış sabah gazetelerini okuyordu. Gözlerimi kapamış, kafamı Mary’nin söylediklerine açık tutmaya çalışarak gidiyordum. Sonra döndüm, adamın biri gazetesini indirip açılan kapıdan dışarı çıkarken birden gözüme çarptı: <i>Harlem’de Bir Tahliye Sırasında Şiddetli Protesto.</i> 42. Cadde’ye kadar zor bekledim; küçük, resimli bir gazetede ön sayfaya basılmış buldum hikâyeyi, acele acele okudum. Adım, o heyecan sırasında ortalıktan kaybolan, bilinmeyen bir “halk kışkırtıcısı” olarak geçiyordu, benden başkası olamazdı bu. Olaylar iki saat sürmüş, kalabalık, binayı boşaltmayı reddetmişti. Yeni bir kendine güven duygusuyla girdim elbiseciye.</p>

  <p>Niyetlendiğimden daha pahalı bir elbise seçtim, onlar paçaları boyuma göre uydururken, bir şapka, bir sürü şort, ayakkabı, iç çamaşırı, çorap satın aldım ve Jack Kardeş’e telefon etmeye koştum; emirlerini, bir general gibi tak-tak-tak verdi Jack Kardeş. Doğu Yakası’nın üst yanında bir numaraya gidecektim, bir oda bulacaktım orada, odada benim için bırakılmış Kardeşlik edebiyatını okuyacaktım ve bu akşam bir Harlem mitinginde konuşma yapacağımı aklımdan çıkarmayacaktım.</p>

  <p>Adres, İspanyol-İrlandalı karışımı bir mahallede gösterişsiz bir binanın adresiydi; ben apartman kapıcısının kapısını çaldığımda oğlanlar caddenin bir başından öbür başına kartopu oynuyorlardı. Kapıyı, yüzünde bir gülümseme olan, hoş görünüşlü küçük bir kadın açtı.</p>

  <p>“Günaydın Kardeş,” dedi. “Daireniz hazır. Bu sıralarda geleceğinizi söylemişti, ben de daha yeni inmiştim aşağıya dairenizden. Tanrım, kara bak.”</p>

  <p>Üç kat merdiven tırmandım arkasından, koca bir dairede tek başıma ne halt edeceğimi düşünerek.</p>

  <p>“İşte burası,” dedi, cebinden bir deste anahtar çıkarıp holün tam karşısındaki bir kapıyı açarak. Kış güneşinin aydınlattığı rahatça döşenmiş bir küçük odaya girdim. “Burası oturma odası,” dedi övünerek, “şurası yatak odanız.”</p>

  <p>Gerektiğinden çok genişti; bir konsol, iki koltuk, iki dolap, bir kitap rafı ve üzerinde Jack’in sözünü ettiği kitapların yığılı durduğu bir çalışma masası. Yatak odası bir banyoya açılıyordu, ufak bir de mutfağı vardı.</p>

  <p>“Umarım seversiniz, Kardeş,” dedi ayrılırken. “Bir şeye ihtiyacınız olursa zili çalın lütfen.”</p>

  <p>Daire tertemizdi, düzenliydi, sevmiştim; özellikle küveti ve duşuyla banyoyu. Çabucak küveti doldurdum ve daldım içine. Sonra kendimi arınmış ve canlanmış hissederek Kardeşlik’in kitapları ve broşürleri üzerinde kafa yormak üzere oturma odasına gittim. Çantam, içindeki kırık şeyle duruyordu masanın üzerinde. Daha sonra atardım paketi; şimdi şu akşamki mitingi düşünmeliydim.</p>
</body>
</html>