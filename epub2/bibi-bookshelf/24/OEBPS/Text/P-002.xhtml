<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>İki</h3>

  <p class="p1">Güzel bir kolejdi. Binalar eskiydi ve sarmaşıklarla kaplıydı; aralarında, kenarları çitler ve yaz güneşinde insanın gözlerini kamaştıran güllerle çevrili yollar kıvrıla kıvrıla uzanırdı. Ağaçlardan hanımelleri ve mor salkımlar sarkar; beyaz manolyaların, arı sesleriyle dolu havada kokuları birbirine karışırdı. Burada, inimde çok kez anımsamışımdır: Çimenler bahar zamanı nasıl yeşerirdi, kuşlar nasıl kuyruklarını titreterek öterlerdi, ay nasıl parlardı binaların üzerinde, küçük kilisenin çam o değerli kısa ömürlü saatleri nasıl çalardı; parlak yazlık elbiseleri içinde kızlar nasıl dolaşırlardı çimenlerde. Burada, geceleri çoğu kez gözlerimi kapamış ve kızlar yatakhanesinin, saat kulesiyle, sıcak ışıklı pencereleriyle büyük binanın yanından geçip aşağıda Ev Ekonomisi bölümünün ay ışığında daha da parlak, küçük beyaz pratik binasının oradan kıvrılarak giden yasak yolda dolaşmışımdır; yol oradan inerek, çıkarak, kıvrılarak karanlıkta yeri göğü sarsan tekdüze pat-patlı motorlarıyla, fırından çıkan alevlerin kızıla boyadığı pencereleriyle elektrik santralına paralel gider, sonra çalıların, sarmaşıkların kapladığı dere yatağından bir köprüye varırdı; kaba kütüklerden, buluşmalar için yapılmış fakat aşıklar tarafından hiç kullanılmamış kız oğlan kız bir köprüydü bu. Daha üst yanda, uzun, Güney tipi taraçalarıyla evlerin yanından geçip ani bir yol çatağına gelinirdi; binasız, kuşsuz, otsuz bu yerde yol, deliler hastanesine kıvrılırdı.</p>

  <p>Hep buraya kadar gelir, sonra gözlerimi açarım. Büyü bozulur; yeniden görmek isterim, çitlerin içinde hiç avlanmamış olmaktan ötürü o denli evcilleşmiş, yol boyunca oynayan tavşanları. Ve cam kırıkları, güneşten ateş gibi olmuş taşlar arasında büyüyen mor ve gümüş rengi devedikenlerini, birerli kola geçmiş karıncalan görürüm; dönerim ve ayak izlerimi bu kez gerisin geriye izleyerek hastanenin orda kıvrılan yola gelirim; geceleri koğuşlarda neşeli öğrenci hemşireler her şeyi bilen oğlanlara haplardan çok daha değerli şeyler dağıtır ve gelir küçük kilisede dururum. Birden kıştır ortalık, ay ta yükseklerdedir, çan kulesinde çanlar çalar, yüksek sesli trombonlar bir Noel şarkısı söyler; her şeyin üzerinde bir sessizlik, bir acı vardır, sanki dünya yalnızlıktan başka bir şey değilmiş gibi. Durur dinlerim, yüksekte asılı ayın altında dört trombonun sonra da orgun çaldığı, yumuşak “Tanrım Ne Güçlü Kaledir Bize” ilahisini. Ses, gece kadar parlak, su kadar berrak ve yapayalnız yüzer ortalıkta. Bir cevap bekler gibi dururum ve hayalimde, kırmızı çamurlu yolların ötesinde bomboş tarlaların çevirdiği kulübeleri, bir yolun ötesinde tembel, akıntısız yerleri, yeşilden çok sarı yosunlarla kaplı nehri görürüm; boş tarlaları daha da ileri geçince harb malûllerinin rayların üzerinde koltuk değnekleri ve bastonlarıyla topallıya topallıya orospulara taşındıkları demiryolu geçidindeki güneşten yanmış kavrulmuş kulübelere gelirim; bazen bacağı, baldırı kopmuş birini kırmızı tekerlekli iskemlede iterler. Bazen de müziğin buraya kadar gelip gelmediğini duymak için durur dinlerim; ama hep o kederli, üzgün, sarhoş orospuların gülüşlerini duyarım. Ve heykelin yanında, üç yolun birleştiği meydanda, pazarları dört kişinin düzgün asfalttan aşağı yan yana uygun adım yürüyüp dönerek, üniformalarımız ütülü, ayakkabılarımız boyalı, kafalar düzgün, yerinde, gözler bir robotun gözleri gibi ziyaretçilere ve aşağıdaki beyaz badanalı teftiş tribünündeki yöneticilere kapalı, kiliseye girdiğimiz o meydanda durup dikilirim.</p>

  <p>Şimdi bu görülmezliğim içinde o kadar eski, o kadar uzak ki bütün bunlar; yaşandı mı acaba diye soruyorum kendi kendime bazen. Sonra, Kolej Kurucusu’nun bronzdan heykeli, soğuk baba simgesi geliyor gözümün önüne: Elleri soluk kesici bir pozda ileriye doğru uzanmış, diz çökmüş bir kölenin yüzünde sert, madeni katlar halinde dalgalanan bir peçeyi kaldırıyor; peçe gerçekten kaldırılıyor mu yoksa daha aşağı mı indiriliyor bir türlü karar veremeden öylece şaşkın dikiliyorum heykelin önünde; gözler açılıyor mu yoksa daha da koyu bir karanlığa mı kapanıyor, bilemiyorum. Öyle bakıp dururken kanat çırpışları oluyor birden, önümden bir sığırcık sürüsünün uçup gittiğini görüyorum; tekrar dönüp baktığımda, boş gözleri benim hiç görmediğim bir dünyaya açık bronz yüzden, kirece, tebeşire benzer bir sıvının aktığını görüyorum; zaten karışık olan aklımı daha da karıştıran bir başka bilinmezlik yaratıyor bu: Kuşun kirlettiği bir heykel temiz bir heykelden daha mı emredicidir?</p>

  <p>Ey, geniş yeşil düzlükleri kampusun; ey, alaca karanlığın hafif şarkıları; ey, kilisenin çan kulesini öperek kokulu geceleri saran ay ışığı; ey, sabahları bizi içeri çağıran boru sesi; ey, öyleyin, vuruşlarına uyarak askerce yürüdüğümüz davul; gerçek olan neydi, sağlam olan, zamanı durduran hoş bir düşten öte olan neydi? Bugün görünmeyen bir insansam, nasıl gerçek olabilirdi bütün bunlar? Eğer gerçek idiyseler, neden bütün o yeşillik cennetinden, çeşmelerin hiçbirini değil de kırık olanını, aşınmış kurumuş olanını anımsıyorum? Neden yağmur düşmüyor anılarıma, ses olmuyor anılarımda, o hâlâ dün gibi gelen geçmişin sert kabuğuna işlemiyor? Neden, baharda kabuğunu çatlatan tohumun kokusu yerine çayırlığın ölü otları üzerine yayılan sarı, pis suyunu anımsıyorum havuzun? Niçin? Ve nasıl? Nasıl ve niçin?</p>

  <p>Otlar büyürdü, yeşil yapraklar görünürdü ağaçlarda. Ağaçlıklı yolları, caddeleri gölgeye boğarak; her bahar, Kurucular Günü’nde milyonerlerin Kuzey’den inişleri gibi, mutlak! Nasıl gelirlerdi? Gülümseyerek, teftiş ederek, yüreklendirerek, fısıldaşarak, kara yüzlerimizde duymak için açılmış kulaklarımıza konuşmalar yaparak gelirlerdi ve her biri yüklü bir çek bırakırdı giderken. Kurnazca bir büyünün, ay ışığı simyasının bir sonucuydu bu, eminim; çöl ortasında çiçeklerin süslediği bir okul; kayalar batmış, sam yelleri esmez olmuş, sarı kelebeklere vıcır vıcır seslenen çekirgeler kaybolmuş.</p>

  <p>Ve ey, ey, ey, o milyonerler!</p>

  <div>
    <br/>
  </div>

  <p>Bütün bunlar, artık ölmüş olan öteki yaşamın öyle bir parçasıydı ki, hiçbirini anımsamıyorum. (Zaman tıpkı bana benziyor; ama ne o zamanlar ne de o “ben” var artık.) Ama şunu anımsıyorum, bakın: Son sınıfa geçeceğim yılın sonuna doğru, kolejde bulunduğu sürece bir hafta şoförlüğünü yapmıştım onun. St. Nicholas’ınki gibi pembe bir yüz; tepesinde, dağınık, ipek gibi beyaz saçlar. Benimle birlikteyken bile rahat, teklifsiz bir davranış tarzı. Bir Bostonlu; puro tiryakisi, kibar zenci hikâyeleri anlatan, açıkgöz bir banker; usta bilim adamı, yönetici, hayır sahibi; beyaz adamın bu ağır yükünü kırk yıldır omuzlarında taşıyan bir adam; altmış yıldır da Büyük Gelenekler’in bir sembolü.</p>

  <p>Arabadaydık, güçlü motor mırıldıyor ve içimi gururla, endişeyle dolduruyordu. Arabanın içi nane ve puro kokuyordu. Ağır ağır yanlarından geçerken öğrenciler bize bakıyorlar, tanıyınca gülümsüyorlardı. Yemekten yeni çıkmıştım, boğazıma kadar gelen bir geğirtiyi bastırmak için öne doğru eğilince, kazayla, direksiyon üzerindeki düğmeyi bastım; kulakları patlatan bir korna sesi yükseldi. Yoldan geçenler durdular, baktılar.</p>

  <p>“Çok özür dilerim, efendim” dedim, beni Müdür Dr. Bledsoe’ya şikâyet eder de bir daha araba kullanmama izin vermezler korkusuyla.</p>

  <p>“Zararı yok. Zararı yok.”</p>

  <p>“Nereye götüreyim sizi, efendim?”</p>

  <p>“Dur bakayım...”</p>

  <p>Dikiz aynasından, incecik bir saate baktığını görüyordum; saati damalı yeleğinin cebine koydu. Gömleği yumuşacık ipektendi, mavi-beyaz noktalı bir kelebek kravatı vardı. Aristokratça tavırları, çevik, tatlı hareketleri...</p>

  <p>“İkinci oturuma gitmek için erken daha,” dedi. “Haydi, sen nereye istersen oraya sür.”</p>

  <p>“Bütün kampusu gördünüz mü, efendim?”</p>

  <p>“Evet. Sanırım. İlk kuruculardan biriydim ben, biliyorsun.”</p>

  <p>“Yaa! Bunu bilmiyordum, efendim. Öyleyse herhangi bir yola gireyim.”</p>

  <p>Kuruculardan biri olduğunu biliyordum tabii; ama zengin beyazları pohpohlamanın yararlarını da biliyordum. Kim bilir, yüklü bir bahşiş verirdi bana belki, ya da bir elbise, gelecek yıl için bir burs.</p>

  <p>“Nereye istersen, kampus, yaşamımın bir parçasıdır benim, yaşamımı da iyi bilirim ben.”</p>

  <p>“Evet, efendim.”</p>

  <p>Yine gülümsüyordu.</p>

  <p>Sarmaşık kaplı binalarıyla yeşil kampus bir anda geride kaldı. Araba sıçrıyarak gidiyordu yolda. Kampus nasıl olurdu da yaşamının bir parçası olurdu. Şaştım. Ve insan, nasıl “iyi” bilebilirdi yaşamını?</p>

  <p>“Delikanlı, eşsiz bir kuruluşun üyesisin. Gerçekleşmiş büyük bir düştür bu...”</p>

  <p>“Evet, efendim” dedim.</p>

  <p>“Bu kuruluşla ben de ilgili olduğum için. Kuşkusuz senin de hissettiğin kadar şanslı hissediyorum kendimi. Yıllar önce gelmiştim buraya, bütün bu güzel kampusunuz çıplak bir tarlaydı. Ne ağaç, ne çiçek, ne de bu bereketli topraklar vardı. Belki de sen doğmamıştın daha o zaman...”</p>

  <p>Düşüncelerimi geriye, onun sözünü ettiği zamana kaydırmaya çalışırken, gözlerim caddeyi ikiye ayıran beyaz çizgide, büyülenmiş gibi onu dinliyordum.</p>

  <p>“Anan baban bile gençtiler belki. Kölelik henüz kalkmıştı. Senin halkın hangi yana döneceğini bilmiyordu ve saklamayayım, benimkilerin birçoğu da bilmiyordu ne yöne döneceklerini. Ama sizin büyük Kurucu’nuz biliyordu. Arkadaşımdı benim, görüşlerine inanırdım. O kadar ki, bazen şaşırırım, onun görüşleri miydi bunlar yoksa benim mi?..”</p>

  <p>Hafifçe kıkırdadı, gözlerinin kenarlarında kırışıklıklar belirdi.</p>

  <p>“Ama tabii onun görüşleriydi; ben yalnızca yardım ediyordum ona. Onunla birlikte bu çıplak araziyi görmeye geldim, ona yardım etmek için elimden geleni yaptım. Ve her bahar buraya dönüp yılların getirdiği değişikleri görmek kaderin hoş bir cilvesi olmuştur benim için. Kendi işimden daha sevindirici, doyurucu bir şeydir bu, benim için. Gerçekten de kaderin hoş bir cilvesi.”</p>

  <p>Sesi yumuşak ve benim kestirebildiğimden daha anlam yüklüydü. Arabayı sürdükçe, hayalimin perdesinde okulun, kitaplıkta sergilenen ilk günlerine ait rengi atmış resimleri aydınlandı, düzensiz, parça parça canlanmaya başladı. Bir çift katırın ya da öküzün çektiği arabalarda siyah, tozlu elbiseli erkek, kadın resimleri, neredeyse kişiliksiz denebilecek insanlar; bekliyor, boş yüzlerle bakıyor gibi duran bir kara kalabalık; aralarında gülümseyen temiz yüzlü, göz alıcı, kibar ve kendinden emin birkaç beyaz kadın ve erkek. İçlerinde Kurucu’yu ve Dr. Bledsoe’yu seçebilmiş olmama rağmen fotoğraflardaki yüzler, şu ana kadar gerçekten yaşamış ve yaşıyor görünmemişti bana; daha çok, bir sözlüğün son sayfalarında rastlanabilecek işaretler, simgelere benziyorlardı. Ama şimdi o büyük eserde benim de payım olduğunu hissediyordum, ayağımın altında araba tembel tembel sıçrarken; arka koltuktaki anılarına dalmış adamla bir tutuyordum kendimi...</p>

  <p>“Kaderin hoş bir cilvesi,” diye yineledi, “dilerim sen de böyle günler görürsün.”</p>

  <p>“Evet, efendim. Teşekkür ederim, efendim,” dedim; benim için güzel bir şey dilediği için hoşnuttum.</p>

  <p>Ama öte yandan kafam bir şeye takıldı: “Kader, nasıl olurdu da <i>hoş</i> cilveler hazırlardı insana? Bugüne kadar onu hep acı olarak düşünmüştüm ben. Tanıdığım insanlardan hiçbiri ondan hoş diye söz etmezdi; bize Eski Yunan oyunlarını okutan Woodridge bile.</p>

  <p>Okula ait arazinin sınırını geçmiştik artık; birden anayoldan çıkıp hiç de tanıdık gelmeyen bir yola sapmaya karar verdim. Ağaç mağaç yoktu yolda, hava pırıl pırıldı. Yolun aşağısında güneş, bir ahırın duvarına çivilenmiş teneke bir işaretin üzerinde yanıyordu sanki. Tepenin orda, çapasına dayanmış yapayalnız bir insan yorgun argın doğruldu, el salladı; ufuk çizgisi üzerinde, bir insandan çok bir gölgeye benziyordu.</p>

  <p>“Ne kadar yol aldık?” Omuzlarımın üzerinden bir soru duydum.</p>

  <p>“Bir mil kadar, efendim.”</p>

  <p>“Buraları hatırlamıyorum.”</p>

  <p>Cevap vermedim. Benim yanımda kader filan gibi lafları ilk kez etmiş olan insanı, büyükbabamı düşünüyordum. Hoş denebilecek bir yanı da yoktu ve unutmaya çalışmıştım. Şu anda, kaderi dediği şeyden o kadar hoşnut şu beyaz adamla, güçlü bir arabanın içinde buralarda dolaşıyordum; korktum. Büyükbabam olsa buna ihanet derdi, bense bunun nasıl olup da ihanet olduğunu anlayamıyordum. Birden, beyaz adamın da böyle düşünebileceğini fark edince kendimi suçlu hissettim. Ne düşünebilirdi? Büyükbabam gibi zencilerin, kolejin kuruluşundan önceki o günlerde serbest bırakıldıklarını biliyor muydu?</p>

  <p>Küçük bir yol ayrımına gelmiştik, kırılmış bir arabaya koşulu bir çift öküz gördüm; üstü başı dökülen arabacı arabayı bir ağaç kümesinin altına çekmiş, gölgede kestiriyordu.</p>

  <p>Omzumdan geriye doğru, “Gördünüz mü, efendim?” diye sordum.</p>

  <p>“Neydi o?”</p>

  <p>“Öküzleri, efendim.”</p>

  <p>“Yo, hayır, ağaçlara bakıyordum, göremedim,” dedi geriye doğru bakarken. “İyi kereste olur bu ağaçlardan.”</p>

  <p>“Özür dilerim, efendim. Geriye döneyim mi?”</p>

  <p>“Hayır, daha vaktimiz var,” dedi. “Devam et.”</p>

  <p>Uyuyan adamın ince, aç yüzünü anımsayarak devam ettim sürmeye. Korktuğum beyaz tiplerdendi. Kahverengi tarlalar ufka kadar uzanıyordu. Bir kuş sürüsü aşağı doğru daldı, bir daire çizdi; kuşlar görünmez iplerle birbirlerine bağlıymışlar gibi dağılıp birleştiler. Motorun kaportası üzerinde sıcak hava dalgaları dans ediyordu. Lastikler asfalt yolda ötüyordu. Nihayet sıkılganlığımı yendim ve sordum:</p>

  <p>“Okulla neden ilgilendiniz, efendim?”</p>

  <p>Sesini yükselterek düşünceli, düşünceli, “Sanırım,” dedi, “henüz bir delikanlıyken bile sizin halkınızın benim kaderimle şöyle ya da böyle yakından ilgili olduğunu hissettiğim için. Anlıyor musun?”</p>

  <p>Utana sıkıla, “Pek anlamadım, efendim,” dedim.</p>

  <p>“Emerson’u okudunuz, değil mi?”</p>

  <p>“Emerson mu, efendim?”</p>

  <p>“Ralph Woldo Emerson.”</p>

  <p>Okumamış olduğum için sıkıldım. “Daha okumadık, efendim. Ona gelmedik daha.”</p>

  <p>Şaşırmış gibi, “Okumadınız mı?” dedi. “Neyse zararı yok. Emerson gibi ben de bir New England’lıyım. Öğrenmelisin onu; çünkü sizin halkınız için önemli bir kişiydi o. Kaderinizin belirlenmesinde etkili olmuştur. Evet, söylemek istediğim de bu belki. Öyle hissediyorum ki, sizin halkınız şöyle ya da böyle benim kaderimle ilgiliydi. Sizin başınıza gelen şey, benim başıma gelecek şeyle ilgiliydi...”</p>

  <p>Anlamaya çalışarak arabayı yavaşlattım. Aynadan, ince, manikürlü parmaklarıyla kibarca tuttuğu purosunun uzamış külüne uzun uzun baktığım gördüm.</p>

  <p>“Evet, sen benim kaderimsin, delikanlı. Ama sen söyleyebilirsin onun gerçekten nasıl olduğunu. Anlıyor musun?”</p>

  <p>“<i>Sanırım anlıyorum</i>, efendim.”</p>

  <p>“Demek istiyorum ki, okulunuza yardım etmekle geçirdiğim yılların sonucu sana bağlı. Hayatım boyunca yapmaya çalıştığım şey, bankerlik ya da araştırmalar değil, insan hayatını doğrudan doğruya düzenleme işidir.”</p>

  <p>Öne doğru eğilmiş, sesinde daha önce olmayan bir kesinlikle konuşuyor gördüm onu. Gözümü yoldan ayırıp yüzüne bakmamak elimde değildi.</p>

  <p>“Bir başka neden daha var, diğerlerinden daha önemli, daha kuvvetli, evet, hatta daha kutsal bir neden daha var,” dedi; sanki artık beni görmüyor, kendi kendine konuşuyordu. “Evet, hatta bütün ötekilerden daha kutsal. Bir kız, benim kızım. Bir şairin en çılgın düşüncelerinden daha eşsiz, daha güzel, daha saf, daha noksansız ve daha ince bir varlıktı o. Onun, benim etimden, benim kanımdan olduğuna hiç inanmazdım. Güzelliği, ölmezlik suyunun bir kaynağıydı; yüzüne bakmak bu sudan içmek, içmek ve içmek demekti... Eşsiz, noksansız bir yaratıktı, katkısız bir sanat eseriydi. Su gibi ay ışığında açmış nazik bir çiçekti. Bu dünyadan olmayan bir yaradılış, hani o Incil’deki melekler gibi, merhametli, kraliçelere yaraşır bir kişilik. İnanamıyordum bir türlü onun benim...”</p>

  <p>Birden yelek cebini araştırdı ve arkamdan bir şey uzattı bana doğru. Şaşırdım.</p>

  <p>“İşte, delikanlı, böyle bir okulda okumak gibi büyük şansın çoğunu ona borçlusun.”</p>

  <p>Platin çerçeve içine oturtulmuş, renkli küçük resme baktım. Neredeyse düşürüyordum elimden. Tatlı, düş gibi bir genç kadın bakıyordu yüzüme. Görür görmez, çok güzelmiş, diye düşündüm; o kadar güzel ki, hayranlığımı duyduğumca dile getireyim mi, yoksa kibar davranmakla mı yetineyim bilemedim. Ama onu bir yerden hatırlıyor gibiydim ya da ona benzer birini. Şimdi anlıyorum ki, o etkiyi yaratan şey, yumuşak, incecik kumaştan yapılmış, uçar gibi ya da dalgalanır gibi duran elbiseymiş; bugün, kadın dergilerinde gördüğünüz süslü, iyi dikilmiş, kalıp gibi, belirgin hiçbir özelliği olmayan, makineden çıkma, havalı, modern elbiseler giyinmiş olsaydı, makinede işlenmiş pahalı bir mücevher parçası kadar sıradan, onun kadar cansız görünürdü. Ama yine de coşkusunu paylaşmıştım o zaman.</p>

  <p>“Bu yaşam için çok saftı, tertemizdi,” dedi üzüntüyle; “fazla saf, fazla iyi, fazla güzel. İtalya’da hastalandığında, vapurla dünyayı dolaşıyorduk, yalnızca o ve ben. Pek önemsemedim o zaman, Alpler’in üzerinden gezimize devam ettik. Münih’e vardığımızda solmaya başlamıştı. Bir elçilik balosundaydık bayıldığında. Dünyanın en ileri tıp bilimi kurtaramadı onu. Yapayalnız, acı bir yolculuk oldu dönüş benim için. Hiçbir zaman silemedim o acıyı yüreğimden. Hiçbir zaman bağışlayamadım kendimi. Onun ölümünden sonra ne yaptıysam onun anısına bir anıt diye yapmışımdır.”</p>

  <p>Mavi gözleriyle, güneşte uzayıp giden tarlanın çok ötelerine bakarak sustu. Yüreğini bana açmasının nedeninin ne olduğunu düşünerek küçük resmi geri verdim. Hiç yapmadığım bir şeydi bu; tehlikeliydi. Önce, bir şey karşısında bu gibi duygulara kapılmanız tehlikeliydi; çünkü hiçbir zaman elde edemezdiniz onu, ya da birisi veya herhangi bir şey çekip alabilirdi onu sizden, elde etmiş olsanız bile; sonra, hiç kimse sizi anlamayacağı, size yalnızca gülecekleri ve deh olduğunuzu düşünecekleri için de tehlikeliydi ayrıca.</p>

  <p>“Görüyorsun işte, delikanlı, beni daha önce görmemiş olsan bile, hayatımın ta içindeymişsin. Büyük bir düşe ve güzel bir anıta bağlıymışsın. İyi bir çiftçi, bir şef, bir papaz, doktor, şarkıcı, makinist; her neyse bir şey olursan, hatta hiçbir şey olmasan, benim kaderimsin sen. Sonucu bana yazıp bildirmelisin.”</p>

  <p>Aynadan gülümsediğini görünce rahatladım. Duygularım altüst oldu. Alay mı ediyordu benimle? Sırf, nasıl karşılayacağımı görmek için, kitaplardaki insanlar gibi mi konuşuyordu benimle? Yoksa, yoksa, düşünmeye korkuyordum; birazcık kafadan noksan mıydı bu zengin adam? <i>Onun</i> kaderini nasıl söyleyebilirdim ben? Başını kaldırdı, gözlerimiz bir an karşılaştı aynada, sonra asfalt yolu ikiye bölen beyaz çizgiye indirdim gözlerimi.</p>

  <p>Yolun kenarındaki ağaçlar kalın ve yüksekti. Bir dönemeci aldık. Bıldırcın sürüleri, kahverengi tarlalar üzerinde yukarı doğru uçuyorlar, sonra birbirlerine karışarak aşağı iniyorlardı.</p>

  <p>“Kaderimi bana söyleyeceğine söz veriyor musun?”</p>

  <p>“Efendim?”</p>

  <p>“Söz veriyor musun?”</p>

  <p>“Hemen şimdi mi, efendim?” diye sordum sıkılarak.</p>

  <p>“Sen bilirsin. İstersen şimdi.”</p>

  <p>Susuyordum. Sesi ciddi, emrediciydi. Hiçbir cevap düşünemiyordum. Motor mırıldıyordu. Bir böcek, sarı, balgam gibi leke bırakarak ön cama çarptı, ezildi.</p>

  <p>“Bilmiyorum, efendim. Bu benim ilk yılım daha...”</p>

  <p>“Ama öğrendiğin zaman söyleyeceksin?”</p>

  <p>“Çalışırım, efendim.”</p>

  <p>“Güzel.”</p>

  <p>Aynaya şöyle bir göz attığımda, yine gülümsüyor gördüm onu. Zengin ve ünlü olmak, okulun bugünkü durumuna gelmesine yardım etmiş olmak yetmiyor muydu, sormak istedim ona; ama korktum.</p>

  <p>“Benim bu düşüncemle ilgili senin fikrin nedir, delikanlı?” dedi.</p>

  <p>“Bilmiyorum, efendim. Yalnız, sizin, aradığınız şeye sahip olduğunuzu düşünüyorum. Çünkü sınıfta kalırsam ya da okulu terk edersem, bunun sizin hatanız olmayacağını sanıyorum. Çünkü okulun bugünkü duruma gelmesine yardım ettiniz siz.”</p>

  <p>“Bu yeter mi sanıyorsun?”</p>

  <p>“Evet, efendim. Müdür de aynı şeyi söylüyor bize. Siz amacınıza ulaştınız, kendiniz elde ettiniz bunu, bizler de aynı şekilde çalışıp bu ideali yükseltmeliyiz.”</p>

  <p>“Ama bu yapılanlar daha bir kısmı, delikanlı. Servetim, adım ve itibarım var; doğru bütün bunlar. Fakat sizin büyük Kurucu’nuz bundan da çok şeye sahipti; fikirlerine ve eylemlerine bağlı on binlerce can vardı. Yaptıkları bütün ırkınızı etkiledi. Bir bakıma bir kralın, hatta bir anlamda bir tanrının gücü vardı onda. Şimdi inanıyorum ki bu benim kendi işimden daha önemlidir; çünkü bugün daha çok şey size bağlı. <i>Sen</i> önemlisin; çünkü sen başarısızlığa uğrarsan, bir kişi yüzünden, bir çarkın bozuk bir dişlisi yüzünden ben başarısızlığa uğramış olurum. Daha önceleri o kadar önemli değildi; ama yaşlanıyorum artık, çok önemli bir şey oldu şimdi...”</p>

  <p>Bütün bu olanlara şaşarak, ama daha adımı bile bilmiyorsunuz, diye düşündüm.</p>

  <p>“...Bunun beni ne derece ilgilendirdiğini anlaman zordur, sanırım. Ama büyüdükçe, kaderimi öğrenmemin sana bağlı olduğunu hatırlamalısın. Sende ve senin öğrenci arkadaşlarının kişiliklerinde ben, diyelim, üç yüz öğretmen, yedi yüz usta makinist, sekiz yüz usta çiftçi filan olurum. Böylece, canlı kişiler üzerinde, paramın, zamanımın ve umutlarımın ne derece verimli bir yolda harcanmış olduğunu görebilirim. Aynı zamanda kızıma canlı bir anıt dikmiş olurum. Anlıyor musun? Büyük Kurucu’nuzun kıraç bir toprakken verimli bir arazi haline çevirdiği bu yerlerden alınan meyveleri görebilirim.”</p>

  <p>Birden sesi kesildi; aynadan açık mavi dumanların kıvrıla kıvrıla yükseldiğini gördüm. Oturduğum koltuğun arkasında, arabanın elektrikli çakmağının geriye attığını işittim.</p>

  <p>“Sanırım, sizi şimdi daha iyi anlıyorum, efendim,” dedim.</p>

  <p>“Çok iyi, oğlum.”</p>

  <p>“Bu yönde devam edeyim mi, efendim?”</p>

  <p>Dışarıya, tarlalara bakarak, “Tabii,” dedi. “Bu bölgeyi daha önce hiç görmemiştim. Benim için yeni bir arazi.”</p>

  <p>Söylediklerini düşünerek, arabayı sürerken ortadaki beyaz çizgiyi yarı bilinçli izliyordum gözlerimle. Bir tepeye çıktık, kavurucu bir yel yaladı arabayı, bir çöle yaklaşıyorduk sanki. Soluğum kesilir gibi oldu, eğildim, vantilatörü çalıştırdım; pervanenin sesi işitildi birden.</p>

  <p>Hafif bir rüzgâr dolaştı arabanın içinde. “Teşekkür ederim,” dedi.</p>

  <p>Yağmurdan, rüzgârdan, güneşten rengi atmış, çarpılmış bir sürü odundan kulübenin, küçük küçük evlerin yanından geçiyorduk. Güneşin kavurduğu tahtalar, suda ıslandıktan sonra kurumaya bırakılmış iskambil kağıtları gibi örtüyordu çatıları. Evler, aralarındaki sundurmayla birbirine bitişen iki göz küçük odadan ibaretti. Önlerinden geçtikçe aradaki sundurmalardan gerideki tarlaları görebiliyorduk. Arkadan heyecanla emredince, ötekilerden ayrı bir evin önünde durdurdum arabayı.</p>

  <p>“Odundan mı bu kulübe?”</p>

  <p>Çatlakları kireç beyazlığında kille doldurulmuş, çatısı parlak, yeni tahta parçalarıyla yamalı eski bir kulübeydi bu. Birden, bu yola sapmakla hata ettiğimi anlayarak üzüldüm. Çarpık çurpuk bir çitin yanında oynayan, kalın kaba kumaştan pantalonlarıyla bir grup çocuğu görür görmez tanıdım burayı.</p>

  <p>“Evet, efendim. Odundan,” dedim.</p>

  <p>Zenci topluluğunun yüz karası yarıcı Jim Trueblood’ın kulübesiydi bu. Aylarca önce, okulda büyük gürültü koparmıştı yaptıkları; şimdi adını herkes fısıltıyla anıyordu ancak. Ondan önce de pek yaklaşmazdı kampusa; ama çoluğuna çocuğuna iyi bakan çalışkan bir işçi, eski hikâyeleri yeniden canlandırarak matrak bir hava içinde anlatan bir insan olarak tanınır, sevilirdi. Aynı zamanda iyi bir tenordu, bazen okula özel, beyaz konuklar gelince, pazar akşamları kilisede toplandığımızda söylediğimiz, idarecilerimizin “onların ilkel dini şarkıları” dedikleri şarkıları söylemek üzere köy kuarteti ile birlikte okula getirtilirdi. Söyledikleri kaba şarkılardan sıkılırdık; ama konuklar huşu içinde dinledikleri için, Jim Trueblood’ın kuarteti yönetirken çıkardığı terbiye edilmemiş, yüksek perdeden, ağlar gibi hayvansı eslere gülmeye cesaret edemezdik. Çıkardığı rezaletle bütün bunlar geride kalmıştı şimdi; okul yöneticilerinin ilk başlardaki hoşgörüyle karışık nefret hissi, şimdi nefretle kesinleşmiş bir horgörüye dönüşmüştü. Görünmezlik öncesi o günlerde onların nefretlerinin ve de benim nefretimin korkuyla dolu olduğunu anlamıyordum daha. Kolejde hepimiz nasıl nefret ederdik o çarıklı zencilerden, “köylülerden” o günlerde! Biz onları kurtarmaya, yükseltmeye çalışıyorduk, onlarsa, Trueblood gibi, bizi yıkmak için her şeyi yapıyorlardı sanki.</p>

  <p>Bay Norton, yeni, mavi beyaz damalı, alacalı kumaştan elbiseler giymiş iki kadının demir bir kazanda çamaşır yıkadıkları çıplak, toprak avlunun ötesine bakarken, “Oldukça eski görünüyor,” dedi. Kazan isten simsiyahtı; matem ateşi gibi, kazanın kenarlarını soluk pembe, isli, zayıf alevler yalıyordu. Kadınlar, karnı burnunda gebelerin bezgin, yorgun haliyle hareket ediyorlardı.</p>

  <p>“Öyle, efendim,” dedim. “Şu ve öteki ikisi kölelik günlerinde yapılmışa benziyor.”</p>

  <p>“Deme! Onların bu kadar dayanacaklarını hiç sanmazdım! Kölelik günlerinde, ha!”</p>

  <p>“Doğru, efendim. Buralar büyük bir çiftlikken arazinin sahibi olan beyaz aile hâlâ yaşıyor kasabada.”</p>

  <p>“Evet,” dedi. “Eski ailelerin birçoğunun hâlâ yaşadığını biliyorum. İnsanların da öyle; gittikçe bozulsa da insan nesli devam ediyor. Ama bu kulübeler!” Şaşırmış ve bozulmuş görünüyordu.</p>

  <p>“Şu kadınlar buranın geçmişi ve tarihi hakkında bir şeyler bilir mi dersin? Yaşlısı bilebilir gibime geliyor.”</p>

  <p>“Biraz şüpheli efendim. Fazla şey, yani zekiye benzemiyorlar.”</p>

  <p>Purosunu ağzından çekerek, “Zeki mi?” dedi.</p>

  <p>“Benimle konuşmazlar mı demek istiyorsun?” diye sordu şüpheli şüpheli.</p>

  <p>“Evet, efendim. Öyle.”</p>

  <p>“Ama niçin?”</p>

  <p>Açıklamak istemiyordum. Utancımdan yerin dibine geçiyordum; ama o bir şeyler bildiğimi hissetti ve sıkıştırdı beni.</p>

  <p>“Pek hoş bir şey değil, efendim. Ama bu kadınların bizimle konuşacaklarını sanmam.”</p>

  <p>“Bizim, okuldan olduğumuzu söylersin. O zaman muhakkak konuşurlar. Kim olduğumu söyleyebilirsin onlara.”</p>

  <p>“Doğru, efendim,” dedim, “ama onlar okulda hepimizden nefret ederler. Hiç gelmezler oraya...”</p>

  <p>“Nee!”</p>

  <p>“Gelmezler, efendim.”</p>

  <p>“Şurada çitin yanındaki çocuklar, peki?”</p>

  <p>“Onlar da, efendim.”</p>

  <p>“Ama neden?”</p>

  <p>“Doğrusu bilmiyorum, efendim. Ama bu yolun ötesindeki çoğu kişi gelmez. Herhalde çok cahiller. İlgi duymuyorlar.”</p>

  <p>“Ama nasıl olur!”</p>

  <p>Çocuklar oyunu bırakmış sessiz sedasız arabaya bakıyorlardı; kolları arkalarında, vücutlarına bol gelen yeni pantalonları ufak şişkin karınları üzerinde gerilmiş, sanki onlar da gebeymiş gibi.</p>

  <p>“Bunların erkekleri, peki?”</p>

  <p>Duraksadım. Niçin bu kadar garip bulmuştu bunu?</p>

  <p>“Bizden nefret eder, efendim,” dedim.</p>

  <p>“Nefret eder, diyorsun; iki kadın da evli değil mi?”</p>

  <p>Soluğumu tuttum. Bir yanlışlık yapmıştım. “Yaşlısı evli, efendim” dedim istemeye istemeye.</p>

  <p>“Gencinin kocasına ne oldu?”</p>

  <p>“Onun kocası yok; yani... şey...”</p>

  <p>“Ne var, delikanlı? Bu insanları tanıyor musun sen?”</p>

  <p>“Birazcık, efendim. Bir süre önce bunlar hakkında yukarıda, okulda bazı şeyler söyleniyordu.”</p>

  <p>“Ne söyleniyordu?”</p>

  <p>“Şey, genç kadın yaşlısının kızıymış...”</p>

  <p>“Ee, sonra?”</p>

  <p>“Şey, efendim, diyorlar ki... hani... yani kızın kocasının olmadığını söylüyorlar demek istiyorum.”</p>

  <p>“Ha, anladım. Bunda acayip bir taraf yok ki. Anlıyorum ki sizinkiler... Neyse boş ver! Hepsi bu kadar mı?”</p>

  <p>“Şey, efendim...”</p>

  <p>“Evet, başka?”</p>

  <p>“Diyorlar ki babası yapmış bunu.”</p>

  <p>“Neee!”</p>

  <p>“Evet, efendim... Babası gebe bırakmış onu.”</p>

  <p>Oyuncak bir balon aniden sönmüş gibi keskin bir nefes alış duydum. Yüzü kızardı. İki kadın adına utanç duyuyordum, şaşırmıştım, çok konuştum ve onun duygularını yaraladım diye korkuyordum.</p>

  <p>Sonunda, “Okuldan herhangi bir kimse soruşturdu mu durumu?” diye sordu.</p>

  <p>“Evet, efendim” dedim.</p>

  <p>“Ne öğrendiler?”</p>

  <p>“Doğru olduğunu. Öyle söylüyorlar.”</p>

  <p>“Peki ne diyormuş böyle... böyle müthiş bir şeyi niçin yaptığı sorulduğunda?”</p>

  <p>Elleriyle dizlerini yakalamış, geriye yaslanmış oturuyordu. Parmaklarının eklem yerlerinde kan çekilmişti. Dışarıya, sıcaktan kımıl kımıl olmuş asfalta bakıyordum. Beyaz çizginin öbür tarafında, kampusun sessiz, yemyeşil çimenliklerine doğru gidiyor olsaydık şimdi, diyordum içimden.</p>

  <p>“Adamın hem karısını, hem de kızını becerdiği söyleniyor, öyle mi?”</p>

  <p>“Evet, efendim.”</p>

  <p>“Her ikisinin de çocuklarının babasıymış, ha?”</p>

  <p>“Öyle, efendim.”</p>

  <p>“Hayır, olmaz, olmaz!”</p>

  <p>Büyük bir acı içindeymiş gibiydi. Endişeyle baktım yüzüne. Ne olmuştu? Ne söylemiştim?</p>

  <p>Nefretle, iğrenerek, “Bu kadarı olmaz, hayır!” dedi.</p>

  <p>Adam kulübenin köşesinden görününce, yeni, mavi iş pantalonunun üzerinde güneşin parladığını gördüm. Ayakkabıları siyah ve yeniydi. Yanan toprak üzerinde rahat rahat yürüyordu. Kısa boylu bir adamdı; avluyu o kadar rahat geçti ki en koyu karanlık gecede de aynı güvenle yürüyebilir sanırdı insan. Geldi ve renkli, büyük bir keten mendille yelpazelenirken kadınlara bir şey söyledi. Ama onlar ters davrandılar ona, hemen hiç konuşmadılar, ondan yana hiç bakmadılar yüzlerini çevirip.</p>

  <p>Bay Norton, “Adam bu mu?” diye sordu.</p>

  <p>“Evet, efendim. Sanırım” dedim.</p>

  <p>“Dışarı çık!” diye bağırdı. “Onunla konuşmalıyım.”</p>

  <p>Taş kesilmiştim. Şaşırmış, korkmuştum, kızmıştım. Trueblood’a ne söyleyebilirdi, ne sorabilirdi? Neden kendi hallerine bırakmıyordu onları!</p>

  <p>“Haydi!”</p>

  <p>Arabadan indim ve arka kapıyı açtım. Yuvarlanır gibi çıktı arabadan ve avluya giden yolu neredeyse koşarak geçti, arkasından atlı kovalıyordu sanki. O zaman birden iki kadının döndüğünü ve deli gibi evin arkasına kaçtığını gördüm; hareketleri hantal ve ağırdı. Arkasından koştum, adamın ve çocukların yanına varınca durduğunu gördüm. Susuyorlardı, yüzleri asılmıştı; yumuşak ama olumsuz bir havaları vardı; bakışları tatlı ve aldatıcıydı. Onun konuşmasını beklerken bakışlarının gerisinde korkudan diz çöküyorlardı; bir de baktım ben de onlar gibi içten içe titremiyor muyum korkudan? Daha da yaklaşınca arabadan göremediğim bir şey gördüm: Adamın sağ yanağında, balyoz yemiş gibi bir yara vardı. Yara taze ve ıslaktı; ikide bir mendiliyle yanağına konan sinekleri kovalıyordu.</p>

  <p>Bay Norton, “Sizinle konuşmam lazım!” diyerek kekeledi.</p>

  <p>Jim Trueblood şaşırmaksızın, “Olur, efendi,” dedi ve bekledi.</p>

  <p>“Doğru mu... Yani şey... yaptınız mı demek istiyorum?”</p>

  <p>Trueblood, “Ha?” diye sordu. Başımı çevirdim.</p>

  <p>“Hayattasınız” diye bir söz çıktı ağzından. “Ama doğru mu...?”</p>

  <p>“Ha?” dedi çiftçi, kaşı şaşkınlıkla titreyerek.</p>

  <p>“Özür dilerim, efendim,” dedim, “sizi anladığını sanmıyorum.”</p>

  <p>Beni duymazlıktan geldi; Trueblood’ın yüzüne dikmişti gözlerini, sanki orada benim göremediğim bir şeyler okur gibiydi.</p>

  <p>“Yaptın ve başına bir şey gelmedi,” diye bağırdı, mavi gözleri kıskançlığa ve öfkeye benzer bir duyguyla siyah yüzde parlayarak. Trueblood umutsuzca yüzüme baktı. Ben yine kaçırdım bakışlarımı. Ben de ondan fazla bir şey anlamıyordum.</p>

  <p>“Kaosu gözlerinle gördün ve yok olmadın!”</p>

  <p>“Hayır, efendi! Bir şey yok, benim.”</p>

  <p>“Öyle mi? İçinde bir huzursuzluk, kargaşa hissetmiyor musun, suçlayıcı gözlerden kaçıp saklanmak filan?”</p>

  <p>“Ha!”</p>

  <p>“Cevap ver bana!”</p>

  <p>Trueblood güçlükle, “Bir şey yok, efendi,” dedi. “Gözlerimde de bir şey yok. Karnım ağrırsa biraz soda alır ben, bir şey kalmaz.”</p>

  <p>Heyecanlanmış gibi bir tavırla etrafına bakınarak, “Hayır, hayır, hayır. Şu gölgelik yere gidelim,” dedi; sundurmanın gölgesinin uzadığı yere doğru hızla yürüdü. Arkasından gittik. Çiftçi elini omzuma koydu, bense silkindim; çünkü hiçbir şey anlatamayacağımı biliyordum ona. Sundurmanın altında bahçe iskemlelerine yarım daire şeklinde oturduk. Ben, yarıcı ile milyoner arasındaydım. Sundurmanın çevresindeki toprak, çok önce dökülmüş bulaşık sularından sertleşmiş, beyazlaşmıştı.</p>

  <p>“İşler nasıl?”diye sordu Bay Norton. “Belki de bir yardımım dokunurdu.”</p>

  <p>“Pek fena gelmiyor, efendi. Bize burada neler oluyor deyi duyulana kadar hiç kimseden bi yardım alamadık. Şindi herkez meraklı, yardım etmek için. Orada, tepedeki okuldaki adamlar bile; yalınız bi numaralar döndü! Bizi buralardan bittamam göndermek isterler, yol paramızı ve de her şeyi verip, yüz dolar da verecekler yerleşmek için. Ama biz buraları çok severik; dedim hayır. O zaman bir herif gönderdiler bura, kocaman bi adam ve o dedi ki buradan ayrılmazsam beyazları üzerime salacaklarmış. Kızdım buna, hemi de korktum. Beyazlar, orada okuldakilerle sıkı fıkı, onların adamı, korktum. Ama düşündüm, onlar ilk zaman buraya geldiler ki, ta eskiden benim oraya gelişimden başkaydı; öğrenecek bir kitap aradım, buğda muğda ekecek el kadarcık yer aradım. Ben bu yeri bulduğumda böyleydi işte. Bana yardım etmeye çalışırlar sandım, aynı günlerde doğuracak iki karı var bende diye.</p>

  <p>Ama dellendim, ne zaman öğrendim ki bizi buradan kovmaya çalışıyorlar; bir rezilmişik biz çünkü, dediler. Evet efendi, essahtan deliye döndüm. Gittim Bay Burchanan’ı görmeye, patronu ve ona böyle böyle dedim hali vaziyet ve o bana bir kağıt verdi, git dedi şerife ver bunu dedi. Dediği gibi yaptım, götürdüm verdim. Mapushaneye gittim, Şerif Barbour’a kâğıdı verdim ve o bana sordu, anlat dedi ne oldu ve ben anlattım ona. İçeriye başka adamlar çağırdı, gene anlattırdılar bana ne oldu diye. Gizi anlatmamı istiyorlardı kaç defa, yiyecek, içecek bi şeyler verdiler bana, tütün verdiler. Ben şaşırdım; çünkü korkuyordum, başka türlü şeyler beklediydim ben. Ya! Bu civarda sanmam bir başka zenci olsun beyazların bu kadar zamanını alacak. Sonra dediler ki bana, korkma, okula haber göndeririz dediler, yerinden kıpırdama sen dediler. O koca zenciler de korkutmuyordu beni. Bilirsiz siz, zenci ne kadar büyük olursa olsun beyaz halk yer onu. Beyazlar tutuyorlardı beni. Ve buraya gelmeye başladı beyazlar bizi görmeye, bizle konuşmaya. Bazıları da büyük adamlardı; eyaletin ta ötesindeki böyük okuldan. Sordular bana, bir sürü şey, işler hakkında, bizimkiler hakkında, ufaklıklar hakkında ve hepiciğini yazdılar bir kitaba. Ama efendi, en iyisi ne biliyon mu, işlerim bi düzeldi, bi düzeldi ki...”</p>

  <p>İsteyerek konuşuyordu şimdi, bir cins boşalmaydı bu, çekingenlik ya da utanma yoktu halinde. Yaşlı adam, yanmamış bir puroyu elinde tutarken şaşkın şaşkın onu dinliyordu.</p>

  <p>“İşler epiyce iyi şimdi,” dedi köylü. “Ne zaman düşünsem ki bir zamanlar nasıl soğuk vardı, ne zor günler geçirdik, bir titremedir alır beni ki sorma.”</p>

  <p>Çiğneme tütününden bir parça kopardı. Sundurmaya zaman zaman bir şey çarpıyor, çıngırdıyordu; arada bir gözüm takılıyordu. Bir tenekeden kesilmiş kırmızı bir elma resmiydi bu.</p>

  <p>“Anlıyorsun efendi, hava soğuk olurdu; bizde ateş mateş ne gezer. Odundan başka hiçbir şey yok, kömür nerde. Koşardım ona buna; ama kimse bakmaz yüzümüze, ne iş vardı ne bi şey. Öyle soğuk olurdu, hepimiz bir yatakta yatardık, nedecen: Ben, böyük hanım ve de giz. Böyle başladı işler efendi.”</p>

  <p>Gözleri parlıyor, sesi, hikâyeyi birçok, birçok kez söylemiş gibi derin, büyülü bir nitelik kazanıyordu. Boğazını temizledi. Karasinekler, ufacık ufacık beyaz sivrisinekler yarasına üşüşüyordu.</p>

  <p>“Aynen böyleydi işte” dedi. “Ben bi tarafta, böyük hanım öte yanda, giz da ortada. Karanlık nasıl, zifir gibi. Bir katran kazanındaymışın sanki, öyle karanlık. Veletler köşede kendi yataklarında koyun koyuna uyuyor. En son uyuyan bendim herhal; çünkü ertesi gün nereden yiyecek bi şeyler bulurum diye düşünürdüm, gizi düşünürdüm, ona askıntı olmaya başlayan delikanlıyı düşünürdüm. Sevmiyordum onu, boyuna takılıp duruyordu kafama; karar verdim ki gızdan uzak durmasını söyleyecem ona. Kapkaranlıktı ortalık, veletlerden birinin uykusunda ağladığını duydum; sobada son bir iki parça dal tutuşmuş çıtırdıyordu, çöküyordu ateş; şişman vücuttan çıkan ter kokusu havada katılaşmış duruyordu sanki, bir tabak soğuk pekmez kabının içine düşmüş yağlı bir et parçası gibi. Gizi ve de oğlanı düşünürdüm ve yanıma uzanmış kollarını hissediyordum, böyük hanımın öte yanda inler gibi ağlar gibi horladığını duyuyordum. Aileme canım sıkılıyordu, ne edeceklerdi; gızın küçükken, yeni tüfekler gibiyken köşede uyuduğu günleri düşündüm, nasıl böyük hanımdan çok bana düşkün olduğunu. İşte şimdi karanlıkta yan yana nefes alıyorduk. Bunları hep kafamda görüyordum, elimle komuş gibi biliyordum. Kafamda hepsine bakıyordum, birer birer. Giz tıpkı böyük hanımın gençliğine benzer, ilk rastladığımdaki haline, yalnız biraz daha güzel ondan. Bilirsin, bizim halk günden güne daha güzel insanlar oluyor...</p>

  <p>Neyse, nefes alışlarını duyuyordum onların; ama uyku tutmuyordu beni bir türlü. Sonra gızın uykusunda hafifçe, alçaktan ‘baba’ dediğini duydum, hâlâ uyanık mı acaba diye baktım bir. Ama eğildim ki üzerine yalnız kokusunu duydum, bir de elime vuran nefesini. Öyle yavaş söylemişti ki, bir şey duydum mu acaba diye kuşkuya düştüm, onun için orada uzanmış onu dinliyordum. Bir çoban aldatan kuşu olmasın dedim ve de düşündüm kendi kendime. Git buradan, uzaklaş, hele bir gelsin aldatırız çobanı. Sonra tepede, okulda saat dört defa vurdu, işittim, gecenin içinde yalnız.</p>

  <p>Sonra geçmiş günleri düşünmeye başladım, çiftliği bırakıp Mobile’de oturmaya gittiğim günleri ve de bir giz bulduğumu orada. Gençtik o zaman şu delikanlı gibi tam. Irmak kenarında iki katlı bir evimiz vardı. Geceleri yatakta uzanır konuşurduk; o uykuya dalar ben daha uyanık olurdum, suya vurmuş ışıkları seyrederdim, kayıkların seslerini dinlerdim ırmaktan gelip geçen. Şarkıcılar olurdu o kayıklarda; bazen onu da uyandırırdım dinlesin diye müziği, onlar nehir yukarı çıkarken. Orada uzanırdım, hiç ses olmazdı, ta uzaklardan bile gelirdi müzik. Hani bıldırcın avlarken hava kararır ya, anaç kuşu duyarsın sürüsünü toplamak için öter, öterekten gelir sana doğru ağır ağır; çünkü bilir ki elinde tüfeğin bir yerlerdesin sen. Ama o hep onları toplamaya çalışır, üzerine üzerine gelir onun için. İyi adamlara benzer o anaç kuşlar, ne yapması lazımsa <i>yapar</i> onu.</p>

  <p>İşte öyle ses çıkarırdı kayıklar. Ta uzaklardan gelirdi insana doğru. İlki tam sen uykuya dalmışsın gelirdi ve sanki birisi kocaman sivri bir şeyle hafifçe dörtmüş seni, öyle olurdu. Sivri uç geliyor sana doğru, yavaşça geliyor, görürsün, kaçamazsın; ama tam dokunacak sana o sivri şey kalmaz ortada da uzakta birisi bi sürü renkten cam şişeleri kırıyor gibi olur. Boyuna sana gelir gibidir yine. Boyuna. Sonra bittiğini duyarsın, sanki kalktın da ikinci katın penceresinden aşağıya bi araba dolusu karpuza bakıyorsun; taze, sulu karpuzlar ortasından yarılmış da dağılmış her yana, öbür çizgili yeşil karpuzların üzerinde serin ve tatlı yatıyor, sanki seni bekliyor ki yiyesin. Sen görürsün, ne kırmızı, ne olgun ve de sulu, içindeki parlak çekirdekleri falan görürsün. Yandaki çarklar suya dalar, sanki hiç kimseyi uyandırmak istemez gibi ve biz; ben ve giz, kendimizi zengin kimseler sanırız, uzanırız orada; gemideki oğlanlar iyi cins şeftali şarabı gibi tatlı tatlı çalıp, söylerler. Sonra gemiler geçer, ışıklar kaybolur pencereden, müzik uzaklaşır. Hani iki yanı ağaçlıklı bir yoldan aşağıya inerken kırmızı elbiseli, geniş hasır şapkalı bir giz geçer ya yanından, tombul, lokum gibi; senin kendisini seyrettiğini bilir ya kıçını kıvıra kıvıra yürür, sen de <i>bilirsin</i> onun bunu bildiğini, orada durursun, seyredersin ta kırmızı şapkasının tepesinden başka bir şey görünmeyene kadar, sonra o da gider, bilirsin bir tepenin ardında kaybolmuştur; bir kere böyle bir giz görmüştüm. O zaman o Mobile’li gızdan -Margaret’ti adı- başka bi şey işitmez olurdum, yanı başımda soluğunu duyardım, herhal o zaman, “Baba, hâlâ uyanık mısın?” derdi, ben ağzımın içinde “I-ıh” derdim ve dalardım uykuya. Beyler,” dedi Trueblood, “o Mobile günlerini hatırlamak çok hoş oluyor.”</p>

  <p>“İşte Matty Lou’nun ‘baba’ dediğini duyunca aynen öyleydi; söyleyişinden bildim ki birisini görüyor rüyada; o oğlanı mı acaba diye kızıyorum. Adamın adını söyler diye bir süre dinliyorum mırıltısını ama söylemiyor. O zaman hatırlıyorum ki uykuda konuşan bir insanın elini sıcak suya koyarsan her şeyi söylermiş; ama su çok soğuk, sıcak olsaydı da yapmazdım ya. Ama bakıyorum, bir kadın o, dönüyor, bana sokularak kıvrılıyor, kolunu boynuma, yorganın dışında kalmış yere atıyor. Bir şeyler söylüyor, anlamıyorum, hani bir kadın bir adama asılır durur ya o zaman söylediği gibi bi şeyler. O zaman anlıyorum, büyümüş, kaç kere yaptı acaba, o itoğluyla mı yaptı acaba, diye düşünüyorum. Kolunu kaldırdım, yumuşacık; ama uyandırmadı bu onu, seslendim, bu da uyandırmadı. Sonra sırtımı döndüm, uzaklaşmaya çalıştım; yer de yoktu ki uzaklaşacak ve bana dokunuşunu, daha da yaklaştığını hissediyordum yine. O zaman rüyaya dalmış olmalıyım. O rüyayı anlatayım size önce.”</p>

  <p>Bay Norton’a baktım, ayağa kalktım gitme zamanının geldiğini düşünerek; fakat o Trueblood’ı dinlemeye öyle dalmıştı ki beni görmedi. İçimden köylüye küfrederek tekrar oturdum yerime. Cehenneme kadar yolu vardı rüyasının!</p>

  <p>“Hepsini tam hatırlamıyorum ama bir parçacık et arıyordum, iyi biliyorum. Şehirdeki beyazlara gittim, onlar Bay Broadnax’a git o verir, dediler. Evi tepenin üstünde; onu görmek için oraya tırmanıyorum. Sanki dünyanın en yüksek tepesi. Ne kadar tırmansan Bay Broadnax’ın evi o kadar uzağa gidiyor. Ama en sonunda ulaşıyorum oraya. O kadar yorgunum, o kadar görmek istiyorum ki adamı, ön kapıdan dalıyorum içeriye! Biliyorum yanlış ama tutamıyorum kendimi işte. İçeriye giriyorum ve yakılmış mumlarla parlak mobilyalarla dolu, duvarlarında resimler, tabanında yumuşacık halılar bulunan büyük bir odada duruyorum. Ama Allah’ın bir tek canlı kulu yok. Adını sesleniyorum; ama yine kimse gelmiyor, kimse cevap vermiyor. Bakıyorum bir kapı, dalıyorum içeriye ve bir keresinde ben ufacık bir oğlanken anamla gittiğimiz böyük evde gördüğümüze benzer böyük beyaz bir odadayım. Odada her şey beyaz; ben burada işim olmadığını bile bile dikilip duruyorum orada. Üstelik bir kadın odası. Dışarıya çıkayım diyorum ama kapıyı bulamıyorum; her yanımda kadın kokusu duyuyorum, hep artan bir kadın kokusu. Sonra bir köşeye bakıyorum, hani o yerden, ayaklı böyük saatler var ya ondan görüyorum, çalıştığını işitiyorum; cam kapısı açılıyor, bir beyaz hanım çıkıyor dışarıya. Üzerinde yumuşacık, ipekten bir gecelik var, başka hiçbir şey, doğru yüzüme bakıyor. Ne yapacağımı bilemiyorum. Kaçmak istiyorum ama gördüğüm tek kapı saatin kapısı, o da gelmiş önünde durmuş onun; neyse, kımıldayamıyorum, saat boyuna çalışıyor gürültülü gürültülü. Hızlanıyor, hızlanıyor. Bi şeyler söylemeye çalışıyorum ama söyleyemiyorum. Sonra başlıyor bağırmaya kadın ve ben ağzının açılıp kapandığını gördüğüm halde hiç bi şey <i>duyamadığım</i> için sağır oldum sanıyorum. Ama saati duyuyorum yine de, Bay Broadnax’ı aradığımı söylemeye çalışıyorum ama beni işitmiyor. Bana doğru koşuyor, boynumdan yakalıyor beni, sıkıyor, saatten uzak tutmaya çalışıyor. O zaman ne yapacağımı bilemiyorum tabii. Onunla konuşmaya çalışıyorum, ondan kurtulmaya çalışıyorum. Ama tutuyor o beni, bense beyaz olduğu için ona dokunmaya korkuyorum. Sonra o kadar korkuyorum ki yatağın üzerine atıyorum onu, boynumdan koparmaya çalışıyorum elini. Kadın gözden kayboluyor o sırada, yatak o kadar yumuşak ki. Öyle derine batıyor ki yatak ikimiz de boğulacakmışız gibi oluyoruz. Birden, faaşşş! Aniden bir sürü kaçak, beyaz ördek kalkıyor yatağın içinden, hani insan gömü çıkarırken olurmuş ya böyle. Alla’ım! Onlar gözden kaybolur olmaz bir kapının açıldığını, Bay Broadnax’ın sesini duyuyorum, ‘Zencilermiş, bırakın yapsınlar.’</p>

  <p>Nasıl söyleyebilir bunu beyazlara, diye düşündüm, bütün zencilerin böyle şeyler yaptığını söyleyeceklerini bilirken. Yere bakıyordum, gözlerimin önünde kıpkırmızı bir acı bulutu.</p>

  <p>Ortada yanlış bi şeyler döndüğünü bilir gibiyim; ama durduramıyorum. Şimdi kadından kurtulmuşum, saate doğru koşuyorum. Önce kapıyı açamıyorum; saatin yüzünde, çelik yumağı gibi kıvrık kıvrık bir şeyler oluyor. Ama açıyorum ve giriyorum içine; içerisi sıcak, karanlık. Yukarı doğru çıkan dar bir tünele dalıyorum, neredeyse makinenin, bütün o gürültünün ve sıcaklığın geldiği yere varacağım. O, okuldaki elektrik fabrikası gibi bi şey. Yanıyor orası, sanki ev tutuşmuş gibi; koşmaya başlıyorum, dışarı çıkmaya çalışarak. Koşuyorum, koşuyorum yorulana kadar; ama yorgun değilim, koştukça daha dinleniyorum sanki. O kadar güzel koşuyorum ki uçmak gibi bi şey, uçuyorum, yelkenlideymişim gibi, şehrin üzerinde yüzüyorum. Yalnız hâlâ <i>tünelin</i> içindeyim. Sonra ta yukarıda, bir mezarlığın üzerinde görülen yalaza benzer parlak bir ışık görüyorum. Gittikçe daha parlıyor, parlıyor ve ben ona yetişmeliyim, biliyorum; yoksa halim harap. Sonra birden yetişiyorum ona ve o kocaman bir elektrik lambası gibi gözlerimde patlıyor, haşlıyor her yanımı. Yalnız haşlanma olsa; üst tarafı kızgın su, altı soğuk su, uyuşuk uyuşuk akıyor bir göl ve ben boğuluyorum içinde. Sonra birden kurtuluyorum ondan, dışarıya çıkıyorum ve soğuk gün ışığındayım yine.</p>

  <p>Uyanıyorum, deli rüyamı böyük hanıma anlatmak istiyorum. Sabah olmuş, neredeyse ortalık ışıyacak. Ben oradayım, dosdoğru Matty Lou’nun yüzüne bakıyorum ve o beni dövüyor, tırmıklıyor, titriyor, sallanıyor ve bağırıyor aynı zamanda, hepsi bir arada, sanki bir nöbete tutulmuş gibi. Öyle şaşırmışım ki ben kımıldayamıyorum. ‘Baba, baba, ah baba’ diye, işte böyle bağırıyor. Birden böyük hanım aklıma geliyor. Hemen yanımızda horluyor, bakıyorum ve ben kımıldayamıyorum; çünkü kımıldasam bunun bir günah olacağını düşünüyorum. Yine düşünüyorum ki, kımıldamazsam belki günah münah olmaz; çünkü ben uykudayken oldu bu iş. Bazen bir erkek uzun saç örgülü bir kıza bakar da bir orospu gibi görür ya onu, hepiniz bilirsiniz bunu. Neyse, anlıyorum, kımıldamazsam höyük hanım görecek beni. İstemiyorum bunu. Günahtan da <i>kötü</i> olur bu. Matty Lou’ya bi şeyler fısıldıyorum susturmaya çalışarak, bir yandan da günah işlemeden bu beladan nasıl kurtulurum diye düşünüyorum. Neredeyse boğacağım gizi susturmaya çalışırken.</p>

  <p>Ama bir erkek böyle bir belaya boynunu kaptırınca yapacağı fazla şey yoktur artık. Bi şey yoktur elinde artık. İşte ben de öyleydim, bütün gücümle uzaklaşmaya çalışıyorum; ama kımıldamaksızın kımıldamak zorunda kalıyorum. Koşa koşa gelmiştim, yürüyerek çıkacaktım dışarıya. O zamandan beri çok düşündüm, iyice düşünen siz de, başımın daima böyle belada olduğunu göreceksiniz. Bütün ömrümce hep böyle. Kurtulmak için düşünebildiğim tek yol vardı: Bir bıçak. Ama yok bıçağım, eğer sonbaharda o genç erkek domuzların iğdiş edilişlerini gördüyseniz, onları günah işlemekten menetmek için bu kadarının da fazla olduğunu bildiğimi anlarsınız. Bir dönüştür, bir kavgadır gidiyordu içimde. Başıma gelen belayı düşündükçe içime kızgın bir demir sokuluyor gibi oluyordu.</p>

  <p>Sonra sanki bu yetmezmiş gibi Matty Lou daha fazla dayanamıyor ve kendini çekmeye başlıyor. Önce beni itmeye çalışıyor, bense günah işlemeyi önlemek için onu bastırıyorum. Sonra o bana sımsıkı sarılırken ben çekiyorum ve anasını uyandırmamak için şışşt diyorum ona. Benim gitmemi istemiyor o zaman ve Tanrı yalanı sevmez, bir de baktım ki ben de gitmek istemiyorum. O zamandan beri ne kadar üzüldüm, sanırım o sırada kendimi o Birmingham’daki adam gibi hissediyorum. Hani o, kendini evine kapayıp da, polisler evini ateşe verip de onu diri diri yakana kadar polislere ateş eden adama. Kendimi kaybetmişim. Birbirimizden uzaklaşmaya çalışırken kıvranıp büküldükçe kalmak istiyorduk. O zaman o adam gibi kaldım ben de, ta sonuna kadar dövüşecektim. Ölmüş olabilirdi; ama şimdi hissediyorum ki ölmeden önce yapacağını da yapmıştır. Başıma gelen şeyin çok acayip bi şey olduğunu biliyorum; ama nasıl oldu söyleyemem. Ayyaşın birinin sarhoş olması, ya da kendini Tanrı’ya adamış dindar bir kadının dini başına vurup elbiselerini parçalayıp çıkarışı gibi, ya da kaybederken bile kumar oynamaya devam eden tam bir kumarbaz gibi. Öyle yakalanmışım ki, istesen de ayrılamıyorsun.”</p>

  <p>“Bay Norton, efendim,” dedim boğuk bir sesle, “kampusa dönme zamanı geldi. Randevularınızı kaçıracaksınız...”</p>

  <p>Yüzüme bile bakmadı. Canı sıkılmış gibi elini sallayarak, “Lütfen,” dedi.</p>

  <p>Trueblood, beyaz adamdan bana çevirerek gözlerini, bakışlarının gerisinde bana gülümser gibi oldu ve devam etti.</p>

  <p>“Kate çığlığı basıyor, duyuyorum da yine ayrılamıyorum; insanın kanını donduran bir bağırış. Bir sürü vahşi atın yavru bebeğe doğru koştuğunu görüp de yerinden kımıldayamayan bir kadının bağırışı. Sanki bir hayalet görmüş gibi saçları dimdik, geceliği açılmış, boynundaki damarlar koca koca şişmiş. Ve gözleri! Alla’ım, o gözleri. Matty Lou’yla birlikte yattığım ot şiltede uzanırken, yüzünü aşşağdan yukarı görüyorum ve kımıldayamayacak kadar halsizim. Bağırıyor ve eline ne gelirse kapıp fırlatıyor bana. Bazılarını tutturamıyor, bazıları çarpıyor bana. Ufak böyük bi sürü şey. Soğuk ve pis kokulu bi şey geliyor başıma, üstüme başıma dökülüyor. Bi şey çarpıyor duvara top mermisi sanırsın. Bamm! Bummm! Kafamı örtünün altına gizlemeye çalışıyorum. Kate vahşiler gibi acayip bir dille konuşuyor.</p>

  <p>‘Bi dakka, Kate,’ diyorum. ‘Dur!’</p>

  <p>Sonra bi saniye durduğunu işitiyorum, odanın içinde konuştuğunu işitiyorum, dönüp bakıyorum. Alla’ım ne göreyim, benim çifteyi almamış mı!</p>

  <p>Ağzı köpük içinde, tüfeği kaldırıyor ve konuşuyor.</p>

  <p>‘Kalk ayağa! Kalk ayağa!’ diyor.</p>

  <p>‘HEY! YAPMA! KATE!’ diyorum.</p>

  <p>‘Allah belanı versin senin! Kalk çocuğumun üstünden!’</p>

  <p>‘Bak kadın, Kate, dinle biraz...’</p>

  <p>‘Konuşma, KALK!’</p>

  <p>‘İndir onu aşağı, KATE!’</p>

  <p>‘Kim demiş? Ne indirmesi!’</p>

  <p>‘Tüfek dolu, kadın, SAÇMA DOLU!’</p>

  <p>‘Dolu tabii!’</p>

  <p>‘İndir aşağı diyorum sana!’</p>

  <p>‘Canını cehenneme göndereceğim senin!’</p>

  <p>‘Matty Lou’yu vuracan ama!’</p>

  <p>‘Matty Lou’yu değil, SENİ!’</p>

  <p>‘Saçma dağılır, Kate, Matty Lou!’</p>

  <p>Bana nişan almış etrafımızda dönüyor</p>

  <p>‘Bak sana söylüyorum, Jim...’</p>

  <p>‘Kate, rüyaydı, dinle beni...’</p>

  <p>‘Dinleyecek olan ben değilim, sensin; KALK ORADAN!’</p>

  <p>Tüfeği sallıyor ve ben gözlerimi yumuyorum.</p>

  <p>Ama patlama ve ateş beklerken ben, Matty Lou’nun kulağımın dibinde bağırdığını işitiyorum.</p>

  <p>‘Ana! Oyy! ANAM!’</p>

  <p>Yuvarlanır gibi yapıyorum, Kate duraksıyor. Tüfeğe bakıyor, bize bakıyor ve bir dakka titriyor, elinde ateş tutuyormuş gibi. Sonra birden tüfeği atıyor yere, ZIP! Bir kedi kadar çevik, dönüyor ve sobadan bi şey kapıyor. Birisi böğrümü keskin bir bıçakla deşiyor sanıyorum. Nefes alamıyorum. Hem konuşuyor, hem eline ne geçerse fırlatıyor üstüme.</p>

  <p>Yattığım yerden yukarı bakınca bir de ne göreyim; ulan, ulan, elinde bir demir yok mu!</p>

  <p>Bağırıyorum avazım çıktığı kadar, ‘Kan akıtma, Kate. Kan dökme!’</p>

  <p>‘Seni aşağlık köpek’ diyor. ‘Rezil olmaktansa kanın aksın daha iyi!’</p>

  <p>‘Hayır, Kate, işler sandığın gibi değil! Bir rüya için kan döküp günah işleme!’</p>

  <p>‘Kapa çeneni, pis Zenci. Halt ettin, halt!’</p>

  <p>Ama o sırada ona bi şey anlatmanın imkanı olmadığını görüyorum. Bana ne verirse onu almaya karar veriyorum. Tek yapacağım şey, cezama razı olmak, diyorum. Kendi kendime belki bunun acısını çekersen daha iyi olur, diyorum. Belki de Kate’in hakkı var, bırak dövsün. Suçlu değilsin ama o seni dövmek zorunda olduğunu düşünüyor. Ayağa kalkmak istiyorsun ama kımıldayamayacak kadar halsizsin.</p>

  <p>Ben de öyleydim işte. Kışın soğukta dudakları bir tulumba sapma yapışmış bir ufaklık gibi donmuştum. Vücudumu, kıpırdayamayacak kadar eşek arıları sokmuş ama hâlâ gözleri canlı ve onların iğnelerini vücuduna ölümüne batırışlarını seyreden bir ala karga gibiydim.</p>

  <p>Kafamda geçmiş günleri canlandırdı bu; sanki bir fırtınada, bir rüzgâr kıranın gerisinde ayakta duruyordum. Dışarı bakıyorum, Kate’i arkasında bi şey sürüyerek bana doğru koşuyor görüyorum. Ne olduğunu görmeye çalışıyorum, merak ediyorum; çünkü geceliğinin sobaya takıldığını görüyorum ve eli çıkıyor birden ortaya, bi şey tutuyor avcunda. Kendi kendime düşünüyorum, bir sap o ama ne sapı.</p>

  <p>Ne diye tutuyor o sapı elinde? Sonra onu tepemde görüyorum, kocaman. Beş kiloluk varyozu sallayan bir adam gibi kollarını kaldırıyor, elinin eklem yerlerinin çürük içinde kaldığını, kanadığını görüyorum, varyozun geceliğine sarıldığını görüyorum, geceliğini o kadar yukarı kaldırıyor ki kalçalarını görüyorum, nasıl mosmor olmuş derisi soğuktan, eğilip kalkışını görüyorum, hırıltısını duyuyorum, sağa sola sallanıyor, ter kokusunu duyuyorum ve elinde bana fırlatmak için tuttuğu odun parlıyor. Aman Alla’ım! Bu sefer yorgana takılıyor, onu kaldırıyor havaya, yorgan düşüyor yere ve elindeki balta çıkıyor meydana! Keskin tarafı bir parlıyor, bir parlıyor ki baltanın, daha birkaç gün önce bilemiştim, kendi ellerimle; ta içimden, o siperin gerisinden, ‘YAPMA! KATE - Alla’ım, Kate, YAPMA!’ diyorum.”</p>

  <p>Sesi öyle tiz çıkıyordu ki irkildim birden. Trueblood, cam gibi gözleriyle Bay Norton’a bakıyor ama onu görmüyordu sanki. Çocuklar suçlu suçlu oyunlarını bırakmışlar, babalarına bakıyorlardı.</p>

  <p>“Taşa toprağa konuşsam bundan iyiydi,” diye devam etti. “Aşağı doğru indiğini görüyorum. Kate’in zalim yüzünü görüyorum ve omuzlarımı kısıyorum, başımı içeri çekiyorum, bekliyorum; on milyon yıl bekliyorum sanki, öyle korku içinde. O kadar uzun bekliyorum ki hayatım boyunca yaptığım bütün yanlış işler aklıma geliyor; o kadar uzun bekliyorum ki, gözlerimi açıyorum, kapıyorum, tekrar açıyorum ve baltanın üzerime indiğini görüyorum. Deve gibi bir öküz nasıl arkadan laaap diye dökerse, öyle iniyor; beklerken içimde bi şeyin koptuğunu ve suya döndüğünü hissediyorum. Görüyorum onu, Alla’ım, görüyorum ve göre göre başımı yana çeviriyorum korkudan. İşe yaramıyor, Kate iyi nişan almış. Kımıldıyorum. Öylece durmak istediğim halde kımıldıyorum! Hazreti İsa’dan başka kimse kımıldayamazdı bu durumda. Bütün yüzüm ezilmiş gibi geliyor bana. Sıcak bir kurşun gibi çarpıyor bana, o kadar sıcak ki yakacağı yerde uyuşturuyor beni. Orada yerde yatıyorum; fakat içimden, kıçı kırılmış bir köpek gibi olduğum yerde koşturup duruyorum daireler çizerek, kuyruğunu bacakları arasına sıkıştırmış, tekrar o uyuşukluğa düşüyorum. Yüzümde deri meri kalmamış, yalnızca kemik varmış gibi geliyor bana. İşte burasını anlamıyorum: Acıdan ve uyuşukluktan rahatlık duyuyorum. Evet, bu rahatlığı biraz daha duyabilmek için siperimden çıkıyorum, Kate’in elinde baltayla durduğu yere doğru gidiyorum sanki ve gözlerimi açıyorum, bekliyorum. Doğrusu bu. Biraz daha istiyorum vursun o baltayla ve bekliyorum. Onun, aşağıya bana bakarken baltayı salladığını görüyorum, havada görüyorum onu ve nefesimi tutuyorum; sonra sanki tavandan birisi uzanmış da tutmuş gibi balta duruyor. Kate’in yüzünün gerildiğini görüyorum; balta yere düşüyor, kendi arkasına bu sefer, döşemeye vuruyor. Kate kusuyor ve ben gözlerimi kapayıp bekliyorum. İnlemesini, kapıdan dışarıya fırlarken sendeleyişini ve sundurmadan avluya düşüşünü duyabiliyorum. Sonra başımı yere çeviriyorum ve Matty Lou’nun üzerinin kan içinde olduğunu görüyorum. Benim kanım, yüzümden akan kan. Harekete geçiriyor bu beni. Kalkıyorum ve Kate’i bulmak için dışarıya çıkıyorum sendeleye sendeleye, derki kavak ağacının altında görüyorum onu, dizleri üstünde ve inliyor.</p>

  <p>‘Ne yaptım ben Alla’ım! Ne yaptım ben!’</p>

  <p>Ağzından salyalar akıyor yeşil yeşil, tekrar kusmaya başlıyor, ona dokunmaya kalkıyorum daha kötü oluyor. Elimle yüzümü tutarak orada duruyorum, kanı durdurmaya çalışıyorum, daha neler gelecek başıma diye düşünerek. Sabah güneşinde bakıyorum ve göğün gürlemesini bekliyorum, bilmem neden. Ama gökyüzü apaçık, aydınlık, güneş yükseliyor, kuşlar cıvıldıyor ve ben korkuyorum; bir yıldırım çarpsa bu kadar korkmam. Bağırıyorum havalara, ‘Merhamet, Alla’ım! Alla’ım, merhamet!’ ve bekliyorum. Ve berrak, parlak sabah güneşinden başka hiçbi şey.</p>

  <p>Ama hiçbi şey olmuyor, o zaman anlıyorum ki bugüne kadar başıma gelenlerden, duygularımdan daha kötü bi şey bekliyor beni. Orada, kaskatı kesilmiş, taş gibi, yarım saat kadar duruyorum ayakta, Kate kalkıp eve girdiğinde ben hâlâ öyle duruyorum. Bütün elbisem kan içinde, sinekler sarmış her yanımı, ben de içeriye girip şu kanı durdurayım diyorum.</p>

  <p>Matty Lou’yu orada yerde uzanmış yatıyor görünce ölmüş olduğunu düşünüyorum onun. Yüzünde renk menk kalmamış, zorla nefes alıyor. Yüzü kireç gibi. Ona yardım etmeye çalışıyorum ama elimden bi şey gelmiyor. Kate benimle konuşmuyor, yüzüme bile bakmıyor. Belki de beni tekrar öldürmeyi düşünüyor dedim içimden; ama hayır. Öyle şaşkınım ki, o ufaklıkları giydirip Will Nichols yoluna bırakana kadar orada öylece oturuyorum. Görüyorum ama bi şey yapamıyorum.</p>

  <p>Ve o Matty Lou’ya bakmak için bazı kadınlarla tekrar içeriye girdiğinde ben hâlâ orada oturuyorum. Hiçbiri benimle konuşmuyor ama sanki yeni bir pamuk toplama makinesine bakar gibi yüzüme bakıyorlar. Berbat oluyorum. Bu işin nasıl olduğunu, bir rüyada gerçekleştiğini anlatıyorum onlara; ama onlar hakaret ediyorlar bana. Evden fırlıyorum, papazı görmeye gidiyorum; o da inanmıyor bana. Evinden defolup gitmemi, dünyada gördüğü insanların en günahkârı olduğumu, suçumu itiraf edip Tann’yla barışmanın daha iyi olacağını söylüyor. Dua etmeye çalışarak ayrılıyorum ama dua edemiyorum. Düşünüyorum, düşünüyorum, kafam patlayıncaya kadar düşünüyorum nasıl olup da suçlu olduğumu, nasıl olup da suçlu olmadığımı. Ağzıma bi lokma bi şey koymuyorum, bi yudum su içmiyorum, geceleri uyuyamıyorum. Nihayet bi gece, sabahın çok erken saatlerinde başımı yukarı kaldırıyorum, yıldızları görüyorum ve bi şarkı tutturuyorum. Öyle yapmak istemiyorum, öyle düşünüyorum ama birden bi şarkı tutturuyorum. Ne olduğunu bilmiyorum şimdi, bir kilise şarkısına benziyordu. Bütün bildiğim, kederli şarkılarla <i>bitiriyorum</i> ve ben o kederli şarkıları söylerken benim kendimden başka kimse olmadığıma ve elimden, ne olacaksa olsun demekten başka bi şey gelmediğine karar veriyorum; ama o güne kadar söylemediğim, bilmediğim kederli şarkılar söylüyorum hep. Tekrar eve dönmeye ve Kate’in karşısına çıkmaya karar verdim; evet, hem de Matty Lou’nun karşısına.</p>

  <p>Oraya vardığımda herkes benim kaçmış olduğumu düşünüyor. Kate’in yanında bi sürü kadın var, hepsini kovuyorum. Ve onları kovarken ufaklıkları da dışarı oynamaya gönderiyorum, kapıyı kitliyorum, Kate’e ve Matty Lou’ya o rüyayı anlatıyorum, ne kadar üzgün olduğumu ama olanın artık olmuş olduğunu söylüyorum.</p>

  <p>Kate’in bana ilk sözleri, ‘Ne oldu da kaçıp bırakmadın bizim peşimizi?’ oluyor. ‘Bana ve çocuğa yaptıkların yetmedi mi daha?’</p>

  <p>‘Sizden ayrılamam’ diyorum. ‘Erkeğim ben, erkek adam ailesini terk etmez.’</p>

  <p>‘Hayır sen erkek değilsin’ diyor. ‘Erkek adam senin yaptığını yapmaz.’</p>

  <p>‘Ne olursa olsun bir erkeğim ben’ diyorum.</p>

  <p>‘Peki ne yapacaksın bütün bunlardan sonra?’ diyor Kate.</p>

  <p>‘Nelerden sonra?’ diyorum.</p>

  <p>‘Senin o yüz karan doğup da Alla’ın gözü önünde bağırmaya başlayınca ne halt edeceksin!’ (Papazdan öğrenmiş olmalı bunları.)</p>

  <p>‘Doğum mu?’ diyorum. ‘Kim doğuruyor?’</p>

  <p>‘Her ikimiz de. Ben doğuruyorum, Matty Lou doğuruyor. Aşağlık köpek biz doğuruyoruz, ikimiz de!’</p>

  <p>Öldüm bunları duyunca. O zaman anladım Matty Lou neden yüzüme bakmıyor, neden kimseyle konuşmuyor.</p>

  <p>‘Eğer kalacaksan burada, ben gidip Cloe Teyze’yi getireyim ikimiz için’ diyor Kate. ‘Bütün hayatım boyunca herkesin göreceği bir günahı doğuracak değilim, Matty Lou’ya da doğurtacak değilim.’</p>

  <p>Anlıyorsun, Cloe Teyze ebe. Bu haberden ötürü elim ayağım kesilmiş, tutmaz olmuş ama yine de biliyorum o kadının benim kadınlarımla eğlenmesini istemediğimi. Günah üstüne günah olur bu. Onun için Kate’e, hayır diyorum; eğer Cloe Teyze gelsin buraya, ihtiyar mihtiyar dinlemem öldürürüm onu. Yapardım da. Bunun üzerine oturuyor yine. Evden dışarıya çıkıyorum ve onları ağlar bırakıyorum orada. Yine başımı alıp gitmek istiyordum; ama böyle bi şeyden kaçmanın heç bi faydası yoktu. Nereye gitsen peşinden gelir. Sonra, ne yalan söyleyeyim, gidecek yerim de yoktu. Bi meteliğim yok cebimde!</p>

  <p>Ne olacaksa hemen olsundu. Okuldaki zenciler beni yakalamaya geliyor, işte bu deli ediyor beni. O zaman beyazları görmeye gittim, bana yardım ettiler. İşte bunu anlamıyorum. Bi adamın ailesine yapabileceği en kötü şeyi yapmışım ben, buralardan dehleyeceklerine beni, yardım ediyorlar bana, en iyi zencilere yaptıklarından daha fazla hatta. Karımla kızım benimle konuşmuyor ama eskisinden çok iyiyim. Kate benimle konuşmuyor ama şehirden getirdiğim yeni elbiseleri alıyor yine de; şimdi ne zamandır istediği gözlüğü alacağım ona. Ama anlamıyorum, ben bi erkeğin, ailesine yapacağı en büyük kötülüğü yapmışım, işler kötüleşeceğine daha da iyileşiyor. Orda, okuldaki zenciler beni sevmiyorlar ama beyazlar iyi muamele ediyorlar.”</p>

  <div>
    <br/>
  </div>

  <p>Ne de olsa bir köylü o. Dinlerken utanç, alçalma ve büyülenme arasında öyle bocalamıştım ki, utanç hissimi azaltmak için dikkatimi onun keskin, gergin yüzüne mıhlamıştım. Bu şekilde Bay Norton’a bakmak zorunda kalmıyordum. Ama şimdi ses kesildiğinden, Bay Norton’un ayaklarına bakarak öylece oturuyordum. Dışarıda, avluda bir kadın kısık, kalın sesiyle ilahi söylüyordu. Oyun oynayan çocukların sesleri yükseldi. Kızgın gün ışığında yanan keskin kuru odun kokusunu duyarak öne eğilmiş oturuyordum. Önümdeki iki çift ayakkabıya dikmiştim gözlerimi. Bay Norton’unkiler beyazdı, siyah çizgilerden süsleri vardı. Ismarlama ayakkabılardandı; köylünün kaba, koyu renk, ucuz ayakkabılarının yanında zarif, incecik, güzel eldivenler gibi duruyorlardı. Nihayet birisi gırtlağını temizledi ve başımı kaldırınca Bay Norton’u sessizce gözlerini Jim Trueblood’ın gözlerine dikmiş duruyor gördüm. İrkildim. Yüzünün rengi uçmuştu. Yanan parlak gözleriyle Trueblood’ın yüzüne hayalet görmüş gibi bakıyordu. Trueblood, sorar gibi baktı bana.</p>

  <p>Sıkıntı içinde, “Ufaklıkları dinleyin,” dedi, “<i>Londra Köprüsü Çöküyor</i>’u oynuyorlar.”</p>

  <p>Anlayamadığım bir şeyler dönüyordu ortada. Bay Norton’u uzaklaştırmalıydım buradan.</p>

  <p>“İyi misiniz efendim?” diye sordum.</p>

  <p>Görmeyen gözleriyle bana baktı. “İyi mi?” dedi.</p>

  <p>“Evet, efendim, yani demek istiyorum ki, öğleden sonraki toplantı için vakit geldi,” diye acele acele devam ettim.</p>

  <p>Boş boş bakıyordu bana.</p>

  <p>Yanına gittim, “Sahiden bir şeyiniz yok, değil mi efendim?”</p>

  <p>“Belki sıcaktandır, ha?” dedi Trueblood. “Bu sıcağa dayanabilmek için insan burada doğmuş olmalı.”</p>

  <p>“Belki de,” dedi Mr Norton, “sıcaktandır. Gitsek iyi olur.”</p>

  <p>Hâlâ Trueblood’a dikkatle bakıyor ve sanki zorla duruyordu ayakta. Sonra ceketinin cebinden kırmızı maroken bir cüzdan çıkardığını gördüm. Platin çerçeveli küçük resim de birlikte çıktı; ama bu kez ona hiç bakmadı.</p>

  <p>Bir kağıt para uzatarak, “Alın bunu, lütfen,” dedi, “çocuklara benim yerime oyuncak alırsınız.”</p>

  <p>Titreyen parmaklarıyla parayı tutarken Trueblood’ın ağzı şaşkınlıktan açılmış, gözleri kocaman olmuş ve ıslanmıştı. Yüz dolarlık bir kağıt paraydı bu.</p>

  <p>Bay Norton fısıldar gibi, “Ben hazırım, delikanlı,” dedi.</p>

  <p>Ben önden arabaya doğru gidip kapıyı açtım. Arabaya tırmanırken tökezler gibi oldu biraz, hemen kolumu uzattım. Yüzü hâlâ kireç gibi bembeyazdı.</p>

  <p>Ani bir çılgınlık içinde, “Uzaklaştır beni buradan, çabuk!” dedi.</p>

  <p>“Peki, efendim.”</p>

  <p>Arabayı vitese taktığımda Jim Trueblood’ı el sallarken gördüm. Dişlerimin arasından, “Eşşoğleşşek” dedim. “Eşek oğlu eşek! Yüz doları aldın gene!”</p>

  <p>Arabayı döndürüp dönüş yoluna girdiğimde onu aynı yerde dikilmiş el sallarken gördüm.</p>

  <p>Birden Bay Norton omzuma dokundu. “Bir parça uyarıcı içkiye ihtiyacım var, delikanlı. Bir parça viskiye.”</p>

  <p>“Baş üstüne, efendim. Bir şeyiniz yok ya?”</p>

  <p>“Biraz baygınlık geliyor; ama bir içki olsa...”</p>

  <p>Sesi kısıldı. Göğsüme buz gibi bir bıçak sokuldu sanki. Ona bir şey olursa, Dr. Bledsoe bundan beni sorumlu tutardı. Nereden viski bulacağımı düşünerek gaza bastım. Kasabadan olmazdı, çok uzun zaman alırdı bu. Bir tek yer vardı: Altın Gün.</p>

  <p>“Birkaç dakika içinde bulurum, efendim,” dedim.</p>

  <p>“Mümkün olduğu kadar çabuk,” dedi.</p>
</body>
</html>