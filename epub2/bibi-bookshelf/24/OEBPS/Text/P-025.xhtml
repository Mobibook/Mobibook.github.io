<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Yirmi Beş</h3>

  <p class="p1">Morningside’a ulaştığımda patlamalar 4 Temmuz kutlamalarına benzemeye başlamıştı, hızla ilerliyorumdum. St. Nicholas’da sokak ışıkları sönmüştü. Gök gürlemesi gibi bir ses yükseldi, kaldırımda tangur tungur öten bir şeyi iterek bana doğru koşan dört adam gördüm. Bir kasaydı bu.</p>

  <p>“Hey!” diye bağırdım.</p>

  <p>“Çekil yoldan!”</p>

  <p>Kenara, caddeye sıçradım; önce büyük bir gürültü, sonra büyük bir sessizlik; son baltanın vuruluşuyla koca bir ağacın devrilişi arasındaki boşluk gibi aniden ve parlayarak durdu zaman, havada asılı kaldı. O zaman farkına vardım kapı aralıklarında ve kaldırım kenarlarında yere çöken, yapışan şekillerin; zaman patladı ve ben yuvarlandım yere, kendimdeydim ama kalkamıyordum, caddenin üzerinde kıvranıyordum; anacaddenin köşesinde tabancalar patladıkça alevlerini görüyordum, solumda deminki adamlar kasayı gittikçe hızlanarak sürüklüyorlardı kaldırımda; caddenin gerisinde, arkamda, kara gömlekleri içinde görülmez iki polis, önlerine önlerine ateş ediyordu adamların. Kasayı yuvarlayanlardan biri ileri doğru fırladı, düştü, ta ilerde köşenin orada bir otomobil lâstiğine bir mermi saplandı, boşalan hava can çekişen koca bir hayvanın feryadıyla öttü. Çırpınarak yuvarlanıyor, kaldırımın kenarına sürünerek yaklaşmaya çalışıyordum ama yapamıyordum; yüzümde aniden ıslak bir sıcaklık hissettim, kasanın yol kavşağına doğru hızla gittiğini görüyordum. Adamlar köşeyi dönüp karanlığa daldılar, paldır küldür kayboldular.</p>

  <p>Gitmişti artık, kasa kayar gibi, uçar gibi gitmiş dönemeçte kaybolmuştu; yuvarlanan kasa ilerde bir şeye çarpmış, sıçrayarak üçüncü korkulukta durmuştu, devamlı, mavi kıvılcımlar saçıyordu etrafa. Bir düş görüyordum, polisler hedef uzaklığında duruyorlar, ayakları ilerde, boş kolları böğürlerinde, hedef gözeterek ateş ediyorlardı.</p>

  <p>Onlardan biri, “Yardım çağır!” diye bağırdı; döndüklerini ve tramvay raylarından çıkan donuk ışıkların karanlığın içinde kaybolduğu yerde gözden kaybolduklarını gördüm.</p>

  <p>Birden, capcanlı ayağa fırladı blok. İnsanlar kaldırımlardan biter gibi heyecanlı çığlıklar atarak üzerimdeki mağaza önlerine koşuşuyorlardı. Kan yüzüme inmişti artık, kımıldayabiliyordum; kalabalıktan birisi kalkmama yardım ederken dizlerimin üzerinde doğruldum.</p>

  <p>“Yaralandın mı babalık?”</p>

  <p>“Biraz, bilmiyorum.” Tam göremiyordum onları.</p>

  <p>“Tüh anasını! Kafasında delik var be!” dedi bir ses.</p>

  <p>Bir ışık parladı yüzümde, yakınlaştı. Kafatasımın üzerinde sert bir el hissettim, sıçradım.</p>

  <p>“Boş ver, bir sıyrıkmış,” dedi bir ses. “O kırkbeşliklerden biri küçük parmağına vursun, tepetaklak olursun!”</p>

  <p>Kaldırımdan birisi, “Şuradaki bir daha kalkamaz,” diye bağırıyordu. “Temizlediler onu.”</p>

  <p>Yüzümü sildim, kafamda bir şey ötüyordu. Bir şey kayboluyordu.</p>

  <p>“Teşekkürler,” dedim. Bulanık, mavi renkli yüzlerine bakarak. Ölü adama baktım. Yüzükoyun yatıyordu, kalabalık boyuna gidip geliyordu çevresinde. Birden orada, o kalabalık içinde sıkışmış olanın ben olabileceğimi anladım, aynı zamanda o adamı daha önce görmüşüm gibi geliyordu bana, bir öğle vakti parlak ışıkta, çok önce... ne kadar? Adını biliyordum, diye düşünüyordum; birden dizlerim ileri doğru kaydı. Oraya çöktüm, çantayı sımsıkı tutan yumruğu taşlara sürtünmekten yara bere içinde, başım öne düşmüş. Etrafımda insanlar gidip geliyordu.</p>

  <p>“Çekil ayağımın altından be adam,” dediğini duydum birisinin. “Bırak itişmeyi. Herkese yeter.”</p>

  <p>Yapmam gereken bir şey vardı, unutkanlığımın gerçek olmadığını biliyordum; bir insanın, bazı düşlerin unutulmuş ayrıntılarının gerçekten unutulmuş değil akıldan kaçmış olduğunu bilmesi gibi. Biliyordum, kasanın ötesinde caddeyi örtmüş olan mavi perde kadar donuk, gözlerimin gerisinde asılı duruyor gibi olan gri perdenin arasından ulaşmaya çalışıyordum ona. Baş dönmesi gitmişti, çantama dayanarak ayağa kalkabildim, başımı bir mendille bastırarak. Caddenin yukarısında koca koca cam tabakalarının parçalanma sesleri geliyordu; karanlığın mavi esrarı içinde kaldırımlar, parça parça olmuş aynalar gibi donuk donuk titriyordu. Bütün sokak ışıkları sönmüştü, bütün günlük sesler her zamanki anlamlarını yitirmişti. Bir yerlerde anlamsız bir alarm sesi, bir hırsız alarmı çalıyordu, arkasından yağmacıların sevinç çığlıkları.</p>

  <p>Yakından bir ses, “Haydi,” dedi.</p>

  <p>Bana yardım etmiş olan adam, “ Gidelim arkadaş,” dedi. Kolumu tuttu, omzundan aşağı sarkan iri bir bez torba taşıyan ince bir adamdı.</p>

  <p>“Bu durumda bırakamayız seni burada” dedi. “Sarhoş gibi sallanıyorsun.”</p>

  <p>“Nereye gidiyoruz?” dedim.</p>

  <p>“Nereye mi? Allah cezanı versin herif. Nereye olursa. Biz hareket etmek zorundayız hep, nereye gidebileceğimizi söylemeden. Hey, Dupre!” diye bağırdı.</p>

  <p>“Ne var, lan. Allah belanı versin! Ne bağırıyorsun öyle, adımı yüksek sesle söyleyerek,” diye cevap verdi bir ses. “Buradayım, burada, bir iki iş gömleği daha alıyorum kendime.”</p>

  <p>“Benim için de al Du” dedi.</p>

  <p>“Olur, baban mı sandın beni ulan,” diye cevap geldi.</p>

  <p>İnce zayıf adama baktım, bir dostluk hissi kabardı içimde. Beni tanımıyordu, tanımadan yardım ediyordu...</p>

  <p>“Hey, Du,” diye çağırdı, “yapıyor muyuz?”</p>

  <p>“Evet, dedik ya, şu gömlekleri alayım bir.”</p>

  <p>Kalabalık yere saçılmış şekerin çevresindeki karıncalar gibi mağazalara girip çıkıyordu. Zaman zaman camların parçalandığı, tabancaların patladığı duyuruluyordu; ta uzaktaki caddelerden itfaiye arabalarının sesleri geliyordu.</p>

  <p>“Nasılsın?” dedi adam.</p>

  <p>“Hâlâ kendime gelemedim,” dedim, “ve bitiğim.”</p>

  <p>“Dur bakalım, kan durmuş mu. Tamam. İyileşirsin.”</p>

  <p>Sesi apaçık geldiği halde yüzünü belli belirsiz görüyordum.</p>

  <p>“Düzelecek,” dedim.</p>

  <p>“Arkadaş, şanslıymışsın ki ölmedin. Bu orospu çocukları gerçekten ateş ediyorlar,” dedi. “Lenox’ta havaya ateş ediyorlardı. Bir tüfek bulabilseydim kendime, gösterirdim onlara! Al, şu güzel Scotch’tan biraz iç,” dedi, pantolonunun arka cebinden bir şişe çıkararak. “Kendime bir sandık ayırmışım bundan, şuradaki içkiciden yürüttüm. Orada olsan, yalnız nefes al, başka şey yapma, bir bakmışsın ki sarhoşsun arkadaş. Sarhoş! Depo depo güzelim viski oluk gibi akıyor sokaklarda.”</p>

  <p>Bir yudum aldım, viski boğazımdan aşağı inerken titredim; ama beni aniden sarstığı için şükrettim. Çevremde kırıp dökme, itişip kakışmalar oluyor, mavi bir parlaklık içinde karanlık şekiller dolaşıyordu.</p>

  <p>Kalabalığın karanlık içindeki hareketlerine bakarak, “Nasıl da götürüyorlar, bak,” dedi. “Bense yoruldum, Lenox’un orayı gördün mü?”</p>

  <p>“Hayır,” dedim, bir kadının, yeni bir çalı süpürgesinin sapına boyunlarından asılmış bir düzene kadar temizlenmiş tavuğu taşıyarak ağır ağır geçtiğini gördüm...</p>

  <p>“Vay anasını, görmeliydin arkadaş. Her şey param parça. Şu anda kadınlar tertemiz etmişlerdir orayı. Bir kadın gördüm, koca bir yarım sığırı yüklenmiş gidiyor. Arkadaş, iki kat olmuş, evime götürecem diye onu. İşte Dupre geliyor nihayet,” dedi sözünü yarıda keserek.</p>

  <p>Kalabalığın içinde, ufak tefek sağlam yapılı bir adamın bir sürü kutu taşıyarak geldiğini gördüm. Başına üç tane şapka giymişti, omuzlarından pantolon askıları sarkıyordu; şimdi artık bize doğru gelirken parlak, yepyeni, kalçaya kadar çıkan lastik çizmeler giymiş olduğunu gördüm. Cepleri şişmişti, omzunda, arkasında ağır ağır sallanan bir bez torba taşıyordu.</p>

  <p>“Allah belanı versin, Dupre,” dedi arkadaşım, başını göstererek. “Şunlardan birini benim için mi aldın? Ne marka bunlar?”</p>
<p>Dupre durdu ve ona baktı. “Orada o kadar şapka olacak da <i>Dobbs</i>'tan başka marka şapka alacağım ha? Arkadaş, delirdin mi sen? Hepsi yepyeni, güzel renkli <i>Dobbs.</i> Haydi, gidelim polisler dönmeden. Allah kahretsin, şu parlayan şeye bak!”</p>
<p>Arasında belli belirsiz şekillerin oynaştığı mavi ateş perdesine baktım. Dupre seslendi, kalabalıktan birkaç adam çıktı ve caddeye yanımıza geldi. Oradan ayrıldık; arkadaşım (Scofield diye çağırıyorlardı öbürleri onu) yanımda gidiyordu. Başım zonkluyordu, hâlâ kanıyordu.</p>

  <p>Çantamı göstererek, “Görüyorum, sen de yağmalamışsın bir şeyler,” dedi.</p>

  <p>“Çok bir şey değil,” dedim, yağma ha, diye düşünerek. Yağma? Ve birden çantamın niçin bu kadar ağır olduğunu anladım, Mary’nin kırılmış kumbarasını ve bozuk paraları anımsadım; bir de baktım çantayı açmışım, ceplerimdeki bütün kağıtları -Kardeşlik kimliğimi, imzasız mektubu ve de Clifton’un bebeğini- içine atıyorum.</p>

  <p>“Doldur arkadaş, unutma. Biz şu tefeci dükkânının icabına bakıncaya kadar sen bekle. Şu Du, gördün nasıl imanına kadar doldurmuş çuvalı. Dükkân açar, hilafsız.”</p>

  <p>Öbür yanımdaki bir adam, “Vay anasını,” dedi. “Pamuk torba <i>sandıydım</i> ben. Nerden almış o şeyi?”</p>

  <p>“Kuzey’e gelirken yanında getirmiş,” dedi Scoefild. “Du, geriye dönerken, hepsi de on dolarlık kağıt parayla dolduracakmış onu, yemin ediyor. Vay anasını, aldığı bütün o şeyleri koyması için bir depo ister bu geceden sonra. Sen de o çantayı doldur, arkadaş. Bir şeyler al kendine!”</p>

  <p>“Hayır,” dedim. “İçindekiler yeter bana.” Şimdi daha açıkça hatırlıyordum ne için yola çıktığımı; ama ayrılamıyordum yanlarından.</p>

  <p>“Belki de sen haklısın,” dedi Scofield. “Ben bilirim, elmas filan doldurmuşsundur içini. Adam aç gözlü olmamalı. Böyle bir zamanda da olsa.”</p>

  <p>Yürüyorduk. Ayrılayım mı, bölgeye gideyim mi? Neredeydiler, doğum günü töreninde mi?</p>

  <p>“Nasıl başladı bütün bunlar?” dedim.</p>

  <p>Scofield şaşırmış görünüyordu. “Allah belamı versin, biliyorsam arkadaş. Bir polis bir kadını mı vurmuş ne.”</p>
<div class="m1"></div>
  <p>Bir yerlerde ağır bir çelik parçası gürültüyle yuvarlanırken bir başka adam yanaştı yanımıza.</p>

  <p>“Hadi lan, öyle başlamadı,” dedi. “O oğlan, neydi adı?”</p>

  <p>“Kim?” dedim. “Adı ne?”</p>

  <p>“O genç adam!”</p>

  <p>“Bilirsin, hani herkes deli olduydu duyunca...”</p>

  <p>Clifton, diye geçirdim aklımdan. Clifton için bunlar. Clifton’a bir gece.</p>

  <p>“Haydi arkadaş, bana mı anlatıyorsun,” dedi Scofield. “Kendi gözlerimle görmedim mi ben sanki? Saat sekiz civarında Lenox ile 123. Cadde’nin orda o polis, bir Baby Ruth şekeri yürüttü diye bir oğlanı tokatladı, anası elinden alınca onu, polis onu da tokatladı; işte o zaman cümbüş başladı.”</p>

  <p>“Orada miydin sen?” dedim.</p>

  <p>“Buradaki gibi. Birisi, oğlan, bir beyaz kadının adıyla aynı adı taşıyan şekerden yürütünce polisin delirdiğini söyledi.”</p>

  <p>“Allah belamı versin eğer ben böyle işittiysem,” dedi bir başkası. “Ben geldiğimde, bütün bunları, bir siyah gizin elinden erkeğini almaya çalışan bir beyaz gadının başlattığını söylüyorlardı.”</p>

  <p>“Kim başlatmışsa başlatmış,” dedi Dupre. “Bütün istediğim, biraz daha sürmesi.”</p>

  <p>“Beyaz bir gizdi, doğru; ama öyle olmadı işte. Sarhoştu,” dedi bir başka ses.</p>

  <p>Sybil olamaz bu, diye düşündüm; o zaman başlamıştı her şey.</p>

  <p>Elinde bir dürbün tutan bir adam, bir tefeci dükkânının penceresinden, “Nasıl başladığını mı öğrenmek istiyon?” diye seslendi. “Sahiden istiyon mu?”</p>

  <p>“Elbet,” dedim.</p>

  <p>“Eh, uzağa gitmeye ne hacet. O büyük liderle başladı. Yıkıcı Ras’la!”</p>

  <p>“O maymun avcısıyla mı?” dedi birisi.</p>

  <p>“Bak, dinle, piçoğlu piç!”</p>

  <p>“Hiç kimse nasıl başladığını bilmiyor,” dedi Dupre.</p>

  <p>“Birisi bilmeli ama,” dedi.</p>

  <p>Scofield viski şişesini uzattı bana. İstemedim.</p>

  <p>“Siktir et, arkadaş, birden patladı işte. Halvet günleri bugünler,” dedi.</p>

  <p>“Pastırma yazı mı?”</p>

  <p>“Helbet, bu sıcak hava.”</p>

  <p>“Ben size deyim, neydi adı, o genç oğlanın başına gelenlerden sonra deliye döndü herkes...”</p>

  <p>Bir binanın önünden geçiyorduk şimdi, deli gibi bağıran bir ses duydum, “Zenci Mağazası! Zenci Mağazası!”</p>

  <p>“Öyleyse bir işaret koy, orospu analı,” dedi bir ses. “Kim bilir sen de öbürleri gibi ahlâksızın birisindir.”</p>

  <p>“Şu piçe bakın. Hayatında bir defa zenci olduğuna seviniyor,” dedi Scofield.</p>

  <p>“Zenci Mağazası!” diye devam ediyordu ses, makine gibi.</p>
<p>“Hey! Emin misin, içinde azıcık olsun beyaz kanı olmadığına?”</p>
<p>“Hayır, <i>efendim,</i>” dedi ses.</p>

  <p>“Şunu bir benzeteyim mi, lan?”</p>

  <p>“Değer mi be? Bir boku yok. Bırak orospu analıyı kendi başına.”</p>

  <p>Birkaç kapı sonra bir hırdavatçı dükkânına geldik. “Burası ilk durak, arkadaşlar,” dedi Dupre.</p>

  <p>“Ne oluyor şimdi?” dedim.</p>

  <p>“Sen kimsin?” dedi, üç şapkalı kafasını dikerek.</p>

  <p>“Hiç kimse, çocuklardan biri,” diye başladım.</p>

  <p>“Emin misin tanıdığım bir kimse olmadığından?”</p>

  <p>“Eh, eminim,” dedim.</p>

  <p>“O bizden, Du,” dedi Scofield. “Polisler vurdu onu da.”</p>

  <p>Dupre bana baktı ve bir şeyi tekmeledi; yarım kiloluk bir tereyağı paketi, gitti sıcak caddede dağıldı yapış, yapış. “Biz, yapılması gereken şeyleri yapmaya çalışıyoruz” dedi. “Önce herkese bir elektrik feneri... Bir düzene girelim önce, hepimiz. Herkes herkesin üzerine çıkmasın. Haydi!”</p>

  <p>“Haydi gel içeri, arkadaş,” dedi Scofield.</p>

  <p>Ne önlerinden gitmek, ne de onlardan ayrılmak istiyordum, arkalarından gitmekten mutluydum; işi nereye ve neye götüreceklerini görmek arzusuna yakalanmıştım. Öte yandan, bölgeye gitmem gerektiği fikri hep kafamdaydı. Dükkâna girdik, madeni, koyu bir parlaklık vardı içerde. Dikkatle hareket ediyorlardı, araştırdıklarını işitiyordum, eşyaları ortalığa saçıyorlardı.</p>

  <p>Kasanın makinesi çınladı.</p>

  <p>“Şurada bazı el fenerleri var,” dedi birisi.</p>

  <p>“Kaç tane?” dedi Dupre.</p>

  <p>“Çok, arkadaş.”</p>

  <p>“Tamam herkese birer tane ver. Pilleri var mı?”</p>

  <p>“Yok; ama onlardan da çok var, on iki kutu kadar.”</p>

  <p>“Tamam, bana pilli bir tane ver de kovaları bulayım. Sonra her adam bir ışık alsın eline.”</p>

  <p>“Şurada kovalar var,” dedi Scofield.</p>

  <p>“Öyleyse bütün yapacağımız, yağı nerde saklıyor onu bulmak.”</p>

  <p>“Yağ mı?” dedim.</p>

  <p>“Gaz yağı, arkadaş. Hey sizler,” diye bağırdı, “kimse sigara içeyim demesin burda ha!”</p>

  <p>Bir yığın çinko kovayı alıp dağıtırken çıkan gürültüyü dinleyerek Scofield’in yanında duruyordum. Elektrik fenerleriyle ve titreşen gölgelerle canlanmıştı dükkân şimdi.</p>

  <p>“O ışıkları yere tutun,” diye bağırdı Dupre. “Kim olduğumuzu gösterecek gibi kullanmayın. Şimdi, kovalarınızı sıraya dizin de doldurayım.”</p>

  <p>“Ne diyorsa dinleyin şu Du moruğunu. Ne puşturt o, öyle değil mi çocuklar? Hep işlerin başına geçmek ister. Hep de belaya sokar başımı benim.”</p>

  <p>“Ne yapmaya hazırlanıyoruz?” dedim.</p>

  <p>“Göreceksin,” dedi Dupre. “Hey, sen, oradaki! Çık o tezgâhın arkasından, al şu kovayı. Kasada bir şey olmadığını görmüyor musun? Olsa ben bırakır mıydım sana?”</p>

  <p>Birden, kovaların tangırtıları durdu. Arka odaya gittik. Bir elektrik feneriyle, raflara dizilmiş bir sıra yakıt bidonu gördüm. Dupre önlerinde duruyordu yeni, uzun çizmeleriyle; her kovayı gaz yağıyla dolduruyordu. Ağır bir düzen içinde hareket ediyorduk. Kovalarımız doldu, caddeye çıktık. Orada, karanlıkta duruyordum: Onların sesleri etrafımda dolanıp durdukça kabaran bir heyecan hissederek. Neydi bütün bunların anlamı? Ne düşünmeliydim, <i>ne yapmalıydım</i> buna karşı?</p>

  <p>“Bu dalgayla,” dedi Dupre, “caddenin ortasına kadar yürüsek iyi olur. Şu köşenin oraya kadar.”</p>

  <p>Sonra biz harekete geçince bir grup oğlan çocuğu aramıza daldı ve adamlar ışıklarını kullanmaya başladılar; sarışın perukalar giymiş zıplayan yüzler çıktı ortaya, çalınmış frakların kuyrukları uçuşuyordu. Onların peşinden, Karacı ve Denizci Mağazası’ndan alınmış oyuncak tüfekleriyle bir başka grup geliyordu. Ötekilerle birlikte ben de güldüm. Clifton için kutsal bir bayram, diye düşündüm.</p>

  <p>“Söndürün o ışıkları!” diye emretti Dupre.</p>

  <p>Arkamızdan bağırışlar, gülüşler geliyordu; önde koşan oğlanların ayak sesleri, uzakta yangın arabaları, patlamalar ve sessiz aralarla, camların kırılışı, parçalanışı. Kovalardan sıçrayıp caddeye yayıldıkça gaz yağı kokusunu duyuyordum.</p>

  <p>Birden kolumdan yakaladı Scofield. “Amanın, şuraya bak!”</p>
<p><i>Birden</i> süt arabasını çekerek koşan bir insan kalabalığı gördüm; arabanın tepesinde, etrafı demiryolu işaret levhalarıyla çevrili, beline alaca dokumadan bir çocuk önlüğü bağlamış iri-yarı bir kadın, oturmuş, önüne koyduğu bir fıçıdan bira içiyordu. Adamlar kızgın kızgın bir iki adım koşuyorlar, sonra duruyorlar, ışıklar arasında bir iki adım atıp dinleniyorlardı; bağırıyorlar, gülüyorlar, bir testiden bir şeyler içiyorlardı. Kadınsa, tepede başını geriye atmış, zenci şarkıcıların gırtlaktan sesleriyle, tutku içinde bağırıyordu:</p>
<div class="m1"></div>
  <p>“<i>Eğer hakem olmasaydı.</i></p>

  <p><i>Öldürürdü Jim Jefferie’yi</i></p>

  <p><i>Joe Louis</i></p>

  <p><i>Bira bedava!</i>”</p>
<div class="m1"></div>
  <p>Kupa kupa bira saçıyordu etrafa.</p>

  <p>Kenara çekildik, şaşırmıştık; bir sirk resmi geçitindeki sarhoş, şişko kadın gibi bir yandan bir yana selâmlar vererek eğiliyordu, salça kepçesi gibi kocaman kupa elinde. Sonra gülüyordu, boş eliyle kayıtsız bir edayla süt şişeleri fırlatarak sokağa, uzun uzun içiyordu. Ve adamlar, şişe kırıkları, döküntüler üzerinde hep sürüyorlardı arabayı. Çevremde gülme ve itiraz sesleri vardı.</p>

  <p>“Birisi durdursa bu çılgınları,” dedi Scofield nefretle. “İşte, işi azıtmak diye buna derim ben. Allah belanızı versin, o kadar birayı içtikten sonra nasıl indirecekler onu aşağı? Birisi cevap versin bana. Nasıl indirecekler onu aşağı? O güzelim sütleri saçıyor etrafa!”</p>

  <p>Iriyarı kadın sinirlendirmişti beni. Süt ve bira; bir üzüntü hissettim, köşeyi dönerlerken tehlikeli bir şekilde yana yatan arabayı seyrederek. Kırılmış şişelerden korunmaya çalışarak yolumuza devam ettik, yerlere yayılmış olan süte kovalarımızdan dökülen gaz yağı karışıyor, rengini değiştiriyordu sütün. Neler olmuştu şu ana kadar? Ne diye bozulmuştum? Bir köşeyi döndük. Başım hâlâ acıyordu.</p>

  <p>Scofield koluma dokundu. “İşte geldik,” dedi.</p>

  <p>Eski, koca bir aile evinin önüne gelmişti.</p>

  <p>“Neredeyiz?” dedim.</p>

  <p>“Çocuğumuzun oturduğu yer burası,” dedi. “Gel.”</p>

  <p>Demek buydu gaz yağının anlamı; inanamıyordum, akıllarının başlarında olduğuna inanamıyordum. Bütün pencereler boş görünüyordu. Işıkları söndürmüşlerdi. Ancak elektrik feneri ya da alev olursa bir şeyler görebiliyordum.</p>

  <p>“Peki siz nerede oturacaksınız?” diye sordum yukarı, hep yukarı bakarak.</p>

  <p>“Yaşamak mı diyorsun sen <i>buna?</i>” dedi. “Ondan kurtulmanın başka yolu yok, arkadaşım...”</p>

  <p>Belli belirsiz görünüşlerinde bir duraksama aradım boşuna. Üzerimizde yükselen binaya bakarak dikiliyorlardı, omuzları çökmüş, öne doğru eğik; üzerine oradan buradan vuran ışıkta kovaların içindeki sıvı donuk donuk parlıyordu. Hiçbirisi, “hayır” demiyordu, ne sözle, ne de duruşlarıyla. Karanlık pencerelerde ve çatıların üzerinde kadın ve çocuk şekilleri fark etmeye başlamıştım şimdi.</p>

  <p>Dupre, binanın önüne doğru çıktı.</p>

  <p>“Şimdi buraya bakasınız, hepiniz!” dedi; üç şapkalı başı ilk katların balkonlarının üzerinde acayip görünüyordu. “Bütün kadınlar ve çocuklar dışarı çıkacak, ihtiyarlar ve hastalar çıkarılacak. Ve kovalarınızı, merdivenlerden yukarı çıkarınca, en tepeye çıkıp boşaltacaksınız oraya. En <i>tepeye</i>! Oraya çıkınca el fenerlerinizi kullanacaksınız, her odaya bakacaksınız kimse kalmasın diye, sonra dışarı çıkardıktan sonra gaz yağını dökeceksiniz. Gaz yağını döktükten sonra bağıracağım ben ve ben üç defa bağırdıktan sonra kibritlerinizi çakacaksınız ve tutuşturacaksınız. Ondan sonra herkes kendi kara kıçını kurtarsın!”</p>

  <p>Araya girmek ya da soru sormak gibi bir şey gelmedi içimden... Planlamışlardı. Daha şimdiden kadınların ve çocukların merdivenlerden aşağı indiklerini görüyordum. Bir çocuk ağlıyordu. Birden herkes durdu, döndü karanlığa baktı. Yakınlarda bir yerde acayip bir ses karanlığı sarstı, bir hava çekici, makineli tüfek gibi güm güm vuruyordu. Otlayan geyiklerin hassaslığıyla durup baktılar, sonra yine işlerine döndüler, kadınlar ve çocuklar kımıldadı yeniden.</p>

  <p>“Tamam, hepiniz. Siz hanımlar şuraya, caddenin öte yanına geçin, çoluğunuzu çocuğunuzu yanınıza alın,” dedi Dupre. “Ve çocuklara sahip olun.”</p>

  <p>Birisi sırtıma vurdu, sendeledim, bir kadının beni iterek öne geçtiğini ve Dupre’i kolundan yakalamaya çalıştığını gördüm; ikisinin şekilleri birbirine karışıyordu, sonra ince, titrek ve acı dolu sesi yükseldi.</p>

  <p>“Ne olur, Dupre,” dedi, “<i>ne olur.</i> Biliyorsun, benim bütün ömrüm burada geçti... Biliyorsun bunu. Şimdi kalkıp yakarsan burayı, nereye giderim ben?”</p>

  <p>Dupre sıyrıldı kadından, daha yukardaki bir basamağa çıktı. Ona baktı aşağı doğru, üç şapkalı kafasını salladı iki yana. “Çekil yoldan şimdi Lottle,” dedi sabırla. “Ne diye başlıyorsun yine? Konuştuk bütün bunları daha önce ve biliyorsun değiştirmem kararımı. Ve siz, dinleyin beni, hepiniz, geriye kalanlar” dedi kalçaya çıkan çizmesinin burunlarında yükselerek. Nikel kaplama bir tabanca çıkardı, etrafa salladı, <i>"Aklınızı</i> karıştırmasın bunlardan hiçbiri. Tartışma da istemiyorum.”</p>

  <p>“Allah’ına kadar doğrusun, Dupre. Seninle beraberiz,”</p>

  <p>“Benim çocuğum bu fare kapanında veremden öldü; ama bahse girerim bu binanın içinde bir daha kimse <i>doğmayacak,</i>” dedi. “Öyleyse, Lottie, sen çık caddeye de, biz erkekler biraz işimize bakalım.”</p>

  <p>Ağlayarak geride duruyordu kadın. Baktım, ayaklarında terklikler, göğüsleri kocaman, beli kalın ve yukarda. Kalabalıkta birtakım kadın elleri çekip götürdüler onu, iri, ıslak gözleri bir an lastik çizmeli adama döndü, baktı.</p>

  <p>Ne biçim bir adamdı bu, Jack görse ne söylerdi? Jack. <i>Jack mi?</i> Peki onun rolü neydi bu işte?</p>

  <p>“Gidelim arkadaş,” dedi Scofield, dirseğiyle dürterek beni. Arkasından gittim, Jack’in o çirkin gerçekdışılığı duygusuyla dopdolu; içeriye girdik, el fenerlerimizle ortalığı aydınlatarak merdivenleri çıktık. İlerde Dupre’in kımıldadığını görüyordum. Yaşamında hiçbir şeyin, bana görmeyi, anlamayı ya da saygı duymayı öğretmediği tipten bir adamdı bu, bu ana kadar planın dışında bir adam. Alelacele toplandığı belli bomboş odalara girdik. Sıcaktı hava, havasızdı içeriler.</p>

  <p>“Şurası benim kendi dairem,” dedi Scofield. “Tahta kuruları ne şaşıracak şimdi!”</p>

  <p>Gaz yağını etrafa serptik, eski bir kerevit üzerine, döşemeye; sonra el fenerlerini kullanarak hole çıktık. Bütün bina ayak sesleriyle, gaz yağının serpilirken çıkardığı seslerle, ara sıra dışarı çıkmaya zorlanan bir ihtiyarın duayla karışık itiraz sesleriyle doluydu. Adamlar sessizlik içinde çalışıyorlardı şimdi, toprağın altındaki köstebekler gibi. Zaman durmuş gibiydi. Kimse gülmüyordu. Sonra aşağıdan Dupre’in sesi geldi.</p>

  <p>“Tamam, arkadaşlar. Herkesi çıkardık dışarı. Şimdi en üst kattan başlayacaksınız kibritlerinizi çakmaya. Dikkatli olun, kendinizi tutuşturmayın...”</p>

  <p>Scofield’in kovasında biraz daha gaz yağı kalmıştı, bir çuval parçası bulduğunu ve kovanın içine daldırdığını gördüm; sonra bir kibritin çaktığını ve odanın alevler içinde kaldığını gördüm. Sıcak alevler yükseldi, geriye çekildim. Kıpkırmızı alevlerin karşısında siluet halinde duruyordu o, alevlere bakıyor, bağırıyordu.</p>

  <p>“Allah belanızı versin, pis orospu çocukları. Yapamam sanıyordunuz ama alın işte. Siz düzeltemediniz. Bakın şimdi, hoşunuza gidecek mi!”</p>

  <p>“Gidelim,” dedi.</p>

  <p>Altımızda, adamlar merdivenleri beşer altışar atlayarak iniyorlar, el fenerlerinin ve alevin uzun, insana düş duygusu veren uzantıları içinde kımıldıyorlardı. Her kattan duman ve alev yükseliyordu geçerken. Müthiş bir heyecana kapıldım. Yaptılar, diye düşünüyordum. Örgütlediler ve tek başlarına becerdiler; karar kendilerinin, eylem kendilerinin. Kendi işlerini kendileri gördüler.</p>

  <p>Sonra gök gürlemesi gibi ayak sesleri duydum üzerimde, birisi bağırıyordu, “Yürüyün lan, durmayın. Yukarısı cehennem. Birisi çatıya çıkan kapıyı açtı, alevler büyüyor.”</p>

  <p>“Haydi,” dedi Scofield.</p>

  <p>Kımıldadım, bir şeyin kaydığını hissettim elimden, aşağı katın yarısına gelmeden, çantamın gittiğinin farkına vardım. Bir an duraksadım; ama şu an burada bırakıp gidemeyecek kadar uzun süre saklamıştım onu.</p>

  <p>“Haydi arkadaşım,” diye çağırıyordu Scofield, “sallanmıyalım buralarda.”</p>

  <p>“Bir saniye,” dedim.</p>

  <p>Adamlar yıldırım gibi geçiyorlardı yanımdan. Demir korkuluklara tutunarak öne verdim kendimi, omuzlaya omuzlaya merdivenlerden yukarı geri çıktım, her basamağı el fenerimle araştırarak, yavaş yavaş. Sonra buldum onu, ezilmiş derisi üzerinde yağlı ayak izleri; aldım yerden ve tekrar aşağıya yöneldim. Yağ lekesi pek kolay çıkmaz, diye düşündüm acıyla. Ama olan olmuştu, biliyordum bunların olacağını, aklımın karanlık köşesinden bulup çıkarmış ve Komite’ye söylemiştim; ama onlar görmezlikten gelmişlerdi. Korkunç bir heyecanla sarsılarak aşağıya daldım.</p>

  <p>Merdiven sahanlığında, yarısına kadar gaz yağı dolu bir kova gördüm, onu, yanan bir odanın içine fırlattım ani bir itkiyle. Dumanlı, müthiş bir alev doldurdu kapının ağzını, bana kadar uzanarak. Havasızlıktan boğularak, öksürerek dışarı fırladım. Kendileri yaptılar, diye düşünüyordum, soluğumu tutarak; kendileri planladılar, düzenlediler ve aleve verdiler.</p>

  <p>Derin bir soluk aldım temiz havada, gecenin içinde patlama sesleri vardı. Duyduğum sesin bir erkeğin mi, bir kadının mı yoksa bir çocuğun sesi mi olduğunu bilemiyordum; ama bir an kapı önündeki sahanlıkta durdum, arkamda kıpkızıl giriş yeri ve bir sesin beni Kardeşlik Örgütü’ndeki adımla çağırdığını duydum.</p>

  <p>Bir uykudan uyanmış gibi oldum; bir an bakarak, bağırtıların, çığlıkların, hırsız alarmlarının ve canavar düdüklerinin kargaşası, velvelesi içinde neredeyse kaybolmuş olan sesi dinleyerek duruyordum orada.</p>

  <p>“Kardeş, harika değil mi?” diye bağırıyordu. “Bize yol göstereceğini söylerdin, öyle derdin...”</p>

  <p>Caddeye indim, o sesten kaçmaya can atarak yürüdüm. Nereye gitmişti Scofield?</p>

  <p>Alevlere boğulmuş olan karanlıkta gözleri bembeyaz, binaya doğru bakıyordu çoğu.</p>

  <p>Birisinin, “Kadın, kimdi o dediğin?” diye söylendiğini duydum. Kadın gururla tekrarladı adımı.</p>

  <p>“Nereye gitti? Yakalayın onu, lan, Ras onu istiyor!”</p>

  <p>Kalabalığa daldım, ağır ağır, karanlık kalabalığa daldım usulca, bütün vücudum diken diken, sırtımdan soğuk terler akarak, bakarak, itişe kakışa, terleye terleye ilerleyenleri dinleyerek, vırıl vırıl konuşmalar çevremde, şu anda onları görmek istediğimi, görmeye ihtiyacım olduğu halde göremeyeceğimi bilerek; hissederek onları, karanlık bir gece, hareket halinde karanlık bir kütle, kara bir toprak üzerinde etrafını yara yara koşan kara bir nehir; Ras ya da Tarp yanımda yürüyor olabilirdi de bilemezdim, tanıyamazdım. Kitleyle birdim, gaz yağı ve süt birikintileri üzerinde, cam kırıkları, çöp ve döküntü içersindeki caddeden aşağı yürüyordum; kişiliğim yıkılmış, yok olmuş. Sonra ikinci bloktaydım, aralardan dolaşıp çıkarak, arkamda, kalabalığın bir yerinde işiterek onları; canavar düdüklerinin, hırsız alarmlarının gürültüsü içinde daha hızlı yürüyen bir kalabalığa dalmak için ilerliyor, yarı koşuyor, yarı yürüyor, arkama bakmaya çalışıyor ve öbürlerinin nereye gittiklerini merak ediyordum. Tabancalar patlıyordu şimdi geride, öbür yanımda koca koca cam vitrinlere çöp tenekeleri, tuğlalar, demir parçaları fırlatılıyordu. Büyük bir gücün patlama noktasına geldiğini hissederek ilerliyordum. Omzumla ite kaka kenara çıkarak bir kapı aralığında durdum ve beni buraya getirmiş olan haberi düşünerek kendimi haklı çıkarmaya çalışıyor, kalabalığı seyrediyordum. Kim çağırmış olabilirdi? Bölge üyelerinden biri mi, yoksa Jack’in doğum günü törenine katılmış olanlardan biri mi? Artık iş işten geçtikten sonra kim çağırabilirdi beni bölgeye? Pekâlâ, ben de giderdim oraya. Üstad beyinlerin ne düşündüklerini görürdüm. Sahi neredeydiler şimdi? Ne derin sonuçlar çıkarıyorlardı? Ne <i>ex post facto</i> (iş işten geçtikten sonra) tarih dersleri? Ya o telefondaki çarpma sesi, olayların başlangıcı mıydı, yoksa Jack gözünü mü düşürmüştü? Sarhoş sarhoş gülüyordum, patlamalar beynimi acıtıyordu.</p>

  <p>Birden tabanca sesleri durdu ve sessizlikte insan sesleri, ayak sesleri, koşuşmalar duyuldu.</p>

  <p>Yanımdan birisi, “Hey arkadaş,” dedi, “nereye gidiyon?” Scofield’di bu.</p>

  <p>“Ya koşarsın, ya da yere serilirsin,” dedim. “Senin hâlâ orada olduğunu sanıyordum.”</p>

  <p>“Ben ayrıldım arkadaş,” dedi. “İki kapı uzakta bir bina yanmaya başladı, itfaiyeyi çağırmak zorunda kaldılar... Allah kahretsin! Sesleri olmasa insan sivrisinek sanır bu mermileri.”</p>

  <p>“Dikkat et,” diye uyardım; bir elektrik direğine yaslanarak uzanmış, kolundaki bıçak yarasını bir kuşakla sıkan adama çarpmasın diye kolunu çektim.</p>

  <p>Scofield el fenerini yaktı; bir an kara adamı gördüm, yüzü geçirdiği şoktan kül gibi, fışkırarak akan kanının caddeye inişini seyrediyordu. Sonra kendimi zorunlu hissederek aşağıya eğildim ve kuşağı sıktım, sıcak kanı elimin üzerinde hissederek, kanın akışının durduğunu görerek.</p>

  <p>“Durdurdun,” dedi bir delikanlı yukardan aşağı bakarak.</p>
<p>“Şurayı,” dedim, “tutacaksın, sıkı tut. Bir doktor çağırın.”</p>
<p>“Sen doktor değil misin?”</p>

  <p>“Ben mi?” dedim. “Ben mi? Deli misin sen? Yaşamasını istiyorsan buradan uzaklaştır onu.”</p>

  <p>“Albert gitti getirmeye,” dedi çocuk. “Ama ben sizin doktor olduğunuzu sanmıştım. Siz...”</p>

  <p>“Hayır,” dedim kanlı elime bakarak. “Hayır, ben değilim. Doktor gelinceye kadar sımsıkı tut. Bir baş ağrısını bile geçiremem ben.”</p>

  <p>Elimi çantaya silerek ayakta duruyordum, iriyarı adama bakıyordum, sırtı direğe dayalı, gözleri kapalı; çocuk, parlak, yeni bir kravattan yaptıkları kuşağı umutsuzca tutuyordu.</p>

  <p>“Haydi,” dedim.</p>

  <p>“Hey!” dedi Scofield oradan uzaklaşırken, “orada kadının <i>Kardeş</i> diye çağırdığı sen değil miydin?”</p>

  <p>“Kardeş mi? Hayır, başka birisi olmalı.”</p>

  <p>“Biliyor musun arkadaş, seni daha önce bir başka yerde gördüm gibime geliyor. Hiç Memphis’te bulundun mu sen...? Hey, bak ne geliyor,” dedi eliyle göstererek; karanlığın içine baktım, birtakım beyaz miğferli polisin ileriye doğru saldırdığını, binaların damlarından yağmur gibi kremit yağmaya başlayınca da sığınacak bir yer bulmak için dağıldıklarını gördüm. Beyaz miğferlilerden bazıları, kapı aralıklarına ulaşınca ateş etmeye başladı; Scofield’in hırıldadığını ve yere yuvarlandığını gördüm; yanına çöktüm, ateş kıpkırmızı püskürüyordu, ince bir çığlığın bir kemer gibi yukarı çıktığını sonra caddeye pat diye düşerek sustuğunu duydum. Sanki mideme inmişti, hasta etmişti beni, yere çöktüm; tam önümde yatan Scofield’in ilerisine baktım, çatıdaki karanlık, ezilmiş şekli gördüm; daha ilerde, yerde bir polis vücudu, miğferi bir kenara yuvarlanmış, karanlıkta parlıyor beyaz bir ışıkla.</p>

  <p>Scofield’in vurulup vurulmadığını anlamak için kımıldadım; kıvranıyor, vurulmuş olan arkadaşlarından birini kurtarmaya çalışan polislere küfrediyordu. Hiddetten çılgına dönmüş bir sesle bağırarak, upuzun yere uzanmış, Dupre’in kullandığı cinsten nikel kaplama bir tabancayla ateş etmeye başlamıştı.</p>

  <p>“Çök aşağı be adam,” diye bağırdı omzunun üzerinden. “Ne zamandır bekleyip duruyordum şunların kafasını patlatmayı.”</p>

  <p>“Hayır, bu şeyle değil,” dedim. “Gel gidelim buradan.”</p>

  <p>“Çekil be adam, bu dalgayı <i>kullanırım</i> ben,” dedi.</p>

  <p>Artık kokmuş olan tavuklarla dolu bir sepet yığının arkasına çekildim yuvarlana yuvarlana; solumda, çerçöp içindeki kaldırımın üstünde bir kadınla bir adam, devrilmiş bir at arabasının arkasına saklanmışlardı.</p>

  <p>“Dehart,” diyordu kadın, “tepeye çıkalım, Dehart. Saygıdeğer insanlar var orda!”</p>

  <p>“Tepe, Allah’ın cezası! Burada kalıyoruz,” diyordu adam. “Bu işler daha yeni başlıyor, adamakıllı bir ırk ayaklanması olursa burada, karşı dövüşe geçilecek olan yerde, burada olmak istiyorum.”</p>

  <p>Sözcükler, kısa mesafeden ateşlenmiş mermiler gibi çarpıyordu kulağıma, kendime olan güvenimi yerle bir ederek. Söylenen söz, geceye anlamını vermiş gibi, sanki neredeyse onu yaratmış gibiydi: Daha adam, her şeyin allak bullak olduğu gürültülü havada hafiften soluk aldığı anda olmuştu bu. Ve çılgınlığı, öfkeyi tanımlayarak, onu düzene sokarak beni fırıl fırıl döndürüyordu sanki. Clifton’un ölümünden bu yana geçen günlere, geriye bakıyordum... Cevap olabilir miydi bu, Komite’nin planladığı şey bu olabilir miydi? Bizim halk üzerindeki etkimizi neden Ras’a bıraktıklarının cevabı olabilir miydi? Birden, bir av tüfeğinin boğuk patlayışını işittim, Scofield’in tabancasından çatıda gizlenmiş gölgeye çevirdim gözlerimi; intihardı bu, tabancasız intihardı bu, tefeci dükkânları bile tabanca satmazlardı burada. Darmadağın bir korkuyla biliyordum ki, şu anda insanların eşyalara, pazarlara saldırışını, çarpışını anlatan gürültü, hızla insanların insanlara çarpışı da olabilirdi, değil mi ki tabancaların ve adamların çoğu öbür yandaydı. Görebiliyordum şimdi, açıkça ve gittikçe artan önemiyle görebiliyordum bunu. İntihar değil bir cinayetti bu. Komite planlamıştı. Ben de yardım etmiştim, alet olmuştum ben. Tam kendimin özgür olduğumu hissettiğim anda, bir alet. Onlarla aynı düşünceyi paylaşıyormuşum gibi görünürken gerçekten de aynı düşüncede olmuştum; kendimi şu anda caddede alevle ve tabancaların ateşiyle aydınlanan o gizlenmiş şekilden, gecenin şimdi ölüm için olgunlaştırdığı, büyüttüğü ötekilerden sorumlu duruma getirmiştim.</p>

  <p>Arkamdan, mermisinin tükendiğine küfreden Scofield’den ayrılarak koşup uzaklaşırken, çanta ağır ağır sallanıyordu yanımda; deli gibi koşuyordum. Kalabalıktan üzerime sıçrayan bir köpeğe doğru savurdum çantayı, acı acı havlayarak uzaklaştı. Sağımda, iki yanında evlerin bulunduğu ağaçlıklı sessiz bir cadde uzanıyordu, daldım; 7. Cadde’ye doğru, bölgeye doğru gidiyordum, dehşet ve nefretle doluydum artık. Ödeteceğim bunu onlara, ödeteceğim, diye düşünüyordum, ödeteceğim!</p>

  <p>Cadde, geç çıkmış olan ay ışığında bir ölü sessizliğiyle uzanıyordu; uzakta tabanca sesleri ince ve kısa kısa. Bir an, yapraktan görünmeyen bir ağacın altında durdum, sessiz evlerin önünden geçen bakımlı dantela gibi gölgeli kaldırıma baktım. Sanki oturanlar evleri terk etmiş, kaybolmuşlardı ortadan; bütün pencereler kapalıydı, sanki bir su baskınından kaçmışlardı. Sonra bana doğru gelen inatçı ayak seslerini duydum gecenin içinde, kesin ve sanrılı bir bağırışın peşinden korku verici, tokat gibi bir ses:</p>
<div class="m1"></div>
  <p>“<i>Zaman geçiyor</i></p>
<p><i>Canlar ölüyor</i></p>
<p><i>Tanrı’nın gelişi</i></p>
<p><i>Yakındır, yakın!</i>”</p>
<div class="m1"></div>
  <p>Sanki günlerce, yıllarca koşmuş gibiydi. Ben ağacın altında dururken hızla geçti önümden, çıplak ayakları o sessizlikte şap şap vuruyordu kaldırıma; birkaç adım yürüyor, sonra o üst perdeden, sanrılı ses yeniden başlıyordu.</p>

  <p>Alevler içinde bir içki dükkânının ışığında konserve yiyeceklerle dolu eteklerini kaldırmış, bana doğru gelen üç yaşlı kadın fark ettim; caddeye, onlara doğru koştum.</p>

  <p>“Şimdi durduramam onu, ama merhamet, Tanrım,” diyordu bir tanesi. “Ne olur İsa ne olur tatlı İsa...”</p>

  <p>İlerledim, alkol dumanları, yanmış katran dumanları burun deliklerimi yakıyordu. Caddeden aşağı, solumda, uzun blokun sağda bir sokakla kesiştiği yerde bir tek sokak lambası hâlâ parlıyordu; kavşağın tam karşısındaki bir mağazaya üşüşen bir kalabalık gördüm, içeri daldılar; konserve kutuları, salamlar, karaciğer ezmeleri, domuz kelleleri ve bağırsakları mermi gibi, yağmur gibi yağdı dışarı, bir torba un bembeyaz patladı bunların üzerinde. Caddeyi kesen sokağın karanlığından iki atlı polis dörtnala geliyordu, koca ayaklı atlarının üzerinde dikilmiş kocaman, doğruca kaynayan kalabalığın üzerine yönelmişler. Atların dev gibi ileri atılışlarını gördüm ve kalabalığın bir dalga gibi yarılıp geriye püskürtüldüğünü, geriye, çığlık çığlığa ve küfrederek, kimisi gülerek geriye ve çevreye, caddeye yuvarlanarak, birbirini iterek; atlar, başları havada, gemleri köpük içinde kaldırıma çıkıyordu, sert ayaklarıyla buz kayağı yapar gibi kayarak temizlenmiş kaldırım üzerinde. Kalabalık, hücumun şiddetinden kenarlara püskürtülmüş, atların nallarından şimşekler çakıyor; bir başka kalabalığın şimdi bir başka yerde bir başka mağazayı yağmaladığı yere doğru gidiyorlar. Ve ilk kalabalığın alaycı bağırışlarla, korkunç bir dalganın geriye çekilişinden sonra geriye kalanları toplamak için etrafta uçuşan kum çullukları gibi soğukkanlılıkla yağmasına döndüğünü görünce yüreğim sıkıştı.</p>

  <p>Jack’e ve Kardeşlik’e küfrederek, bir tefeci dükkânının cephesinden sökülmüş bir demir ızgaranın etrafında dönüyordum; atlı polislerin geriye döndüklerini, binicilerin atlarını tekrar hücuma kaldırdıklarını görerek: Beyaz çelik miğferleri içinde vahşi ve ustaca hücum yeniden başlıyor. Bu kez bir adam yere düştü, bir kadının parlayan bir kızartma tavasını atın kıçına doğru salladığını, atın kişnediğini ve ileriye fırladığını gördüm. Ödeyecekler, diye düşünüyordum, ödeyecekler bunları. Ben kaçarken bana doğru geliyorlardı: Ellerinde kasa kasa biralar, peynirler, kangal kangal sosisler, karpuzlar, torba torba şekerler, domuz pastırmaları, mısır unları, gaz lambalarıyla bir kalabalık. Bir şurada durabilseydi ah, şurada, ellerinde tüfekleriyle ötekiler gelmeden, şurada. Koşuyordum.</p>

  <p>Ateş eden yoktu. Ama, <i>ne zaman,</i> diye düşündüm, ne kadar zaman önce başlar acaba?</p>

  <p>“Bir domuz butu al, Joe,” diye bağırıyordu bir kadın. “Bir domuz butu al, Joe, Wilson olsun.”</p>

  <p>Karanlık bir ses karanlıktan sesleniyordu. “Tanrım, Tanrım, Tanrım!”</p>

  <p>Yürüyordum; 125. Cadde’ye gelip doğuya doğru döndüğümde acılı bir yalnızlık duygusu saplandı içime. Bir atlı polis takımı dörtnala geçip gitti. Makinalı tabancalı adamlar bir bankayı ve büyük bir mücevherci mağazasını koruyorlardı. Caddenin ortasına çıktım, tramvay rayları arasından koşuyordum şimdi.</p>

  <p>Ay yükselmişti artık; önümde parçalanmış camlar, taşan bir nehrin suları gibi parlıyordu caddenin üzerinde ve ben düşteymiş gibi koşuyordum o suda, selin sürüklediği parçalanmış şeylerden rastlantıyla kurtularak. Sonra birden, batıyormuş, içeriye çekiliyormuş gibi oldum: Önümde, bir elektrik direğine, beyaz, çıplak ve müthiş kadınsı bir vücut asılmıştı. Korkuyla etrafında döner buldum kendimi, sanki taklalar atıyordum bir karabasanda. Hâlâ reflekslerimle hareket ederek, geriye dönerek dolanıp duruyordum, durdum. İşte bir tane daha, bir tane daha, yedi tane; hepsi de yağmalanmış bir mağazanın önünde asılmış. Ayaklarımın altında kırılan kemiklerin sesini duyarak sendeledim, baktım darmadağın bir iskelet yatıyor caddede, baş ayrılmış omurgadan, tek başına yuvarlanmış: Doktorların kullandıkları iskeletlerden biri; üzerimde asılı duran şeylerin hiç de doğal olmayan katılıklarının farkına varıncaya kadar ne kadar zaman geçti, kim bilir! Mankendi hepsi; “mumyalar” dedim yüksek sesle. Saçsız, kel ve organsız kadınsı. Gülüşten bir rahatlama umarak, sarı perukalı çocukları anımsadım; ama birden esprinin korkudan çok yıktığını fark ettim beni. Gerçek değiller mi, diye düşündüm; <i>değiller mi?</i> Ya bir tanesi, bir teki gerçekse, Sybil ise? Çantamı göğsüme bastırdım, geri geri gittim ve koşmaya başladım.</p>
<div class="m1"></div>
  <p>Başlarında, iri bir kara ata binmiş, artık Kışkırtıcı Ras değil Yıkıcı Ras; ellerinde değnekler, kalın sopalar, tüfekler, av tüfekleri, birbirine yapışık sıkı bir düzen içinde yürüyorlardı. Mağrur, aşağılık bir ağırbaşlılıkla yürüyen yeni bir Ras’tı bu: Bir Habeş Emiri kıyafetine bürünmüş, başında bir kürk kalpak, kolunda bir kalkan, omuzlarında vahşi hayvan derisinden yapılmış bir pelerin. Harlem’den, hatta bu Harlem gecesinden çok bir düşten çıkmışa benzeyen bir görünüş; ama yine de gerçek, canlı ve korkutucu.</p>

  <p>Bir mağazanın önünde bir gruba, “Bırakın şu sersemce yağmayı!” diye bağırıyordu. “Gelin bize katılın da silah deposunu basıp silah ve mermi alalım!”</p>

  <p>Bu sesi duyunca çantamı açtım ve koyu renk gözlüğümü aradım. Rinehart’larımı; ama dışarı çıkarınca kırılmış camların sokağa döküldüğünü gördüm. Rinehart, diye düşündüm, Rinehart! Döndüm, Polis geride, arkamdaydı; eğer ateş başlarsa iki ateş arasında kalacaktım. Çantamın içini yokladım elimle, kağıtlar, parçalanmış demir kumbara, bozuk paralar; parmaklarım Tarp’ın bilek zincirini kavradı, yumruğumun üzerine geçirdim, düşünmeye çalışarak. Kapağını kapadım çantanın, kitledim. Ras’ın bugüne kadar toplayabildiğinden çok daha büyük kalabalık bana doru yürüdükçe yeni bir insan oluyordum. Ağır çanta elimde; ama yeni bir “ben”lik duygusuyla, rahatlığa, hemen bir iç çekişe benzer bir duyguyla sakin sakin ilerliyordum. Birden anladım ne yapmak zorunda olduğumu, daha kafamda tam olarak şekillenmeden bile anladım ne yapacağımı.</p>

  <p>Birisi, “Bak!” diye bağırdı ve Ras attan aşağı eğildi, beni gördü ve bütün o şeylerin içinden bir mızrak fırlattı; kolumun hareketiyle birlikte ben de yere atıldım ve takla atan bir cambaz gibi ellerimin üzerine düştüm, mızrağın asılı mumyalardan birine saplandığını işittim. Ayağa kalktım, çantam yanımda.</p>

  <p>“Hain!” diye bağırdı Ras.</p>

  <p>“Kardeş bu,” dedi birisi. Atın etrafında toplandılar heyecanlı ve kararsız; ve ben ondan ne daha kötü ne daha iyi durumda olmadığımı bilerek karşısında duruyordum, bütün o hayal içinde geçen ayların ve kaos gecesinin; havayı temizlemek için birkaç basit sözcükten, yumuşak, hatta mahcup, sessiz bir hareketten başka bir şey gerekmediğini bilerek. Onları ve kendimi uyandırmak için.</p>

  <p>“Artık onların Kardeş’i değilim,” diye bağırdım. “Onlar ırkçı bir ayaklanma istiyorlar, bense karşıyım buna. Bizlerden ne kadar çok kişi ölürse onların o kadar hoşuna gider,”</p>

  <p>“Onun yalan söyleyen diline bakmayın!” diye bağırdı Ras. “Kara halka ders olsun diye asın onu, asm ki başka hainler çıkmasın. Başka ‘Tom Amca’lar çıkmasın artık. Şu iğrenç kuklaların yanına asm onu!”</p>

  <p>“Ama herkes görebilir!” diye bağırdım. “Doğru, beni, bizim dostumuz olduklarını sandığım kimseler kandırdı; ama onlar bu adama da güvenebiliyorlardı. İşlerini yürütebilmeleri için bu <i>Yıkıcı</i>’ya da ihtiyaçları vardı. Sizi terk ettiler, ittiler ki umutsuzluk içinde bu adamın peşinden gidesiniz kendi yıkımınıza diye. Göremiyor musunuz bunu? Kendi kendinizin katili olmanızı, kendi kendinizi feda etmenizi istiyorlar onlar!”</p>

  <p>“Yakalayın!” diye bağırıyordu Ras.</p>

  <p>Üç adam ileri çıktı ve ben düşünmeksizin, buna karşı çıkan ve meydan okuyan dehşetli bir hatip pozu aldım, bağırdım, “Hayır!” Ama elim mızrağa çarptı, saplandığı yerden zorla çıkardım mızrağı, ortasından yakaladım ve ileri uzattım. “Bunun olmasını istiyorlar onlar,” dedim. “Planladılar bunu. Bir kara kalabalığın, makineli tabancalarla ve tüfeklerle kentin yukarısına gelmesini istiyorlar. Yollardan dere gibi kan aksın istiyorlar: sizin kanınızın, kara kanın ve beyaz kanın; o zaman sizin ölümünüzü, kaderinizi ve yenilginizi propaganda olarak kullanabilecekler. Basit bir şey bu, ne zamandır biliyorsunuz bunu. ‘Bir zenciyi yakalamak için yine bir zenci kullan!’ yoludur bu. Sizi yakalamak için beni kullandılar, şimdi benden kurtulmak için ve sizin kurban edilişinizi hazırlamak için Ras’ı kullanıyorlar. Görmüyor musunuz bunu? Apaçık değil mi?...”</p>

  <p>Bir grup adamın ileri doğru fırladığını gördüm.</p>

  <p>“Durun!” dedim. “O halde kendim için, kendi hatam için öldürün beni ve orada bırakın. Şimdi kentin merkezine oynadıkları oyuna, yaptıkları hileye gülen kimseler için öldürmeyin beni.”</p>

  <p>Ama daha konuşurken bile faydası olmadığını biliyordum bunun. Ne söyleyecek sözüm, ne de bunları güzel şekilde söyleyecek gücüm kalmıştı ve Ras, “Asın onu!” diye gürlediğinde onların karşısında öylece dikiliyordum, gerçek değilmiş gibi geliyordu bana. Yabancı elbiseler içindeki çılgın adamın gerçek ama yine de gerçekdışı olduğunu bilerek, benim başımı istediğini, bütün gecelerden ve günlerden, çekilen bütün acılardan, kontrolün dışında olan her şeyden sorumlu tuttuğunu bilerek öylece karşılarındaydım ve bir kahraman değildim ben, konuşma yeteneği olan, beni kalabalıktan aptalcasına ayıran sonsuz bir yeteneğe sahip kısa boylu, kara adamın biriydim. Nihayet görüyordum, tanıyordum onları bugüne kadar göremediğim kimseler olarak, şu anda yol gösterdiğim, önlerinde koştuğum, liderleri olduğum insanlar olarak tanıyordum şimdi; yalnız, hayallerimden kurtulmuştum artık.</p>

  <p>Atı üzerindeki Ras’a ve ellerindeki tabancalara baktım, tüm gecenin, basit fakat yine de insanı şaşırtacak derecede karışık umut ve arzu, korku ve nefret düzeninin -beni buraya kadar koşa koşa getirmiş olan- saçmalığını anladım ve artık kim olduğumu, nerede olduğumu bilerek, artık Jackler ve Emersonlar ve Bledsoelar ve Nortonların peşinden koşmak ya da onlardan kaçmak zorunda olmadığımı bilerek, kaçılacak bir şey varsa onların şaşkınlığı, sabırsızlıkları ve kendi Amerikan kimlikleriyle benimkinin o güzel saçmalığını tanımayı reddetmeleri olduğunu bilerek. Ölmekle, bu caddede, bu yıkım gecesinde Ras tarafından asılmakla, belki de onları kim olduklarının tanımına, kim olduğumun, ne olduğumun tanımına bir kanlı adım olsun yaklaştırabileceğimi bilerek duruyordum orada. Ama tanım çok dar olacaktı; görülmezdim ben, asılmak, onların gözünde bile görülür yapmayacaktı beni; çünkü onlar benim ölümümü yalnızca kendim için değil, bütün yaşamım boyunca peşinden koştuğum şey için istiyorlardı; kaçtığım, kovalandığım, peşimi bırakmadıkları, benimle oynadıkları, beni temizledikleri için; onların körlüğü ve benim görülmezliğim dikkate alınırsa (Rinehart’a da, Bledsoe’ya da katlanmamışlar mıydı onlar) hiçbir şey yapamazdım. Ve benim, takma adlı küçücük bir kara adamın, kinden gözü dönmüş, yalnızca onun kadar kör olduğunu bildiğim beyaz adamlar tarafından kontrol ediliyor görünen bir gerçekliği iyi tanıyamayan iriyarı bir kara adam istiyor diye, sırf bunun için ölmesi çok fazlaydı, çok aşağılayıcı derecede saçmaydı. Ve biliyordum ki, insanın kendi saçmalığını yaşaması, ister Ras olsun ister Jack olsun, başkalarının saçmalığı için ölmesinden daha iyidir.</p>

  <p>Bunun için, Ras, “Asm onu!” diye bağırınca mızrağı fırlattım ve bir an hayatımdan vazgeçmişim de yeniden yaşamaya başlamışım gibi oldu; bağırmak için başını çevirdiğinde mızrağın ona ulaştığını, bir yanağından girip, öbür yanağından çıktığını, Ras, çenelerini kilitlemiş olan mızrakla uğraşırken kalabalığın şaşırıp kaldığını gördüm. Adamlardan birkaçı tabancalarını doğrulttular ama ateş edemeyecek kadar yakındılar; birincisine Tarp’ın bilek zinciriyle vurdum, ortadakine çantamla, sonra yağma edilmiş bir mağazanın içine kaçtım, etrafa saçılmış ayakkabıların, devrilmiş kasaların, sandalyelerin üzerinden ilerideki, arasından tekrar ay ışığını gördüğüm yere doğru koştum, hırsız alarmlarının çaldığını duyarak. Alevler insanı nasıl kovalarsa bir yangında, öyle geliyorlardı peşimden, caddeye kadar koşturdum arkamdan onları, ateş etmiş olsalardı vurabilirlerdi beni; ama beni asmaları, hatta linç etmeleri önemliydi onlar için. Bunun için değil miydi koşmaları, bunun için koşmaları öğretilmemiş miydi onlara?</p>

  <p>Ben ancak asılarak ölmeliydim, sanki ancak asılmak yatıştırabilirdi her şeyi, borcu ancak o ödeyebilirdi! Öylece, kürek kemiklerimin ortasından ya da ense kökümden gelecek bir ölümü bekleyerek koşuyordum, Mary’nin evine varmaya çalışıyordum. Düşünerek verilmiş bir karar değil, karanlık sokakta süt birikintilerinin üzerinden atlarken, ağır çantamı ve bilek zincirini savurmak için durduğumda, ellerinden kaçıp kurtulduğumda, sıyrıldığımda birden aklıma gelen bir şeydi bu.</p>

  <p>Ah, bir arkamı dönüp de kollarımı indirip, “Bakın, arkadaşlar, bir soluk verin bana, konuşayım, biz kara halk, kara insanlar hep birlikteyiz. Hiç kimsenin umrunda değil,” diyebilseydim. Ama artık bizim umrumuzda olduğunu biliyordum; nihayet harekete geçecek kadar aldırmaya başlamışlardı, öyle düşünüyordum. Bir diyebilseydim, “Bakın bize oyun ettiler, eski oyunu yeni çeşitlemelerle yeniden çıkardılar ortaya; bırakalım kaçmayı kovalamayı da sayalım, sevelim birbirimizi...” Bir başka kalabalığın içine dalıp uzaklaştığımı düşünürken, birisi bağırarak bana doğru yaklaşıyor ve bir yumruk fırlatırken bilek demirinin fırladığını hissediyorum, caddeye doğru dönüp orada da yukardan püskürtülüyora benzeyen bir suyla karşılaşıyorum. Bir ana su borusu patlamış, gecenin içine korkunç su püskürtüyordu. Mary’nin evine gidiyordum güya; ama yukarı gideceğime su içinde bir yoldan kentin merkezine gidiyordum. Tam yürümeye başlamıştım ki, suyun içinde bir atlı polis fırladı hücuma kalktı; at siyah ve su içinde, saldırıyor, koskocaman ve gerçekdışı görünüyor, kişneyerek ve nallarını şakırdatarak kaldırımda üzerime doğru; ben dizlerimin üzerinde sürünüyor, üzerime doğru yüksele alçala gelen koskoca gövdeyi görüyorum; nal sesleri ve bağırışlar, dört bir yanı kapalı bir odada tek başıma oturuyormuşum gibi uzaktan gelen bir su hücumu, sonra geçiyor, geçmiş gibi oluyor, kuyruğun kılları gözlerimin önünde alevden bir kırbaç... Döne döne yuvarlanıyordum etrafta, çantayı körü körüne savuruyordum, ateş saçan bir kuyruklu yıldız imgesi acıyan gözkapaklarımı yakıyordu. Dönüyor ve elimdeki çantayı ve bilek zincirini savuruyorum ve çaresiz debelenirken dörtnalın başladığını işitiyorum; şimdi doğrudan doğruya suyun büyük, çıplak gücüne doğru yöneliyorum, ıslak, vurucu ve soğuk bir darbe gibi hissediyorum gücünü, sonra onun içinden bir başka atın koşarak geldiğini yarım yamalak görerek, engeli atlayan bir avcı, binici geriye kaykılmış, at yükseliyor, sonra yükselen su dalgasına çarpıyor ve yutuluyor onun tarafından. Caddeden aşağı sendeliyerek yürüyordum, kuyruklu yıldızın kuyruğu hâlâ gözlerimde, şimdi biraz daha iyi görerek ve ay ışığında çılgın bir gayser gibi fışkıran suyu görmek için geriye bakarak, Mary’ye, diye düşünüyorum, Mary’ye.</p>
<div class="m1"></div>
  <p>Evlerin önündeki alçak çitlerin yanında sıra sıra demir parmaklıklar vardı, bir tanesinin arkasına yuvarlandım ve suyun ezici gücünün yorduğu vücudumu dinlendirmek için soluk soluğa uzandım yere. Fakat daha sırtım yere değmemişti ki, sıcaktan kavrulmuş çitin kokusu burnumda, geldiler evin önünde durdular, parmaklığa dayandılar. Bir şişeyi elden ele dolaştırarak içki içiyorlardı, sesleri heyecandan kısılmış gibi çıkıyordu.</p>
<p>“Amma geceydi,” dedi bir tanesi. “Ne geceydi ama, değil mi?”</p>
<p>“Ötekiler gibi bu da.”</p>

  <p>“Niye böyle söylüyon?”</p>

  <p>“Çünküm, bir sürü siktiri boktan işle, kavgayla, içkiyle ve yalanla dolu. Ver şu şişeyi bana.”</p>

  <p>“Öyle; ama bu gece ömrümde görmediğim şeyler görmüşüm.”</p>

  <p>“Bir şey görmüşüm sanırsın? Hıh, iki saat önce Lenox’ta olacaktın ki! O Yıkıcı Ras aygırını biliyor musun? Adam kan tükürüyordu vallah!”</p>

  <p>“O kaçık herif mi?”</p>

  <p>“Öyle ya, arkadaş, koca bir kara at bulmuş kendine, bir de kalpak, eski bir aslan postu filan gibi bir şey omuzlarında, ateş püskürüyordu. Görülecek <i>manzaraydı</i> herif; biliyon mu o atın üzerinde bir aşağı bir yukarı gidip geliyor; hani o sebze arabalarını çeken atlar var ya, onlardan, bir de kovboy eğeri bulmuş, iri iri mahmuzlar.”</p>

  <p>“Yapma arkadaş!”</p>

  <p>“Namussuzum ki! Bir aşağı bir yukarı gidip geliyor blok boyunca, bağırıyor, ‘Yakın, yıkın, şunları! Atın dışan! Yakın, kül edin! Ben, Ras, emrediyor size. Tutun şunu’ diyordu, ‘Ben Ras emrediyor size, kemiklerini ayırın diyorum onların!’ Tam o sıra, şakacının biri, kalın Georgia’lı sesiyle pencereden başını uzatıyor ve bağırıyor, ‘Haydi kovboy, sür onları! Belle analarını, muz ver onlara!’ Ve adam, o atın üzerindeki sandviç yiyen bir ölüye benzeyen o deli orospu çocuğu, adama bakıyor, aşağı eğiliyor ve elinde bir kırkbeşlikle doğrularak o pencereye ateş etmeye başlıyor. Ve arkadaş, dağılışı görmeliydin, çil yavrusu gibi! Bir saniyede, o atın üzerinde, arkasından sarkan aslan postuyla Ras’tan başka kimse kalmadı ortada. Kaçık, arkadaş. Ondan başka herkes bir şeyler yürütmeye çalışıyor, onun ve adamlarınınsa kan bürümüş gözlerini!”</p>

  <p>Boğulmak üzereyken kurtarılmış bir insan gibi uzanıyorum, dinliyorum, yaşıyor muyum hâlâ emin değilim.</p>

  <p>“Ben oradaydım,” dedi bir başkası. “Atlı polis peşine düştüğünde gördün mü onu?”</p>

  <p>“Yok yahu... Al, tat şundan biraz.”</p>

  <p>“Eh, o zaman görecektin onu. O atın üzerindeki polisleri görünce eğerinin arkasına uzandı ve eski bir kalkan çıkardı.”</p>
<p>“Kalkan mı?</p>

  <p>“Tabii ya! Ortasında bir de çivisi var. Bu kadar da değil; polisleri görünce, o Allah’ın belası adamlarından birine seslendi, bir mızrak istedi; kısa boylu ufacık bir herif koştu caddeye ve bir mızrak verdi ona. Bildin mi, hani o sinemada Afrikalı herifler kullanır ya ondan...”</p>

  <p>“Peki, sen neredeydin ki, arkadaş?”</p>

  <p>“Ben mi? Kenardaydım ben, birkaç herif bir dükkâna girmiş, pencereden soğuk bira satıyor, işte orda herif tezgâhı kurmuş arkadaş,” diye güldü. “Biraz Budweiser içiyordum ve dikizliyordum olanları; o sıra polisler geldi yukardan, kovboylar gibi at sürüyorlar arkadaş ve o Ras bilmem ne görünce onları bir kükresin aslanlar gibi; geriledi ve atın kıçına bastı mahmuzu, bastı mahmuzu, gecenin son seferinde, eve dönüş zamanı metroda beşliklerin dökülüşü gibi şıngır şıngır, vay Allahsız! O zaman görecektin onu işte! Hey, bir tadayım şundan, arkadaş. Teşekkür. Bir de baktım tı-kı-dak, tı-kı-dak geliyor o, mızrağı uzatmış önüne doğru, kalkanı kolunda, hücuma kalkmış arkadaş. Ve bağrıyor bir şeyler Afrikaca ya da Kızılderili filanca ve o boktan anlarmış gibi başını eğmiş aşağı, arkadaş, sanırsın Earle Sande, Jamaica’da beşinci yarışında. O ihtiyar kara at bir kişneme salsın ve o da indirsin <i>kendi</i> başını aşağı. Ne bileyim nereden bulmuş o orospu çocuğu onu; ama, baylar, yemin ederim! O çeliği kıçında, gerisinde hissedince hayvan bir ileri fırladı ki, sanki karıya yumulmaya koşan bir savaşçı sanırsın! Daha polisler kendilerine vuran şeyin ne olduğunu anlamadan, Ras ortalarında onların ve polisin biri yakaladı o mızrağı, Ras bir savurdu onu, fırlattı başının üzerine; polis yuvarlandı yere, atı fırladı kalktı ve Ras geriletti atını, bir polis daha mızraklamaya çalışıyor, öbür atlar ileri atılıyor, Ras bir polis daha mızraklamaya çalışıyor, yalnız çok yakın ve at fart furt ediyor, hırlıyor, işiyor, sıçıyor ve onlar sağa sola koşuşuyor ve polis tabancasını sallıyor ve her sallayışında bizim Ras bir koluyla kalkanını kaldırıyor öbürüyle mızrakla vuruyor ona ve arkadaş, o tabancanın kalkana çarpışını duyacaktın ki, birisi on ikinci kattan demir tekerlekler atıyor sanırdım. Biliyon mu hem, bizim Ras onu görünce mızrağıyla vuramayacak kadar yakındı polise, o atı bir döndürdü ki, bir parça sürdü, hızlı bir dönüş yaptı ve yine saldırdı; gözünü kan bürümüş arkadaş! Yalnız bu kez polisler bıktılar o kerizden, bir tanesi ateş etmeye başladı. Eh, cümbüş başladı o zaman! Bizim Ras’ın tabancasını çekecek zamanı yok, mızrağını fırlattı bir, duyacaktın onu nasıl hırlıyor, o polis milletine bir şeyler söylüyor ve at, Heigo gibi, o Allah’ın belası Gümüş gibi sıçraya sıçraya tuttu caddeyi!”</p>

  <p>“Amma attın kardaş, din kardeşiyiz biz de!”</p>

  <p>“Doğrusu bu arkadaş, kitaba el basarım.”</p>

  <p>Çitin dışında gülüyorlardı, sonra gittiler ve ben kaskatı uzanıyordum orada, gülmek istiyordum; ama Ras’ın gülünecek insan olmadığını, gülünç olmayı bırak, tehlikeli olduğunu, haksız fakat haklılığını ispat etmiş, deli fakat domuzuna akıllı... Neden öylesine gülünçleştirmişlerdi olayı; <i>yalnızca</i> gülünç tarafını görmüşlerdi onun, diye düşündüm. Ama bir yandan da gülünç olduğunu biliyordum. Gülünçtü, tehlikeliydi, üzücüydü. Jack görmüştü bunu, ya da önüne çıkmıştı da bir kurban hazırlamak için kullanmıştı onu. Ben de kullanılmıştım bir alet olarak. Büyükbabam gibi onlara hep evet demek, onları gebertinceye, yıkıncaya kadar evet demek de yanlıştı, ya da o zamandan beri işler çok değişmişti.</p>

  <p>Onları yok etmenin bir tek yolu vardı. Çitin arkasından çıktım, ay batmak üzereydi; ıslaktım, o sıcak havada titriyordum, hâlâ yolumun üzerinde dolanıp duran Jack’i aramaya koyuldum. Ayaklanmanın uzaktan gelen seslerini dinleyerek, kafamda kırılmış bir bardağın dibinde yatan iki göz imgesi, caddeye daldım.</p>

  <p>Caddelerin karanlık yanlarından gidiyordum, sessiz bölgelerden ayrılmıyordum; çünkü onun, stratejisini gerçekten gizlemek istiyorsa, belki de hoparlörlü bir araba ile bölgede görüneceğini, yanında Wrestrum ve Tobitt, dostça akıllar vermeye çalışacağını düşünüyordum.</p>

  <p>Sivil giyinmişlerdi ve polisler, diye düşündüm ben, ellerindeki beyzbol sopasını görünceye kadar; geriye dönüp uzaklaşmak istedim ve “Hey, sen!” dediğini duydum.</p>

  <p>Duraksadım.</p>

  <p>“Ne var o çantanın içinde?” dediler; başka bir şey sormuş olsalardı kımıldamadan duracaktım yerimde. Ama o soru üzerine bir utanç ve küçülme dalgası sardı vücudumu ve koşmaya başladım, Jack’e gidiyordum hâlâ. Ama yabancı bir bölgedeydim şimdi ve birisi, kim bilir hangi nedenle, biri binanın bodrumuna inen deliğin kapağını kaldırmıştı, bir anda kendimi boşlukta aşağıya uçuyor gidiyor hissettim. Bu uzun düşüş bir kömür yığınında son buldu, bulut gibi toz yükseldi yukarı. Koyu karanlıkta kara kömürler üzerinde uzanıyordum, artık koşmuyordum, saklanmıyordum ya da ilgilenmiyordum etrafla; kömürlerin kaydığını duyuyordum yalnızca, bir de yukarlardan bir yerden onların sesleri geliyordu dalga dalga aşağıya.</p>

  <p>“Düştüğü yeri gördünüz, değil mi, cump! Tam sopayı kafasına indirmeye hazırlanıyordum ki piçin...”</p>

  <p>“Vurdun mu?”</p>

  <p>“Bilmem.”</p>

  <p>“Hey, Joe, piç öldü mü dersin?”</p>

  <p>“Belki. Ama öyle de olsa içerde şimdi, karanlıkta. Gözlerini bile göremezsin.”</p>

  <p>“Bir kömür yığını içinde bir zenci ha, Joe?”</p>

  <p>Birisi delikten aşağı bağırdı, “Hey, kara oğlan. Çık dışarı. O çantanın içinde ne var görmek istiyoruz.”</p>

  <p>“İnin aşağı da yakalayın beni,” dedim.</p>

  <p>“Ne var o çantanın içinde?”</p>

  <p>“Sen,” dedim birden gülmeye başlayarak. “Ne dersin buna?”</p>
<p>“<i>Ben mi?</i>”</p>

  <p>“Hepiniz,” dedim.</p>

  <p>“Delisin sen”, dedi.</p>

  <p>“Deli meli, siz varsınız, siz, bu çantanın içinde!”</p>

  <p>“Ne çaldın?”</p>

  <p>“Göremiyor musunuz?” dedim. “Bir kibrit çakın.”</p>

  <p>“Ne söylüyor bu herif be, Joe?”</p>

  <p>“Bir kibrit çak, kaçığın biri bu zenci.”</p>

  <p>Yukarda, ışığın içinde, bir alev gördüm. Dua eder gibi başları aşağıda duruyorlardı, kömürün içinde göremiyorlardı beni.</p>

  <p>“Aşağı inin,” dedim. “Ha! Ha! Her zaman bu çantanın içindeydiniz, onun için tanıyamadınız beni, şimdi göremiyorsunuz.”</p>
<p>“Seni orospu çocuğu!” dedi bir tanesi, kızgın. Sonra kibrit söndü ve yanıma kömürün üzerine bir şeyin düştüğünü duydum yavaşça. Yukarda konuşuyorlardı.</p>

  <p>“Seni Allah’ın belası zenci orospu çocuğu!” diye bağırıyordu birisi, “görürsün gününü şimdi!” Ve kapağı lang, diye deliğin üzerine yerleştirdiğini duydum. Kapağın üstünde zıplarlarken toz toprak dökülüyordu aşağıya, bir an vahşi bir şaşkınlık içinde kömürleri fırlattım yukarıya; yukarda karanlık içinde, demir kapağın üzerindeki yuvarlak deliklerden birinde donuk bir kibrit ışığının yanıp söndüğünü gördüm. Sonra, her zaman böyleydi işte diye düşündüm, yalnız ben yeni anlıyorum bunu. Yerime oturdum yeniden, sakinleşmiştim artık, çantayı başımın altına yerleştirdim. Kapağı iterek açabilirdim sabahleyin. Şimdi yorgundum, çok yorgun; aklım gerilere çekiliyordu, iki cam göz imgesi eriyen kurşun damlaları gibi birlikte hareket ediyordu. Burada, ayaklanma bitmişti sanki, uykunun beni kendine çektiğini hissediyordum, kara bir suyun yüzünde dalgalara kapılmış gidiyordum sanki.</p>

  <p>Asılmaksızın bir çeşit ölüm, diye düşündüm, diri diri gömülmek. Sabah olsun, kapağı kaldırırım... Mary, Mary’ye gidecektim. Şimdi elimde kalan tek yoldan giderdim Mary’ye... Kara suyun üzerinde, yüzerek, içimi çekerek... Görülmeksizin uyuyarak debelendim durdum.</p>

  <p>Ama Mary’nin oraya ulaşamayacaktım hiç, sabahleyin çelik kapağı kaldırırım diye fazla iyimser düşüncelere kapılmıştım. Büyük, görülmez zaman dalgaları aktı üzerimden; ama o sabah hiç gelmedi. Ne sabah, ne de beni uyandırabilecek herhangi bir ışık vardı ve uyudum, uyudum, ta en sonunda açlıktan ayağa dikilinceye kadar. Karanlıkta ayağa kalktım, şaşkın şaşkın dolandım sert duvarlarla yoklayarak; attığım her adımda, kömür, güvenilmez kum yığınları gibi batıyordu ayaklarımın altında. Elimi kaldırdım tavana ulaşmak için ama kesiksiz ve delinmez bir boşluktan başka bir şey bulamadım. Sonra bu türlü çukurlardan dışarıya götüren normal merdiveni bulmaya çalıştım; ama yoktu böyle bir şey. Işığa ihtiyacım vardı, ellerim ve dizlerim üzerinde, çantam sımsıkı yanımda, kömürün içinde arandım durdum, adamların düşürmüş olduğu kibrit kutusunu buluncaya kadar; ne kadar zaman geçmişti üzerinden? Üç tane kibrit kalmıştı içinde, elimle kömür yığınını yavaş yavaş yoklayarak bir kağıt parçası bulmaya çalıştım, kibritleri idareli kullanmak için bir meşale yapacaktım. Delikten çıkış yolunu bulmak için bir parçacık kağıt olsa yeterdi; ama yoktu işte. Daha sonra ceplerimi araştırdım, bir makbuz, bir reklam kağıtçığı ya da Kardeşlik’in broşürlerinden bir tanesini olsun bulamadım. Rinehart’ın el ilanını ne diye yırtınıştım sanki? Eh, bir meşale yapmak istiyorsam eğer yapacak başka şey kalmıyordu: Çantamı açacaktım. Elimde kalan son kağıt parçaları da onun içindeydi.</p>

  <p>Lise diplomamla başladım. Garip bir alay hissiyle değerli bir kibriti çaktım ve tutuşturdum, hızlı fakat zayıf alevin o kasvetli karanlığı geriye ittiğini görünce gülümsedim hatta. Derin bir bodrumdaydım, görebildiğimden çok ötelere uzanan şekilsiz eşyalarla dolu bir bodrumda; dışarı çıkana kadar yolumu aydınlatabilmek için çantadaki bütün kağıtları yakmak zorunda kalacağımı anladım. Bu zayıf meşalelerle yolumu aydınlata aydınlata daha koyu karanlığa doğru yürüyordum. İkinci olarak Clifton’un kağıttan bebeği geliyordu; ama o kadar zor, o kadar inatla yanıyordu ki başka bir kağıt bulmak için çantaya uzandım yine. Sonra duman saçan bebeğin ışığında katlanmış bir kağıt parçasını açtım. İmzasız mektuptu bu, o kadar hızlı yanıyordu ki, daha o tutuşurken bir başka kâğıdı çıkarabilmek için zor zaman bulabildim: Buysa, Jack’in, üzerine benim Kardeşlik adımı yazdığı kağıt parçasıydı. Bodrumun o boğuk, rutubetli havasında bile Emma’nın kokusunu hâlâ duyabiliyordum. Ve kâğıdı yavaş yavaş yakıp yok eden alevlerde, hem imzasız mektuptaki hem de bu pusuladaki el yazılarını bir arada görünce elim yandı şaşkınlıktan, dizlerimin üzerine yere düştüm, donakaldım. El yazısı ikisinde de aynıydı. Başıma bir yumruk yemiş gibi sersemlemiş, diz çöktüm oraya, alevlerin her iki kâğıdı birden yiyip bitirişine seyrederek. Onun, ya da herhangi bir kimsenin, aradan o kadar zaman geçmişken bir tek ve aynı kalem darbesiyle hem bana bir ad vermiş olması hem de koşturması çok fazlaydı artık. Birden, karanlıkta ayağa kalkarak, vahşice etrafa saldırmaya başladım, duvarlara çarpa çarpa, kömürleri dağıta dağıta bağırıyor, haykırıyordum ve o öfke içinde o zayıf ışığımı da söndürdüm.</p>

  <p>Ama o karanlıkta bile deh gibi koşarak, dar geçidin duvarlarına çarparak, kafamı vurarak, küfrederek sendeleye sendeleye iniyordum; bölmeye benzer bir yere daldım, paldır küldür yuvarlandım öksürerek, hapşırarak bir başka boyutsuz odaya... Hakarete uğramışlığın kızgınlığı içinde orada da devam ettim bu yuvarlanarak gidişe. Ne kadar sürdü bu, bilmiyorum. Günlerce, haftalarca olabilir; bütün zaman duygusunu yitirdim. Ve dinlenmek için her duruşumda öfkem yeniden kabanyor ve ben yürümeye devam ediyordum. Sonra, en sonunda, artık hareket edemez hale gelince bir şey, “Yeter artık, kendini öldürme. Yeteri kadar koştun, sonunda kurtuldun onlardan,” der gibi oldu ve yüzükoyun yıkıldım yere, bitkinlikten de öte uzanıp kaldım oraya, gözümü bile kapayamayacak kadar yorgun. Ne düş görmeye ne de uyanmaya benzer bir durumda ama ikisi arasında bir yerde, yabanarılarının, gözlerinden başka her tarafını sokup şişirdikleri Trueblood’un alaca kargası gibi yakalanmıştım ben de.</p>
<div class="m1"></div>
  <p><i>Ama nasıl olduysa, zemin kuma, karanlık ışığa dönüşmüştü şimdi ve ben, içinde Jack’in, ihtiyar Emerson’un Bledsoe’nun, Norton’un, Ras’ın, okul müdürünün ve daha tanıyamadığım başkalarının da bulunduğu bir grubun mahpusu olarak uzanıyordum yerde; ama hepsi de koşturmuş, çalıştırmıştı beni zamanında, şimdi, yakınında bir demir köprünün, göremediğim uzaklığa kadar keskin bir kemer çizdiği kara sudan bir ırmağın kenarında uzanmış yatarken ben, etrafımı sarmışlardı. Beni tutmalarına karşı geliyordum; onlarsa kendilerine dönmemi istiyorlardı, ben kabul etmeyince sinirleniyorlardı.</i></p>

  <p>“<i>Hayır,” diyordum. “Sizin hayallerinizle, yalanlarınızla işim yok artık benim, koşup durmayacağım artık.</i> ”</p>

  <p><i>Ötekilerin öfkeyle dile getirdiği isteklerinin üzerinde Jack, “Pek o kadar değil,” dedi, “ama dönmezsen, yakında koşuyor olacaksın. Kabul etme, bizde seni hayallerinden kurtaralım, tamam.</i>”</p>

  <p>“<i>Hayır, teşekkür ederim; ben kendim kurtulurum,” dedim, dondurucu kumun üzerinde kalkmaya çalışarak.</i></p>

  <p><i>Ama şimdi beni tutmuşlar, bir bıçakla üzerime geliyorlardı; bense parlak kızıl acıyı hissettim, iki kanlı damla aldılar ve köprünün üzerine fırlattılar, acıyla kıvranırken damlaların havada bir kavis çizdiğini ve köprünün kemer kıvrımının tepesine ulaşıp orada asılı kaldığını, gün ışığı içinde koyu kızıl suya damladığını gördüm. Ve onlar gülerken, acının keskinleştirdiği gözlerimin önünde bütün dünya yavaş yavaş kızıla dönüyordu.</i></p>

  <p>“<i>Artık kurtuldun hayallerinden,” dedi Jack, havada boşuna harcanan tohumumu göstererek. “İnsan hayallerinden kurtulunca neler hissediyor?</i>”</p>

  <p><i>Ve ben şimdi o kadar keskinleşmiş bir acı içinde bakıyordum ki, hava, madenin çınlayışıyla gümbürdüyora benziyordu, duyuyordum: İNSAN HAYALLERİNDEN KURTULUNCA NELER HİSSEDİYOR...</i></p>

  <p><i>O zaman cevap verdim, “Acılı ve boş. ” Parıl parıl bir kelebeğin, yukarıda köprünün yüksek kemerinin altındaki benim o kan kırmızı parçalarımın etrafında üç kez döndüğünü gördüm. “Ama bakın, ” dedim göstererek. Onlar baktılar, ve güldüler ve birden onların rahatlamış yüzlerini gördüm ve anladım, bir Bledsoe gülüşüyle güldüm, irkildiler. Ve Jack öne doğru ilerledi merakla.</i></p>

  <p>“<i>Niçin gülüyorsun?” dedi.</i></p>

  <p>“<i>Bir şey pahasına bugüne kadar göremediğim bir şeyi artık görüyorum da ondan, ” dedim.</i></p>

  <p>“<i>Ne gördüğünü sanıyor?” dediler.</i></p>

  <p><i>Ve Jack daha yakına geldi, tehdit ediyordu, bense güldüm. “Korkmuyorum artık,” dedim. “Ama bakarsan görürsün... Görülmez değil...</i>”</p>

  <p>“<i>Neyi görür?” dediler.</i></p>

  <p>“<i>Orada, su üzerinde yalnızca benim yok olup giden kuşaklarımın asılı durmadığını.” Ve acı kıvrandırdı beni, artık göremez oldum yüzlerini.</i></p>

  <p>“<i>Başka? Devam et,” dediler.</i></p>

  <p>“<i>Başka, sizin güneşinizin de...</i>”</p>

  <p>“<i>Evet?</i>”</p>

  <p>“<i>Ve ayınızın da...</i>”</p>

  <p>“<i>Kaçırmış bu!</i>”</p>

  <p>“<i>Dünyanızın da...</i>”</p>

  <p>“<i>Mistik bir idealist olduğunu biliyordum onun!” dedi Tobitt.</i></p>

  <p>“<i>Daha, ” dedim, “sizin evreniniz de var ve su üzerine düştüğünü duyduğunuz bu damlalar, hep sizin yaptığınız tarihtir. Gülün gülün artık, bilim adamları. Haydi güldüğünüzü işitelim!</i>”</p>

  <p><i>Ve ta yukarıda köprü hareket eder gibi oldu göremediğim bir yere doğru, bir robot gibi uzun adımlarla, hareket ettikçe demir ayakları ölüm kararları verircesine şangırdayan demirden bir adam gibi. Sonra keder ve acı dolu, “Hayır, hayır, durdurmalıyız onu!” diye bağırarak kalkmaya çabaladım.</i></p>
<div class="m1"></div>
  <p>Ve karanlık içinde uyandım.</p>

  <p>İyice uyanıktım şimdi, her yanım kötürüm olmuş gibi uzanıyordum orada yapayalnız. Yapacak başka hiçbir şey düşünemiyordum. Daha sonra dışarı çıkmaya çalışacaktım; ama şimdi yerde uzanıp düşten kurtulmaya çalışmaktan başka yapacak şey yoktu. Yüzleri o kadar canlıydı ki, parlak bir ışık altında önümde dikiliyor gibiydiler. Hepsi de yukarılarda bir yerlerdeydiler, dünyanın altını üstüne getiriyorlardı. Getirsinler. Benimle ilişiği yoktu artık bunun ve düşe rağmen, bütündüm ben.</p>

  <p>Ve şimdi Mary’nin yanına ya da eski yaşamımın herhangi bir dönemine dönemeyeceğimi anlıyordum. Ona ancak dışardan yanaşabilirdim, Kardeşlik için olduğu kadar Mary için de görülmezdim. Hayır, Mary’nin oraya, ya da kampusa, Kardeşlik’e ya da memlekete dönemezdim. Yalnızca ileri doğru hareket edebilirdim, ya da burada, yeraltında kalabilirdim. Bunun için de buradan kovuluncaya kadar burada kalacaktım. Burada hiç olmazsa, olanları huzur içinde olmasa bile sessizlikte düşünmeye çabalardım. Yeraltına yerleşecektim. Son, başlangıçtaydı.</p>
</body>
</html>