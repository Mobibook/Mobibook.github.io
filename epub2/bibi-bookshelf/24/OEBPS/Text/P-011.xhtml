<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Bir</h3>

  <p class="p1">Soğuk, beyaz, sert bir koltukta oturuyordu; bir adam, alnının ortasından parlayan üçüncü bir parlak gözden bana bakıyordu. Yavaşça kafatasıma dokunarak ileri uzandı, yüreklendirici bir şeyler söyledi, sanki bir çocuktum da ben. Parmakları uzaklaştı.</p>

  <p>“Şunu al,” dedi. “İyi gelir.” Yuttum. Birden derim, bütün vücudum kaşındı; üzerimde yeni iş elbiseleri vardı, beyaz iş elbiseleri. Ağzımda acı bir tat vardı. Parmaklarım titriyordu.</p>

  <p>Ucunda bir ayna olan ince bir ses, “Nasıl?” dedi.</p>

  <p>“Ciddi bir şey olduğunu sanmıyorum. Yalnızca sersemlemiş.”</p>

  <p>“Taburcu mu edilecek şimdi?”</p>

  <p>“Hayır, emin olmak için birkaç gün tutacağız onu burada. Gözlem altında tutmak istiyorum onu. Ondan sonra gidebilir.”</p>

  <p>Şimdi bir karyolada uzanıyordum; adam gitmiş olmasına rağmen parlak göz hâlâ benim gözlerimin içinde yanıyordu. Sessizdi ortalık, uyuşmuş gibiydim. Gözlerimi kapadım ama hemen uyandırdılar.</p>

  <p>“Adın ne?” dedi bir ses.</p>

  <p>“Başım...” dedim.</p>

  <p>“Evet ama adın, adresin?”</p>

  <p>“Başım, o yanan göz...” dedim.</p>

  <p>“Göz mü?”</p>

  <p>“İçte,” dedim.</p>

  <p>“Çabuk röntgene çıkarın onu” dedi bir başka ses.</p>

  <p>“Başım...”</p>

  <p>“Dikkatli olun!”</p>

  <p>Bir yerlerde bir makine uğuldamaya başladı; üzerime eğilmiş adamdan ve kadından şüphe ediyordum.</p>

  <p>Sımsıkı tutuyorlardı beni, yanıyordu ortalık ve hepsinin üstünde Beethoven’in <i>Beşinci Senfoni</i>’sinin giriş temasını duyuyordum; hep üç kısa bir uzun vızıltı, değişik yüksekliklerde boyuna, boyuna tekrarlanıyordu ve ben mücadele ediyordum, yarıp çıkmaya çalışıyordum, kalkmaya; ama sırtüstü yatar buluyordum yine kendimi, pembe yüzlü iki adam gülüyordu yukardan aşağıya.</p>

  <p>“Uslu dur şimdi,” dedi bir tanesi sertçe. “Bir şeyin kalmayacak.” Gözlerimi kaldırdım, belli belirsiz iki genç kadın gördüm beyazlar giyinmiş, bana bakıyorlar yukardan. Bir üçüncüsü, bir sıcaklık çölü dalgalanıyor, halkalar ve saatlerle düzenlenmiş bir panelde oturuyor. Neredeydim? Ta altımdan bir berber sandalyesinin vuruşları geldi güm-güm ve kendimi aşağıdan gelen seslerin ta tepesine yükselmiş hissettim. Şimdi bir yüz daha vardı benimle aynı düzeyde; yakından yüzüme bakıyor ve anlamsız bir şeyler söylüyordu. Cazırtılarla, çarpan çatlatan bir zırıltı başladı; birden döşemeyle tavan arasında ezilmiş gibi oldum. Midemi ve sırtımı iki güç vahşice parçalıyordu. Kenarları soğuk, ani bir alev parladı ve içine aldı beni. Ezici elektrik basınçları arasına sıkıştırılmıştım; bir akordeoncunun elleri arasındaki bir akordeon gibi, yüklü elektrodlar arasında açılıp sıkıştırılıyordum. Ciğerlerim bir körük gibi bastırılıyor ve yeniden soluk alabildiğim her defa bağırıyordum, noktaların ritmik hareketini vurgulayarak.</p>

  <p>“Sus, Allah’ın belası,” diye emretti yüzlerden biri. “Seni yeniden ayağa kaldırmaya çalışıyoruz. Kes sesini artık!”</p>

  <p>Buz gibi bir yetke vardı bu seste; sakinleştim ve acıyı içimde bastırmaya çalıştım. Başımın, elektrik sandalyesine oturmuş birinin giydiği çelik başlığa benzer soğuk bir maden parçası içine alınmış olduğunu fark ettim. Boşuna mücadeleye, bağırmaya çalışıyordum. Ama insanlar o kadar uzak, acı o kadar yakındı ki. Bir yüz, ışıklardan bir çember içine giriyor, çıkıyor, bir an bakıyor, sonra kayboluyordu. Burundan takma altın gözlüğüyle çilli, kırmızı yüzlü bir kadın belirdi; sonra alnına bağlanmış yuvarlak bir aynayla bir adam; bir doktor. Evet, bir doktordu, kadınlarsa hemşirelerdi. Yavaş yavaş açılıyordu ortalık. Bir hastanedeydim. Tedavi ediyorlardı beni. Her şey, acıyı dindirmek için yapılıyordu. Minnettarlık duydum içimden.</p>

  <p>Buraya nasıl geldiğimi anlamaya çalıştım; ama bir şey gelmiyordu aklıma. Sanki yaşamaya daha yeni başlamışım gibi kafam bomboştu. İkinci yüz belirince, kalın gözlük camlarının gerisinde beni ilk kez görüyormuş gibi kırpışan gözleri gördüm.</p>

  <p>“Bir şeyin yok, oğlum. İyisin. Yalnız biraz sabırlı ol,” dedi soğuk soğuk.</p>

  <p>Gidiyorum gibi geldi bana; ışıklar, karanlık bir köy yolunda hızla giden bir arabanın kuyruk ışıkları gibi çekiliyordu. İzleyemedim. Omzuma keskin bir acı saplandı. Görmediğim bir şeyle mücadele ederek kıvrıldım. Bir süre sonra görüşüm açıldı.</p>

  <p>Şimdi sırtını bana dönmüş bir adam oturuyor, bir panel üzerindeki saatler, ibrelerle oynuyordu. Seslenmek istedim ona; ama <i>Beşinci Senfoni</i>’nin ritmi yüksek sesle dolanıp duruyordu kafamın içinde; adam çok açık ve çok uzak görünüyordu. Aramızda madeni çubuklar vardı; boynumu uzatıp bakınca bir ameliyat masasında değil, cam ve nikelden, sandığa benzer bir şeyin içinde yattığımı anladım, kapağı bir destekle açık duruyordu. Niçin buradaydım?</p>

  <p>“Doktor! Doktor!” diye bağırdım.</p>

  <p>Cevap yok. Belki işitmemiştir, diye düşündüm, tekrar çağırdım ve makinenin içime içime batan vuruşlarını yeniden hissettim; batıyordum, karşı koydum buna, başımın gerisindeki bir konuşmayı sürdüren sesleri duydum kendime geldiğimde. Parazit sesleri sessiz bir vızıltı haline geldi. Uzak bir yerden sürüklenerek gelmiş ezgiler, bir pazar havası. Gözlerim kapalı, zorla soluk alarak acıya karşı geliyordum. Sesler uyumlu bir şekilde uğulduyordu. Bir radyo muydu duyduğum, bir gramofon muydu? Bir yerlerde gizlenmiş bir orgun <i>vox humana</i>’sı<a class="dipnot2" id="k4" href="../Text/dipnotlar.xhtml#a4"><sup>[4]</sup></a>&nbsp;mı? Öyle ise, hangi orgdu bu, neredeydi? Birden ısındım. Gözlerimin gerisinde, eşyaların bomboş bir sonsuzluğuna, dupduru mavi bir boşluğa doğru yumuşak bir eğimle uzanan, göz kamaştırıcı kırmızı yaban gülleriyle süslü yeşil çitler belirdi. Ötelerden sürüklenip gelen gölgeli çim görüntüleri yazın; üniformaları içinde, düzgün sıralar halinde dizilmiş konser veren bir askeri bando gördüm, her bir müzisyenin saçı güzelce briyantinli; tatlı sesli bir trompetin, yankılanan bir uzaklıktan gelir gibi, boğuk sesli bir borular korosunun alıp götürdüğü “Kutsal Kent”i çalışını duydum; yukarda bir taklitçi kuşun taklit obli-gatosu. Başım dönüyordu. Hava, gözlerime dolan incecik beyaz sivrisineklerle kalınlaşmış, koyulaşmış gibi geliyordu; öyle kalabalık uğulduyorlardı ki, trompeti çalan soluk alınca hepsini çekti trompetin içine ve borusunun karnından dışarı püskürttü, durgun havanın üzerindeki seslerle karışan canlı beyaz bir bulut halinde.</p>

  <p>Kendime geldim. Sesler hâlâ uğulduyordu üzerimde; hoşlanmıyordum artık onlardan. Neden gitmiyorlardı? Reziller. Ah, doktor, diye düşündüm uyuşukluk içinde, hiç kahvaltıdan önce bir çaydan geçtin mi sen? Hiç şeker kamışı çiğnedin mi? Bilirsin, doktor, av köpeklerinin, kayışlarla ve zincirlerle bağlı kara adamları kovaladığını ilk kez gördüğüm aynı sonbahar günü büyükanam yanıma oturmuş ve gözlerini kırpıştırarak türkü söylemişti:</p>

  <div class="m1"></div>

  <p>“<i>Koca Tanrı maymunu yarattı</i></p>

  <p><i>Koca Tanrı balinayı yarattı</i></p>

  <p><i>Koca Tanrı timsahı yarattı</i></p>

  <p><i>Kuyruğunda baştan başa çürükler...</i>”</p>

  <div class="m1"></div>

  <p>Ya da siz hemşire, siz, pembe organze elbiseniz ve geniş kenarlı şapkanızla sapsarı yasemin çitleri arasında ağır ağır gezinip, süpürge sapı gibi kalın, kaba Güneyli şivesiyle aşığınızla cilveleşirken, biz küçük kara oğlanların çalılıklar içine gizlenip bağıra bağıra türkü çağırdığımızı biliyor muydunuz? Öyle yüksek sesle ki durup da dinleyemezdiniz:</p>

  <div class="m1"></div>

  <p>“<i>Gördünüz mü Margaret’i kaynatırken suyunu?</i></p>

  <p><i>Aman Allah, fışırtısı bastırırdı dereyi</i></p>

  <p><i>On yedi mil ve bir çeyrek uzunu</i></p>

  <p><i>Ama Allah, dumanından göremezdin küfeyi...</i>”</p>

  <div class="m1"></div>

  <p>Ama şimdi müzik, dişi bir acının uzak bir feryadı olmuştu. Gözlerimi açtım. Cam ve maden yüzüyordu üzerimde.</p>

  <p>“Kendini nasıl hissediyorsun, oğul?” dedi bir ses.</p>

  <p>Bir kola şişesi kadar kalın gözlük camlarının içinden bir çift göz merakla bakıyordu; alkol içinde saklanan eski bir biyoloji numunesi gibi, dışarı fırlamış, parlak ve damarlı gözler.</p>

  <p>“Kımıldayamıyorum, çok dar burası,” dedim öfkeyle.</p>

  <p>“Oo, tedavi için gerekli bu.”</p>

  <p>“Ama açın şunu biraz” diye üsteledim. “Kramp girdi.”</p>

  <p>“Üzülme onun için, oğlum. Bir süre sonra alışacaksın. Miden, başın nasıl?”</p>

  <p>“Midem mi?”</p>

  <p>“Evet, başın da?”</p>

  <p>Başımın çevresindeki, vücudumun körpe yüzündeki basıncın ötesinde hiçbir şey hissedemediğimi fark ederek, “Bilmiyorum,” dedim. Ama duyularım hızla yerine geliyor gibiydi.</p>

  <p>“Hissedemiyorum” diye bağırdım, korku içinde.</p>

  <p>“Hah! Görüyorsunuz! Benim küçük alet her şeyi çözecek!” diye gürledi.</p>

  <p>“Bilmem,” dedi bir başka ses. “Ben hâlâ ameliyatta ısrar ediyorum. Ve özellikle bu durumda, bu... bilgiyle, bilmem ki, basit duanın etkililiğine inanmalı mıydı yoksa?”</p>

  <p>“Saçma, bundan sonra benim küçük makineme dua et sen. Tedaviyi yapacağım ben.”</p>

  <p>“Bilmem; ama ilkel durumlarda uygulanan çözümlerin, tedavilerin yani... hıh... daha ileri durumlar söz konusuyken, hıh, aynı şekilde etkili olacağını farz etmek bir hatadır gibime geliyor. Harward bilgisiyle bir New England’lı olduğunu düşün ortada?”</p>

  <p>“Şimdi politika yapıyorsun işte,” dedi ilk ses takılarak.</p>

  <p>“Yoo, hayır; ama bir sorun bu.”</p>

  <p>Gittikçe artan bir rahatsızlıkla dinliyordum bir fısıltı haline dönüşen konuşmayı. En basit sözleri bile sanki bir başka şeyi gösteriyordu, birçok kavramın bir zamanlar kafamda zamanla bir anlam kazanışı gibi. Benim hakkımda mı yoksa bir başkası hakkında mı konuşuyorlar, bilemiyordum. Konuşmanın bir kısmı bir tarih tartışmasına benziyordu...</p>

  <p>“Makine, bıçağın negatif etkisi olmaksızın bir ön frontal lobotomi sonuçlarını verecek,” diyordu ses. “Anlıyorsun, ön frontal lobu zedelemeden, bir tek lob, yani, ana sinir kontrol merkezlerine yeterli derecelerde basınç uygulayacağız -bizimkisi Gestalt ve anlayış- ve sonuç, kişilikte tam bir değişim, tıpkı, o ünlü peri masallarındaki kanlı bir beyin ameliyatı işleminden sonra cana yakın insanlar haline gelen caniler gibi. Ve ayrıca,” diye devam ediyordu ses bir zafer edasıyla, “hasta hem fizik olarak hem de sinirsel bakımdan kesilip biçilmeden.”</p>

  <p>“Ama psikolojisinden ne haber?”</p>

  <p>“Önemli olmadığı kesin!” dedi ses. “Hasta, nasıl gerekiyorsa o şekilde yaşayacak, tam bir bütünlük içinde. Kim ister daha fazlasını? Büyük güdüsel çatışmalar görmeyecek; dahası var, toplum onun yüzünden büyük yaralar almayacak.”</p>

  <p>Bir duruş oldu. Bir kalem cızırdadı kağıt üzerinde. Sonra, “Niçin hadım etmiyoruz, doktor?” diye sordu bir ses şakadan, içimi parçalayan bir sancı başladı bunu duyunca.</p>

  <p>“Yine o senin kan aşkın işte,” dedi ilk ses gülerek. “Nasıldı o operatörün tanımı, ‘Vicdansız kasap’ mı?” Güldüler.</p>

  <p>“O kadar gülünç değil. Durumu tanımlamaya çalışmak daha bilimsel olurdu. Üç yüz yıldır gelişmekte.”</p>

  <p>“Tanımlama mı? Haydi yahu, biliyoruz bütün bunları.”</p>

  <p>“Peki niçin daha fazla akım denemiyorsunuz?”</p>

  <p>“Önerir misiniz?”</p>

  <p>“Tabii, niçin olmasın?”</p>

  <p>“Ama bir tehlike yok mu?” derken gittikçe yavaşladı ses.</p>

  <p>Uzaklaştıklarını işittim; bir sandalye çekildi. Makine uğulduyordu. Kesin olarak anladım ki, benim hakkımda tartışıyorlardı; kendimi sıktım şoklara karşı ama mahvoldum yine de. Nabız, ben topuzlar arasında açıkça dans edinceye kadar yavaş yavaş artarak hızlı ve kesik kesik geliyordu. Dişlerim takırdıyordu. Gözlerimi kapadım, haykırışlarımı bastırmak için dudaklarımı ısırdım. Sıcak bir kan doldurdu ağzımı. Gözkapaklarımın arasından, ışıkla kamaşan ellerden ve yüzlerden bir daire görüyordum. Bazıları birtakım kartlar üzerine acele acele bir şeyler yazıyorlardı.</p>

  <p>“Bak dans ediyor,” dedi birisi.</p>

  <p>“Sahi mi?”</p>

  <p>Yağlı bir yüz içeriye baktı. “Gerçekten ritim duygusu vardır bunlarda, öyle değil mi? Hızlan, oğlum! Hızlan!” dedi gülerek.</p>

  <p>Ve birden şaşkınlığım kalakaldı; kızmak, öldürecek gibi kızmak istedim. Ama vücudumun içine dağılan akımın vuruşları nasılsa önledi bunu. Bir şeyler çözülmüştü. Çünkü kızma ve köpürme yeteneklerimi pek ender kullanmış olsam da, onlara sahip olduğumdan hiç kuşkum yoktu; hem kızgın olsun ya da olmasın, diyelim orospu çocuğu demişler kendisine, dövüşmesi gerektiğini bilen bir insan gibi kendimi öteki <i>hayal etmeye</i> çalıştım; ama baktım ki, daha derin bir uzaklık hissine batmışım. Öfkenin ötesindeydim. Yalnızca şaşkındım. Ve üzerimdekiler bunu hissetmişe benziyorlardı. Şoklardan kaçınmanın yolu yoktu; hızlanmış kudurmuş bir akıntı içinde karanlığın içine yuvarlandım.</p>

  <p>Oradan çıktığımda ışıklar hâlâ oradaydı. Sönmüş, havası boşalmış hissediyordum kendimi, kalın cam dilimi altında uzanıyordum. Kolum kanadım kırılmış gibiydi. Çok sıcaktı hava. Loş, beyaz bir tavan uzanıyordu üzerimde. Gözlerim yaş içindeydi. Niçin, bilmiyordum. Endişelendirdi beni bu. Dikkati çekmek için cama vurmak istedim ama kımıldayamıyordum. Arzu denemeyecek, en ufacık bir çaba yoruyordu beni. Vücudumun belli belirsiz işlemlerini duyarak uzanıyordum. Bütün oran duygumu yitirmişe benziyordum. Vücudum nerede bitiyor, kristal ve beyaz dünya nerede başlıyordu? Düşünceler benden kaçıyor, yalnızca gerileyen bir griler tabakasıyla kendisine bağlandığım geniş klinik beyazlığı uzantısı içinde gizleniyordu. Kanın içimdeki ağır gümbürtüsünden başka ses yoktu. Gözlerimi açamıyordum. Başka bir boyutta, yapayalnızdım sanki; bir süre sonra bir hemşire üzerime eğilip dudaklarımın arasına sıcak bir sıvıyı zorla akıtıncaya kadar. Öğürdüm, yuttum, sıvının yavaşça, belli belirsiz göğsüme aktığını hissederek. Koskoca, renkli bir kabarcık kucaklar, içine alır gibi oldu beni. Belli belirsiz anılardan izlenimler doğurarak yumuşacık eller dolaşıyordu üzerimde. Ilık sıvılarla yıkandım, etimin sonsuz sınırları içinde dolaştığını hissediyor yumuşacık ellerin. Mikropsuz, tertemiz, tüy gibi bir çarşafa sarıldım. Çatının üstüne, sis içine atılmış bir top gibi fırlatılmış, yüzüyor hissediyordum kendimi; kırılmış, parça parça olmuş bir makine yığını ötesinde gizli bir duvara çarpıyor, sonra geriye yüzüyordum. Bu ne kadar sürdü, bilmiyorum. Ama şimdi ellerin hareketlerinin üstünde dostça bir ses duyuyordum; hiçbir anlam veremediğim tanıdık sözler söylüyordu. Can kulağıyla dinledim, cümlelerin biçim ve hareketinin farkında, soru soran sesin ilerleyişiyle cevap veren sesin ilerleyişi arasındaki anlık ince farkları yakalayarak. Ama anlamları hâlâ kayıptı, kendimin de içinde kaybolduğum geniş beyazlıkta.</p>

  <p>Başka sesler yükseldi. Cam bir <i>akvaryum duvarından</i> miyop gözlerle dışarıyı gözetleyen gizemli balıklar gibi, yüzler üşüşmüştü üzerime. Üzerimde hareketsiz asılı durduklarını, sonra ikisinin yüzerek uzaklaştığını, önce başlarının sonra balık kanadı gibi parmaklarının bir düşteymiş gibi sandığın tepesinde kımıldadığını görüyordum. Tamamen gizemli bir gidiş geliş, uyuşuk gelgitlerin kabarışı gibi. İkisinin, ağızlarıyla kızgın hareketler yaptıklarını seyrediyordum. Anlamıyordum. Yeniden çabaladılar, anlamı yine yakalayamadım. Rahatsız hissediyordum kendimi. Üzerine kargacık burgacık bir şeyler yazılmış bir kart gördüm üzerime tutulmuş. Alfabenin bütün harfleri karmakarışık, iç içe. Heyecanlı heyecanlı bir şeyler konuşuyorlardı. Nedense kendimi sorumlu hissettim. Korkunç bir yalnızlık duygusu çöktü üzerime; gizemli bir pandomim oynuyor gibiydiler. Ve onları bu açıdan görmek rahatsız ediciydi. Son derece budala görünüyorlardı, hoşlanmıyordum bundan. Doğru değildi. Doktorun birinin burnunun içindeki karayı, pisliği görebiliyordum; bir hemşirenin iki tane sarkık çenesi vardı. Başka yüzler çıktı ortaya, ağızları sessiz bir öfkeyle çalışarak. Ama hepimiz insanız, diye düşündüm ne demek istediğimi ben de anlamayarak.</p>

  <p>Siyahlar giyinmiş bir adam geldi; delici gözleriyle, gergin ve dostça bir yüzle bana bakan uzun saçlı biri. O endişeli gözlerle bir bana bakıp bir kartımı incelerken öbürleri onun üzerine üşüştüler. Sonra büyük bir kartonun üzerine bir şeyler yazdı ve gözlerimin önüne sürdü:</p>

  <div class="m1"></div>

  <p>ADIN NE?</p>

  <div class="m1"></div>

  <p>Bir titreme aldı beni; sanki birden kafamın içinde sürüklenip duran belirsizliğe bir ad vermiş, onu düzene sokmuştu. Kısa süren bir utanç altında ezildim. Artık adımı bilmediğimi fark ettim. Gözlerimi kapadım ve üzüntüyle başımı salladım iki yana. Benimle konuşmak için ilk sıcak, insanca girişimdi bu ve ben karşılık veremiyordum. Yeniden çabaladım, kafamın koyu karanlığına dalarak. Faydasız; acıdan başka bir şey yoktu. Kartı yeniden gördüm, her sözcüğü yavaş yavaş, teker teker gösteriyordu:</p>

  <div class="m1"></div>

  <p>ADIN.............NE?</p>

  <div class="m1"></div>

  <p>Yorgunluktan zayıf düşünceye kadar koyu karanlığın dibine dalarak umutsuzca çabaladım. Sanki bir toplar damar açılmıştı da gücüm dışarı çekilmişti; dilsiz dilsiz bakabiliyordum yalnız. Ama birden yeniden hareketlenerek bir başka karton gösterdi ve yazdı üzerine:</p>

  <div class="m1"></div>

  <p>KİMSİN................SEN?</p>

  <div class="m1"></div>

  <p>İçimde bir şey döndü ağır bir heyecanla. Sorunun böyle soruluşu, bir sıra zayıf ve uzak ışıkları yakar gibi oldu; oysa öteki soru hemen kaybolan bir kıvılcım çaktırmıştı. Kimim ben? Sordum kendi kendime. Ama vücudumun uyuşuk damarları içinde dolaşan bir tek özel hücreyi tanımaya çalışmak gibi bir şeydi bu. Belki bu koyu karanlık, şaşkınlık ve acıdan başka bir şey değildim; ama bu, bir yerlerde okuduğum herhangi bir şeyden daha az uygun bir cevap gibi göründü.</p>

  <p>Kart tekrar çıktı ortaya:</p>

  <div class="m1"></div>

  <p>ANANIN ADI NE?</p>

  <div class="m1"></div>

  <p><i>Ana;</i> kimdi anam benim? Ana, siz acı çekerken feryat eden insan; ama kim? Aptallık bu kadarı, her zaman bilirdim anamın adını. Kimdi o feryat eden? Ana mı? Ama feryat makineden geldi bu kez. Bir makine mi yoksa benim anam?... Açıkçası, aklım başımda değildi benim.</p>

  <p>Sorular soruyordu: <i>Nerede doğdun? Adını düşünmeye çalış.</i></p>

  <p>Boş yere, bir sürü ad düşünmeye çalıyordum; ama hiçbiri uymuyordu. Fakat şu ya da bu şekilde onların hepsinin bir parçasıymışım, onlarla birlikte batmışım, kaybolmuşum gibiydi.</p>

  <p>Yaftada, <i>hatırlamalısın</i> yazısı okunuyordu. Ama faydasızdı. Her defasında kendimi, çevremi saran beyaz sis içinde buluyor ve adım hemen parmak uçlarımın ötesinde duruyordu. Başımı salladım, bir an için kayboldu, sonra bir arkadaşıyla, kısa boylu, yüzüme bomboş, upuzun bakıp duran, bilim adamı görünüşlü bir adamla birlikte döndü. Çocukların kullandığı bir taş tahta ile bir tebeşir parçası çıkarışını ve üzerine bir şeyler yazışını seyrettim:</p>

  <div class="m1"></div>

  <p>ANAN KİMDİ SENİN?</p>

  <div class="m1"></div>

  <p>Ani bir hoşnutsuzluk hissederek ve eğlenir gibi, soru-cevap oyunu oynamam ben, diye düşünerek yüzüne baktım. Peki, sizin yaşlı bayan nasıl bugün?</p>

  <div class="m1"></div>

  <p>DÜŞÜN</p>

  <div class="m1"></div>

  <p>Gözlerimi diktim; kaşlarını çatmış, uzun uzun yazıyordu. Taş tahta anlamsız adlarla dolmuştu.</p>

  <p>Gözlerinin sıkıntıdan alev alev yandığını görerek gülümsedim. Eski Dost Yüz bir şey söyledi. Yeni gelen adam bir soru yazdı, şaşkınlıktan gözlerim açılmış bakakaldım soruya:</p>

  <div class="m1"></div>

  <p>GEYİK GÖZLÜ TAVŞAN KİMDİ?</p>

  <div class="m1"></div>

  <p>Karmakarışık oldu içim. Niçin düşünsündü bunu? Sözcük sözcük soruyu gösteriyordu. Derinden, ta içimden güldüm. Kendini bulmanın zevkiyle ve onu saklama arzusuyla sarhoş. Bir de baktım, Geyik Gözlü Tavşan benmişim... Ya da bir zamanlar öyleymişim, çocukken yollarda toz toprak içinde yalınayak dans edip şarkı söylediğimiz zamanlarda:</p>

  <div class="m1"></div>

  <p><i>Geyik Gözlü Tavşan</i></p>

  <p><i>Salla onu, salla onu</i></p>

  <p><i>Geyik Gözlü Tavşan</i></p>

  <p><i>Kopar onu, kopar onu...</i></p>

  <div class="m1"></div>

  <p>Ama bir türlü kabul edemiyordum, çok gülünçtü, şu ya da bu şekilde çok tehlikeliydi. Eski bir kişiliği rasgele bulmuş olması can sıkıcıydı. Başımı salladım iki yana; dudaklarını büzdü ve sert sert süzdü beni.</p>

  <div class="m1"></div>

  <p>OĞUL, TAVŞAN KARDEŞ KİMDİ?</p>

  <div class="m1"></div>

  <p>Ananın zamparası, diye düşündüm. Herkes bilirdi bunların bir ve aynı şey olduğunu: Geyik Gözlü’ydü: Çok küçüktünüz siz ve iri, suçsuz gözlerin ardında gizlerdiniz kendinizi; biraz daha büyüyünce “Kardeş” olurdu. Ama ne diye oynayıp duruyordu bu çocukça adlarla? Beni bir çocuk mu sanıyorlardı? Neden yalnız bırakmıyorlardı beni? Beni makineden çıkarsınlar, çok geçmez anımsardım... Sert bir tokat indi cama; ama bıkmıştım artık onlardan. Gözlerim Eski Dost Yüze dikilince hoşlanmış göründü yine. Anlayamıyordum; ama işte oradaydı, gülüyor ve yeni asistanla ayrılıyordu oradan.</p>

  <p>Yalnız kalınca kimliğim üzerinde kafa yormaya başladım. Kendimle gerçekten bir oyun oynadığımdan, onların da bu oyunda yer aldığından şüphelendim. Bir tür savaş. Gerçekte benim kadar onlar da biliyordu ve ben herhangi bir nedenle yüz yüze gelmek istemiyordum onunla. Kışkırtıcıydı, kendimi kurnaz ve tetikte hissetmeme sebep oluyordu. Hemen bir anda çözerdim sırrı. Kimim ben, diye düşünürken, kendimi, yaramazlık ettiği için küçük bir oğlanı yakalamaya çalışan yaşlı bir adam gibi hayal ettim kafamda. İyi değildi. Bir soytarı gibi hissettim kendimi. Hem suçlu, hem polis olacak insan da değildim ben; ama niçin suçlu, ne bileyim.</p>

  <p>Makineye kısa devre yaptırma yollarını kurmaya koyuldum. Kim bilir, vücudumu şöyle çevirsem iki tokmak bir araya gelirdi. Hayır, yer olmaması bir yana, elektrik de çarpabilirdi beni bu hareketle. Tüylerim ürperdi. Herkes olabilirdim de, Samson olamazdım. İsterse parçalasın hareket makineyi, kendimi yok etmeye niyetim yoktu; özgürlük istiyordum ben, yok olmak değil. Yorucuydu; çünkü ne plan kurarsam kurayım, değişmeyen bir tek kusur vardı; kendim. Kandırmanın yolu yoktu. Kimliğimi düşünebilmekten kolay değildi kaçıp kurtulmak. Kim bilir, diye düşündüm, iki şey belki de birbirinin içindedir. Kim olduğumu bulunca, kurtulacağım.</p>

  <p>Kaçma düşüncelerim onları korkutmuş olacaktı. Yukarı bakınca birbiriyle konuşan iki doktor ve hemşire gördüm; artık çok geç, diye düşündüm ve onların kontrollerle oynayışlarını seyrederek terden bir örtü içinde uzandım, kaldım. Yine şok için bağlanmıştım; ama bir şey olmadı. Bunun yerine, kapak üzerinde gördüm ellerini; kemerleri gevşettiler ve ben daha bir şey yapamadan kapağı açtılar, beni çekerek oturttular.</p>

  <p>“Ne oldu?” diye başladım, hemşirenin bana bakmak için durduğunu görerek.</p>

  <p>“Şey, ha?” dedi.</p>

  <p>Ağzım oynuyor ama ses çıkmıyordu.</p>

  <p>“Haydi söyle, konuş,” dedi.</p>

  <p>“Hangi hastane burası?” dedim.</p>

  <p>“Fabrika Hastanesi,” dedi. “Sakin ol.”</p>

  <p>Hepsi etrafımdaydı şimdi, vücudumu gözden geçiriyorlardı ve ben gittikçe büyüyen bir şaşkınlıkla, nedir bu Fabrika Hastanesi, diye düşünürken onları seyrediyordum.</p>

  <p>Belimde bir kayış hissettim, baktım; doktorlardan biri beni ileri doğru sarsarak, mide tokmağına bağlanmış kordonu çekiyordu.</p>

  <p>“Nedir bu?” dedim.</p>

  <p>“Makası getirin,” dedi.</p>

  <p>“Tabii,” dedi öbürü. “Vakit kaybetmeyelim.”</p>

  <p>Kordon sanki benden bir parçaymış gibi geri çekildim. Sonra gevşettiler onu, hemşire, bel kayışının ortasından makasla kesti, ağır tokmağı kaldırdı. Konuşmak için ağzımı açtım fakat doktorlardan biri başını salladı iki yana. Hızlı çalışıyorlardı. Tokmaklar kalkınca, hemşire alkolle ovmaya başladı beni. Sonra sandıktan dışarı çıkmam söylendi. Bir yüzden ötekine bakıyordum dönüp dönüp, kararsızlık içinde. Çünkü serbest bırakıldığımın belli olduğu şu anda bile inanamıyordum buna. Ya daha acı veren bir makineye götürüyorlarsa beni? Kımıldamayı reddederek yerimde oturuyordum, orada. Mücadele etmeli miydim onlarla?</p>

  <p>“Kolunu tutun,” dedi birisi.</p>

  <p>“Ben kalkarım,” dedim korkuyla dışarı tırmanarak.</p>

  <p>Vücudumu stetoskopla muayene ederlerken ayakta durmamı söylediler.</p>

  <p>Bir başkası omzumu muayene ederken, elinde kart olanı, “Oynak yeri nasıl?” dedi.</p>

  <p>“Mükemmel,” dedi öteki.</p>

  <p>Orada bir sertlik hissediyordum ama acı yoktu.</p>

  <p>“Şaşılacak derecede kuvvetli olduğunu söyleyebilirim,” dedi.</p>

  <p>“Drexel’i içeri çağıralım mı? Bu kadar kuvvetli olması alışılmış şey değil.”</p>

  <p>“Hayır, yalnız karta not et.”</p>

  <p>“Pekâlâ hemşire, elbiselerini verin.”</p>

  <p>“Bana ne yapacaksınız?” dedim. Hemşire, temiz iç çamaşırlarıyla beyaz bir iş tulumu verdi.</p>

  <p>“Soru yok,” dedi. “Mümkün olduğu kadar çabuk giyin.”</p>

  <p>Makinenin dışındaki hava son derece güzeldi. Ayakkabılarımı bağlamak için eğilince bayılacağım sandım; ama tuttum kendimi. Sallanarak doğruldum, yukardan aşağı süzüyorlardı beni.</p>

  <p>“Eh oğul, tedavi edilmişe benziyorsun,” dedi onlardan biri. “Yeni bir insansın. İyi başardın. Gel bizimle,” dedi.</p>

  <p>Ağır ağır çıktık odadan. Uzun beyaz bir koridordan asansöre gittik. Sonra üç kat hızla aşağıya, sıra sıra sandalyelerin bulunduğu bir kabul odasına indik. Önde bir dizi özel büro vardı, kapıları ve duvarları buzlu camdan.</p>

  <p>“Oraya otur,” dediler. “Müdür seni görecek birazdan.”</p>

  <p>Büroların birinin içinde kaybolduklarını, bir an sonra tekrar çıkıp bir kelime söylemeksizin yanımdan geçip gittiklerini görerek oturdum. Yaprak gibi titriyordum. Gerçekten serbest bırakıyorlar mıydı beni? Başım dönüyordu. Beyaz pantalonuma baktım. Hemşire buranın <i>Fabrika Hastanesi</i> olduğunu söylemişti... Nasıl bir fabrika olduğunu niçin anımsamıyordum? Ve niçin bir Fabrika Hastanesi? Evet... Belli belirsiz bir fabrika anımsıyordum; belki de yeniden oraya gönderiliyordum. Evet, başhekim yerine müdürden söz etmişti o adam; ikisi de aynı şey olabilir miydi? Belki halen fabrikadaydım. Dinledim fakat makine sesi duymadım.</p>

  <div class="m1"></div>

  <p>Odanın öteki ucunda bir sandalye üzerinde bir gazete duruyordu; ama almayı akıl edemeyecek kadar düşüncelere dalmıştım. Bir yerlerde bir vantilatör uğulduyordu. Sonra buzlu camlı kapılardan biri açıldı; beyaz ceketli, sert görünüşlü bir adamın, elinde bir kartla beni çağırdığını gördüm.</p>

  <p>“Gel,” dedi.</p>

  <p>Kalktım ve yanından geçerek basitçe döşenmiş, geniş bir büroya girdim. Şimdi, öğreneceğim. Şimdi, diye düşünerek.</p>

  <p>“Otur,” dedi.</p>

  <p>Masasının yanındaki bir sandalyeye kuruldum. Sakin, araştırıcı bir bakışla süzüyordu beni.</p>

  <p>“Adın nedir? Ha, burada varmış,” dedi kartı inceleyerek. Sanki içimde biri ona sessiz durmasını söylemeye çalışıyordu; ama o benim adımı söylemişti bile. Başıma bir ağrı saplanmış gibi “Of! ” dediğimi duydum ve ayağa fırladım, deli gibi bakıyordum etrafıma; oturdum, tekrar kalktım, oturdum hızlı hızlı, anımsayarak. Niçin yaptığımı bilmiyorum bunu; ama birden dikkatle bana baktığını gördüm onun, bu kez bir daha kalkmadım.</p>

  <p>Sorular sormaya başladı, hiç duraksamadan cevap verdiğimi işitebiliyordum; oysa, coşkusal imgelerin, hızla geriye sarılan bir ses bandı gibi, incecik, anlaşılmaz sesler çıkararak hızla değişmesi başımı döndürüyordu.</p>

  <p>“Eh, oğlum,” dedi, “tedavi edildin. Çıkaracağız seni. Nasıl buldun bu haberi?”</p>

  <p>Birden anlayamadım. Bir stetoskopun, bir minyatür gümüş boya fırçasının yanında bir şirket duvar takvimi duruyordu. Hastaneden mi yoksa işten mi demek istemişti?...</p>

  <p>“Efendim?” dedim.</p>

  <p>“Bu haberi nasıl buldun, dedim?”</p>

  <p>“Olur efendim,” dedim gerçeğe benzemeyen bir sesle. “İşime dönmekten memnun olurum.”</p>

  <p>Kaşlarını çatarak karta baktı, “Çıkacaksın ama, korkarım iş konusunda hayal kırıklığına uğrayacaksın,” dedi.</p>

  <p>“Ne demek istiyorsunuz efendim?” dedim.</p>

  <p>“Çok ciddi şeyler geçti başından,” dedi. “Sanayi hayatının sertliklerine hazır seğilsin. Şimdi dinleneceksin, bir iyileşme dönemine gireceksin. Kendini yeniden bulman ve gücünü yeniden kazanman gerek.”</p>

  <p>“Ama, efendim.”</p>

  <p>“Çok hızlı gitmeye çalışmamalısın. Hastaneden çıktığına sevindin, öyle değil mi?”</p>

  <p>“Aa, tabii. Ama nasıl yaşayacağım?”</p>

  <p>“Yaşamak?” Kaşları kalktı, indi. “Bir başka iş tut,” dedi. “Daha kolay, daha sessiz bir iş. Sana daha uygun bir şey.”</p>

  <p>“Uygun mu?” Yüzüne baktım, işin içinde o da mı vardı yoksa, diye düşünerek. “Ne iş olursa yaparım, efendim,” dedim.</p>

  <p>“Sorun bu değil, oğlum. Yalnız sen bizim sanayi koşullarımız altında çalışmak için yetiştirilmemişsin. Daha sonra belki ama şimdi değil. Ve unutma, başına gelen şey için yeterli miktarda tazminat ödenecektir.”</p>

  <p>“Tazminat mı efendim?”</p>

  <p>“Aa, tabii,” dedi, “politikamız, aydınlık bir insan severliktir bizim; bizde çalışanların hepsi otomatik olarak sigortalıdır. Yalnız birkaç kağıt imzalayacaksın.”</p>

  <p>“Ne gibi kağıtlar, efendim?”</p>

  <p>“Şirketi sorumluluktan kurtaracak bir yeminli beyan belgesi istiyorum,” dedi. “Seninkisi zor bir vak’aydı, birkaç uzman çağırmak zorunda kaldık. Ama neyse, her yeni mesleğin kendine özgü tehlikeleri vardır. Büyümenin, yetişmenin, bir şeylere ayarlanmanın parçasıdır bunlar. İnsan, şansını dener; kimi hazırdır, kimi değildir.”</p>

  <p>Çizgili yüzüne baktım. Doktor muydu, fabrikanın sorumlu bir kişisi miydi, yoksa her ikisi mi, anlayamadım; koltuğunda sakin sakin oturduğu halde görüş alanım içinde ileri geri hareket ediyor gibiydi şimdi.</p>

  <p>Kendi kendine çıktı ağzımdan. “Bay Norton’u tanır mısınız, efendim?”</p>

  <p>“Norton mu?” Kaşları çatıldı. “Hangi Norton bu?”</p>

  <p>O zaman soruyu soran ben değildim sanki, isim yabancı geliyordu bana. Elimi gözlerimin üzerinde gezdirdim.</p>

  <p>“Özür dilerim,” dedim. “Birden tanıyabilirmişsiniz gibi geldi bana. Bir zamanlar tanıdığım bir insandı.”</p>

  <p>“Anlıyorum. Şey...” Bazı kağıtları aldı eline. “İşte böyle oğlum. Ufacık bir kağıt parçası çok iş görebilir, kim bilir. İstersen kağıtları yanına alabilirsin. Bize postala, yeter. Onlar gelir gelmez çekin gönderilir. Bu arada, istediğin kadar düşünebilirsin, haksızlık etmediğimizi göreceksin.”</p>

  <p>Katlanmış kağıtları aldım ve bana çok uzun gelen bir süre yüzüne baktım. Sallanıyor gibiydi. Sonra titrek bir sesle, “Onu tanıyor musunuz?” dediğimi işittim.</p>

  <p>“Kimi?”</p>

  <p>“Bay Norton’u,” dedim. “Bay Norton!”</p>

  <p>“Oo, hayır, hayır.”</p>

  <p>“Hayır,” dedim, “hiç kimse hiç kimseyi tanımaz, çok zaman önceydi.”</p>

  <p>O kaşlarını çattı, bense güldüm. “Zavallı tavşanı tertemiz yoldular,” dedim. “Acaba Bled’i tanır mısınız?”</p>

  <p>Başını bir yana eğmiş bana bakıyordu. “Bu kimseler arkadaşların mı senin?”</p>

  <p>“Arkadaşlarım mı? Ha, evet,” dedim, “çok iyi arkadaşızdır. Ta ne zamandan beri. Ama sanırım aynı çevrelerden değiliz biz.”</p>

  <p>Gözleri açıldı. “Hayır,” dedi. “Ben de sanmıyorum. Ama insanın iyi arkadaşları olması güzel şeydir.”</p>

  <p>Başımın döndüğünü hissediyordum, gülmeye başladım; yine yerinde sallanıyor gibi geliyordu bana, Emerson’u sormayı düşündüm ona ama artık boğazını temizliyor, işinin bittiğini anlatmak istiyordu bana.</p>

  <div class="m1"></div>

  <p>Katlanmış kağıtları tulumumun cebine koydum, dışarıya doğru yürüdüm. Sandalye sıralarının gerisinde kapı çok uzak gibi görünüyordu.</p>

  <p>“Kendine dikkat et,” dedi.</p>

  <p>“Siz de,” dedim, zamanıdır, geç bile, diye düşünerek.</p>

  <p>Birdenbire dönerek, halsiz halsiz masaya geri gittim; o, devamlı bilimsel süzüşüyle aşağıdan yukarıya bakıyordu bana. Törensel duygulara yenilmiştim; ama söyleyecek uygun bir şey de bulamıyordum şimdi. Ağır ağır elimi uzatırken dudaklarıma kadar gelen kahkahayı bir öksürükle bastırdım.</p>

  <p>“Kısa gevezeliğimiz oldukça hoştu, efendim,” dedim. Kendimi ve onun cevabını dinledim.</p>

  <p>“Evet, gerçekten de,” dedi.</p>

  <p>Şaşırmaksızın, hoşnutsuzluk göstermeksizin ciddi ciddi sıktı elimi. Ben yere bakıyordum, o oradaydı, çizgili yüzünün ve uzanmış elinin gerisinde bir yerlerde.</p>

  <p>“Ve gevezeliğimiz bitti artık,” dedim. “Eyvallah.”</p>

  <p>Elini kaldırdı, “Güle güle,” dedi ne düşündüğünü göstermeyen bir sesle.</p>

  <p>Ondan ayrılıp dışarıya, boya kokuları tüten havaya çıkınca, kendimin dışında konuşmakta olduğumu, kendimin olmayan sözler kullanmış, kendimin olmayan davranışlar göstermiş olduğumu, içimde ta derinde yerleşmiş bir başka yabancı kişiliğin pençesinde olduğumu hissettim. Tıpkı, psikoloji dersinde okuduğum gibi bir vecit halinde, bir gün çalışırken kulak misafiri olduğu Yunan felsefesinden sayfalar okuyan bir uşak gibi. Çılgın bir filmden sahneler oynuyormuş gibiydim. Ya da kim bilir, kendimi yeni buluyorum da daha önce bastırmış olduğum duyguları sözler haline koyuyordum. Kaldırımdan yukarı doğru çıkmaya başlarken, yoksa artık korkmuyor muyum acaba, diye düşündüm. Durdum, aydınlık cadde boyunca gölge ve güneş oyunlarıyla yana yatmış görünen binalara baktım. Korkmuyordum artık. Ne önemli adamlardan, ne mütevellilerden, ne de benzeri kişilerden: çünkü biliyordum ki onlardan bekleyebileceğim bir şey olmadığına göre onlardan korkmaya da neden yok. Böyle miydi? Başım dönüyordu, kulaklarım çınlıyordu. Yürüdüm gittim.</p>

  <p>Kaldırım boyunca binalar pembe, bir örnek ve sımsıkı yakındı birbirine. Gün bitmek üzereydi; her binanın tepesinde bayraklar sallanıyor, çökerek aşağı iniyordu. Düşeceğimi, düştüğümü hissettim ve her şeyi bana doğru sürükleyerek gelen dalgaya karşı durmaya çalışıyordum şimdi. O civardan çıkıp caddeden yukarı yürüyünce gelmiş olduğum köprüyü buldum; fakat yukardan geçen otobüse götüren basamaklar tırmanamayacağım, yüzemeyeceğim, uçamayacağım kadar dikti, onun yerine bir metro buldum.</p>

  <p>Her şey hızla dönüyordu etrafımda. Kafam, yavaşça yuvarlanan dalgaların içinde bir parlıyor, bir bomboş oluyordu. Biz, o, onu; kafam ve ben aynı daireler içinde dolaşmıyorduk artık. Vücudum da öyle. Geçidin öte yanında, platin saçlı genç bir sarışın, istasyonun ışıkları arkasında dalgalanırken, kırmızı nefis bir elmayı ısırıyordu ufak ufak. Tren ileri atıldı. Sersem sersem, kafamın içi bomboş, o uğultunun içine daldım, alta doğru emildim ve öğle sonunun geç saatlerindeki Harlem’in içine fırlatıldım.</p>
</body>
</html>