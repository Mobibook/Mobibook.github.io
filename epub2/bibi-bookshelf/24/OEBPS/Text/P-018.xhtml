<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Sekiz</h3>

  <p class="p1">Sırf Bledsoe’nun mütevellisinden esinlendiğim, elimin değdiği bütün kağıtları okumadan edememe yönündeki alışkanlığım, zarfı bir kenara atmamı önledi. Damgasızdı, sabah postasında en önemsiz şey gibi görünmüştü ilkin.</p>

  <div class="m1"></div>

  <p><i>Kardeş.</i></p>

  <p><i>Sizi yakından gözlemekte olan bir dostun öğüdüdür bu. Çok hızlı gitmeyin. Halk için çalışmaya devam edin ama bizlerden biri olduğunuzu hatırlayın; fazla büyürseniz onların sizi budayacaklarını unutmayın. Güneylisiniz siz, bu dünyanın bir beyaz adamlar dünyası olduğunu bilirsiniz. Bunun için de bu dost öğüdünü tutun ve yavaş gidin ki zenci halka yardıma devam edebilesiniz. Onlar sizin çok hızlı gitmenizi istemezler, daha olmazsa budarlar sizi. Kafanızı kullanın...</i></p>

  <div class="m1"></div>

  <p>Ayağa fırladım; kağıt, zehirli bir yılan gibi kıvrılıyordu elimde. Ne demek istiyordu? Kim gönderebilirdi böyle bir şeyi?</p>

  <p>“Tarp Kardeş!” diye seslendim, bana tanıdık gelen ama kimin olduğunu çıkaramadığım titrek el yazısını tekrar bakarken. “Tarp Kardeş!”</p>

  <p>“Ne var, oğul?”</p>

  <p>Başımı kaldırıp bakınca bir şok daha geçirdim. Sabahın kül rengi ilk ışıklarında kapının çerçevesi içinde büyükbabam gözlerini dikmiş bana bakıyor gibiydi. Bir an soluğum kesildi sanki, sonra bir sessizlik oldu, rahat rahat beni süzerken hırıltılı soluğunu duyabiliyordum.</p>

  <p>“Ne var, nedir?” dedi, topallayarak odaya girerken.</p>

  <p>Zarfa uzandım. “Nereden geldi bu?” dedim.</p>

  <p>“Nedir o?” dedi, zarfı sakin sakin alırken elimden.</p>

  <p>“Damgasız.”</p>

  <p>“Ha, evet, ben de gördüm,” dedi. “Herhalde birisi dün gece geç saatte kutuya bırakmış olmalı, öbür mektuplarla birlikte çıkardım. Sana ait değil mi yoksa?”</p>

  <p>“Hayır,” dedim gözlerimi kaçırarak. “Ama, tarih atılmamış. Ne zaman geldiğini merak etmiştim de... Niçin bakıp duruyorsun yüzüme?”</p>

  <p>“Bir hayalet görmüş gibisin de ondan. Hasta mısın?”</p>

  <p>“Yok bir şey,” dedim. “Hafif bir rahatsızlık.”</p>

  <p>Biçimsiz, pis bir sessizlik vardı ortada. O öylece dikiliyordu orada, gözlerine tekrar bakmaya zorladım kendimi; büyükbabam gitmişti, araştırıcı sakin bir yüz kalmıştı geriye. “Bir saniye otur, Tarp Kardeş,” dedim. “Burada olduğuna göre, sana bir soru sormak istiyorum.”</p>

  <p>“Elbet,” dedi kendini bir sandalyeye bırakarak.</p>

  <p>“Hadi, sor.”</p>

  <p>“Tarp Kardeş, sen buralardasın epeydir, üyeleri tanırsın; ne hissediyorlar benim hakkımda?”</p>

  <p>Başını dikti. “Şey, elbet, senin iyi bir lider olacağını düşünüyorlar.”</p>

  <p>“Ama?”</p>

  <p>“Aması maması yok, düşündükleri şey bu ve de bunu söylüyorum ben sana.”</p>

  <p>“Ama ya ötekiler?”</p>

  <p>“Kim ötekiler?”</p>

  <p>“Benim hakkımda pek iyi düşünmeyenler?”</p>

  <p>“Hiç böylelerini duymamışım, oğul.”</p>

  <p>“Ama <i>bazı</i> düşmanlarım olmalı,” dedim.</p>

  <p>“Elbet, herkesin vardır herhal; ama ben burada, Kardeşlik Örgütü’nde seni sevmeyen herhangi birini işitmemişim. Buradakileri diyorsan, <i>onlar</i> senin tam bu işin adamı olduğunu düşünüyorlar. Sen başka türlü mü duydun?”</p>

  <p>“Yo; ama merak ediyordum. Ne zamandır onlara o kadar güveniyordum ki, desteklerini benden esirgemesinler diye bir kontrol edeyim diye düşündüm.”</p>

  <p>“Eh, endişelenmenin gereği yok. Bu zamana kadar, elini attığın hemen her şey halkın istediği şey oldu. Bazılarının direndiği şeyler bile, şunu al mesela,” dedi masamın yanındaki duvarı göstererek.</p>

  <p>Bir grup kahraman tipleri gösteren sembolik bir afişti: Malından mülkünden edilmişliğin geçmişini gösteren bir Amerikalı Kızılderili çifti; bugününü gösteren (işçi tulumlu) sarışın bir Kardeş’le yol gösteren bir İrlandalı Kız Kardeş; geleceğini gösteren çeşitli ırklardan bir grup çocuğun ortasında Tod Clifton Kardeş ve genç beyaz bir çift (yalnızca Clifton’u ve kızı göstermenin akıllıca bir şey olmayacağı hissedilmişti); deri renklerinin parladığı, kontrastları yumuşak bir renkli fotoğraftı bu.</p>

  <p>“Ee?” dedim, üzerindeki yazıyı okuyarak.</p>

  <p>“<i>Mücadeleden Sonra: Gelecek Günlerin Amerika’sında Gökkuşağı,</i>”</p>

  <p>“Sen ilk teklif ettiğinde bunu, üyelerden bazıları sana karşıydı.”</p>

  <p>“Tamamen doğru.”</p>

  <p>“Elbet ve Gençlik Örgütü üyelerinin metroya gidip peklik ilacı reklamlarının, şunun bunun yerine bunu asmalarına kıyameti koparmışlardı; ama bugün ne yapıyorlar, biliyor musun?”</p>

  <p>“Herhalde benim aleyhime kullanıyorlardı onu; çünkü çocuklardan bazıları tutuklanmıştı,” dedim.</p>

  <p>“Senin aleyhine mi kullanıyorlar? Peh, gidip orada burada övünüyorlar bunlarla. Ama benim asıl söyleyeceğim şuydu: Bu gökkuşağı resimlerini alıyorlar da evlerinde Tanrı Yuvamızı Korusun’, ‘Rab’bin Duası’ gibi şeylerin yanına duvarlarına asıyorlar. Deli oluyorlar onun için. Çabuk Ayaklılar ve bütün öbürleri için de aynı şey. Endişelenme sen, oğul. Fikirlerinden bazılarına karşı durabilirler; ama kabul edildikten sonra onlar, tamamen seninle birlikteler. Varsa düşmanların, dışarda, senin birden bire sıçrayışını, yıllarca önce yapılması gereken bazı şeyleri yapmaya başlayışını görüp de kıskanan kimselerdir. Hem ne diye aldırasın, bazı kimseler çekiştirmeye başladı diye seni? Bir yerlere geldiğinin işaretidir bu.”</p>

  <p>“Öyle olduğuna inanmak isterdim Tarp Kardeş,” dedim. “Halkı yanımda bulduğum sürece yaptığım şeylere inanacağım.”</p>

  <p>“Tamam,” dedi. “İşler sertleşince, ne bileyim, senin destek bulduğunu gösterir.” Sesi birden kesildi ve masanın öbür ucunda karşımda, göz seviyesinde oturmasına rağmen yukardan aşağı bana gözünü dikmiş bakıyordu, döndü.</p>

  <p>“Ne var, Tarp Kardeş?”</p>

  <p>“Sen Güneylisin, değil mi oğul?”</p>

  <p>“Evet,” dedim.</p>

  <p>Sandalyesinde yarım döndü, bir eli çenesinde otururken öbür elini cebine daldırdı. “Şu anda aklıma gelenleri nasıl söyleyeceğimi bilemiyorum oğul. Anlarsın, ben buraya gelmeden önce uzun süre oradaydım ve geldiğimde hâlâ peşimdeydiler. Yani demek isterim ki, kaçmam gerekmişti, koşa koşa gelmek zorundaydım.”</p>

  <p>“Ben de, bir bakıma,” dedim</p>

  <p>“Senin de peşindeler miydi demek istiyorsun?”</p>

  <p>“Tamamen öyle değil, Tarp Kardeş, yalnız öyle hissediyorum.”</p>

  <p>“Pek aynı şey değil yani,” dedi. “Şu topallığımı görüyorsun?”</p>

  <p>“Evet.”</p>

  <p>“Hep topal değildim ben, şimdi de gerçekten topal sayılmam; çünkü doktorlar bu bacakta herhangi bir şey bulamıyorlar. Bir çelik parçası filan gibi bir şey söylüyorlar. Ben demek isterim ki, bu topallığı bir zinciri sürükleyip durduğum için kaptım ben.”</p>

  <p>Yüzünde göremiyordum, konuşmasında duyamıyordum ama yine de biliyordum ki ne yalan söylüyor, ne de beni şaşırtmaya çalışıyordu. Başımı salladım.</p>

  <p>“Elbet,” dedi. “Kimse bilmez bunu, yalnız romatizmalarım var sanırlar. Ama o zincirdi işte bu, bir daha alıkoyamadım, ve on dokuz yıl sonra bile bacağımı sürümeden edemiyorum.”</p>

  <p>“On dokuz yıl!”</p>

  <p>“On dokuz yıl, altı ay ve iki gün. Ve yaptığım da çok bir şey değildi; yani yaptığım zaman fazla bir şey değildi. Fakat o kadar zaman sonra bir başka şeye döndü ve o zaman söyledikleri kadar kötü bir şey gibi görünmeye başladı. Bütün o geçen zaman <i>yaptı</i> onu kötü. Hayatımdan başka her şeyle ödedim onu. Karımı, oğullarımı ve birazcık toprağım vardı; onları kaybettim. Yani iki adam arasında tartışmayla başlayan bir şey, hayatımın on dokuz yılma denk gelen bir suç olup çıktı.”</p>

  <p>“Ne yapmıştın Allah aşkına, Tarp Kardeş?”</p>

  <p>“Benden bir şey almak isteyen bir adama, olmaz, dedim; işte, olmaz deyişim nelere mal oldu. Hatta şimdi bile borç tamamen ödenmiş değil; onların deyişine göre <i>hiçbir zaman</i> da ödenmiş olmayacak.”</p>

  <p>Bir acı saplandı boğazıma, kör bir umutsuzluk hissettim. On dokuz yıl! Şimdi karşımda oturmuş sessiz sessiz konuşuyordu; kuşkusuz, ilk kez anlatmaya çalışıyordu bunu bir başkasına. Ama niçin bana, diye düşündüm, niçin beni seçti?”</p>

  <p>“Olmaz dedim,” dedi. “Olmaz ulan, dedim. Ve zinciri koparıp da kaçana kadar, olmaz deyip durdum.”</p>

  <p>“Ama nasıl?”</p>

  <p>“Arada sırada köpeklerin yanına yaklaşmama izin verirlerdi, nasılı bu. O köpeklerle arkadaş oldum ve bekledim. Oralarda insan gerçekten öğreniyor beklemeyi. On dokuz yıl bekledim, sonra bir sabah nehir taştığında ayrıldım oradan. Nehir kenarındaki setler yıkılınca boğulanlardan birini ben sandılar; ama ben zinciri kırmış ve kaçmıştım. Elimde uzun sapsarı bir kürek, çamurun içinde dinleniyordum ve de soruyordum kendime, Tarp, becerebilir misin? Ve içimden evet, diyordum; bütün o su ve çamur, yağmur evet diyordu ve tüydüm.”</p>

  <p>Birden öyle neşeli güldü ki irkildim.</p>

  <p>“Bugüne kadar şöyle anlatırım böyle anlatırım dediğimden daha iyi anlatıyorum,” dedi; cebini araştırarak ince muşambadan yapılmış tütün kesesine benzer bir şey, onun içinden de mendile sarılı bir şey çıkardı.</p>

  <p>“O zamandan beri özgürlüğü arıyorum, oğul. Ve bazen de doğru şeyler yaptım. Şu zor şartlara kadar çok iyi yaptım, sağlığı pek iyi olmayan bir adam olduğumu düşünürsen. Ama en iyi şartlarda bulunduğum zamanlar da bile aklımdan çıkmıyordu. O on dokuz yılı unutmak istemediğim için bir yadigâr, bir hatırlatıcı diye şuna bağlandım sanki.”</p>

  <p>Elindeki şeyi açıyordu şimdi, yaşlı ellerini seyrediyordum.</p>

  <p>“Bunu sana vermek istiyorum, oğul. İşte,” dedi, bana doğru uzatarak. “Birisine vermek için garip bir şey; ama şunun içinde bir sürü anlamlı şey saklıdır sanırım ve bizim gerçekte neye karşı dövüştüğümüzü hatırlamana yardımı olur. Onu tam deyişiyle düşünemiyorum; ancak iki kelime, evet ve <i>hayır;</i> ama bundan çok daha fazla anlamı var...”</p>

  <p>Elini masanın üzerine koyduğunu gördüm. “Kardeş,” dedi. İlk kez “Kardeş” diyordu bana. “Almanı istiyorum onu. Sana uğur getirir umarım. Neyse, kaçmak için törpülediğim zincirdir o.”</p>

  <p>Elime aldığım, kalın, kara, yağlı bir çelik parçasıydı, törpülenmiş, açılmak için bükülmüş, bazı yerlerinde içe doğru zorlanmış; üzerinde bir baltanın keskin ağzıyla yapılmışa benzeyen işaretler gördüm. Bledsoe’nun masasının üzerinde gördüğüme benzer bir halkaydı; yalnız o düzgün, parlak olduğu halde Tarp’inki kaçışın ve şiddetin izlerini taşıyordu, inatla, teslim olmadan önce saldırılmış ve elde edilmişçesine.</p>

  <p>Yüzüne baktım: O, anlaşılmaz, dile gelmez bir bakışla seyrederken beni, başımı salladım. Bunun üzerine soracak daha fazla bir şey bulamayarak, halkayı parmaklarımın eklem yerlerine doğru kaydırdım ve sertçe vurdum masaya.</p>

  <p>Tarp Kardeş yüksek sesle güldü. “Hiç aklıma gelmeyen bir şekilde de kullanılabiliyormuş,” dedi, “Çok güzel, çok güzel.”</p>

  <p>“Peki niçin bana veriyorsun onu, Tarp Kardeş?”</p>

  <p>“Çünkü mecburum, sanırım. Şimdi, söyleyemeyeceğim şeyi söyletmeye çalışma bana. Konuşmacı sensin, ben değil,” dedi ayağa kalkıp kapıya doğru topallaya topallaya giderken. “Bana uğur getirdi, sana da uğur getirir sanırım. Yanında sakla ve ara sıra bak ona. Tabii, bir gün bıkarsan ondan, geri ver bana.”</p>

  <p>“Yo, hayır,” diye seslendim arkasından. “İstiyorum onu, sanırım anlıyorum da. Teşekkürler, bunu bana verdiğin için.”</p>

  <p>Yumruğumun üzerindeki kara maden kuşağına, imzasız mektubun üzerine baktım. Ne istiyor, ne de ne yapacağımı biliyordum onu; ama elbette saklayacaktım. Çünkü Tarp Kardeş’in onu verişi çok derin bir anlam taşıyordu, saygı duymalıydım buna. Kendi babasının saatini oğluna aktaran babayla, bu eski moda cep saatini saat olduğu için değil de kendisini atalarıyla birleştiren, bugününün en heyecanlı anını gösteren, bulutsu ve kaotik geleceğine bir somutluk ışığı veren babaca davranışın sözle anlatılamayan ciddiyeti ve ağırbaşlılığındaki hava yüzünden kabul eden oğlun durumuna benzer bir şeydi belki de. Kuzey’e geleceğime memlekete dönmüş olsaydım, babamın da, dedemin uzun, tırtıklı kurma kollu eski model Hamilton’unu bana vereceğini anımsadım. Eh, kardeşim alacaktı onu artık, zaten hiçbir zaman istememiştim ya. Ne yapıyorlardı şimdi, uzun uzun düşündüm, birden bir sıla özlemi duyarak.</p>

  <p>Pencereden gelen hava sıcak sıcak vuruyordu enseme; sabah kahvesinin kokusuyla birlikte, gırtlaktan gelen bir sesin yarı gülen, yarı ciddi bir edayla şarkı söylediğini duydum:</p>

  <div class="m1"></div>

  <p>“<i>Sabah gelme erken olur</i></p>

  <p><i>Öğlen gelme sıcak olur</i></p>

  <p><i>Serinliğinde akşamın</i></p>

  <p><i>Gel de yıka günahlarımı...</i>”</p>

  <div class="m1"></div>

  <p>Bir dizi anı yüze çıkmaya başladı, kovaladım. Anının zamanı değildi, bütün imgeleri geçmiş zamana aitti çünkü.</p>

  <p>Mektup için Tarp Kardeş’i içeri çağıralı ve o dışarı çıkalı ancak birkaç dakika olmuştu; ama bana yılların kuyusuna dalmışım gibi geliyordu. Bir an için durumumun kesinliğini, güvenliğini tamamen sarsmış olan yazıya sakin sakin bakıyordum şimdi; karşılarında, düştüğüm panikten utanacağım Clifton ya da ötekilerden herhangi biri olacağına Tarp Kardeşin orada bulunuşuna ve onu çağrışıma sevindim. Oysa o, aklım, güvenim yerine gelmiş olarak ayrılmıştı yanımdan; belki Tarp’ın gözlerinden büyükbabamın baktığını görür gibi oluşumun verdiği korkudan, belki yalnızca sesindeki rahatlıktan, sükunetten ya da hikâyesinden ve zincir halkasından, dünyaya bakışımı yerine getirmiş, düzeltmişti.</p>

  <p>Haklı o, diye düşündüm; yazıyı kim göndermişse, aklımı karıştırmaya çalışıyor benim. Bir düşman, eski Güneyli güvensizliğime, beyazların ihanetlerine dair korkumuza dokunmak yoluyla benim inancımı yıkarak ilerlememizi durdurmaya çalışıyor. Sanki Bledsoe’nun mektuplarından başıma gelenleri öğrenmiş de, bu bilgiyi sadece beni değil tüm Kardeşlik Örgütü’nü de yıkmak için kullanmaya çalışıyordu. Ama olamazdı hayır, bugün beni tanıyanların hiçbiri o hikâyeyi bilmezdi. Pis bir rastlantıdan başka bir şey değildi bu. Bir geçirseydim o budala gırtlağı elime. Şurada, Kardeşlik Örgütü diye koca ülkede bir tek yer vardı özgür olduğumuz, yeteneklerimizi kullanmak için en büyük cesaretin verildiği bir tek yer; oysa o kalkmış onu yok etmeye çalışıyordu. Hayır, çok büyümesinden endişe duyduğu şey ben değildim, Kardeşlik Örgütü’ydü. Büyümekse, Kardeşlik Örgütü’nün tam istediği şeydi. <i>Daha fazla</i> kişiyi örgütleme konusunda fikir bildirmemi isteyen emirler almamış mıydım daha yeni? “Beyaz adamın dünyası” ise Kardeşlik Örgütü’nün karşı durduğu düşüncenin ta kendisiydi. Biz, bir kardeşlik dünyası kurmaya adamıştık kendimizi.</p>

  <p>Peki kim göndermişti onu, Kışkırtıcı Ras mı? Hayır, ona benzemiyordu. O daha dobra dobra konuşurdu, karalarla beyazlar arasında herhangi bir işbirliğine kesin olarak karşıydı o. Başka biriydi bu, Ras’dan daha sinsi biri. Ama kim, diye şaşıyordum, elimdeki işlere döndükçe bilinç altına itmeye çalışarak bu soruyu.</p>

  <p>Sabah, dertlerine çare bulmak için benden akıl isteyen kimselerin sorularına cevap vermekle başladı; büyük salonun her bir köşesinde toplanan küçük Komite toplantıları için talimat almak üzere üyeler girip çıkıyorlardı. Kendisini dövdüğü için hapse atılmış olan kocasını kurtarma yollarını arayan bir kadını henüz göndermiştim ki, Wrestrum Kardeş girdi odaya. Selâmına karşılık verdim. Masamın üzerini huzursuz gözlerle tararken bir koltuğa rahatça kurulduğunu gördüm. Kardeşlik Örgütü’nden yetkili bir kişi gibi görünürdü ama görevinin ne olduğu tam olarak belli değildi. Herkesin işine burnunu sokan bir kimse gibi gelirdi bana hep.</p>

  <p>Yerine henüz yerleşmişti ki, masamın üzerine gözünü dikerek, “Ne var orada, Kardeş?” dediğini duydum, bir yığın kâğıdın durduğu yere doğru elini uzatarak.</p>

  <p>Koltuğumda yavaşça geriye kaykıldım gözlerinin içine baka baka. Herhangi bir karışmayı daha başlangıçta durdurmaya kararlı, soğuk soğuk, “Benim işler,” dedim.</p>

  <p>“Ben şunu diyorum,” dedi, eliyle göstererek; gözlerinde bir parıltı vardı. “Şuradaki.”</p>

  <p>“Bu da mı?” dedi, Tarp Kardeş’in ayak halkasını göstererek.</p>

  <p>“O, kişisel bir hediye, Kardeş,” dedim. “Size nasıl bir yardımım dokunabilir?”</p>

  <p>“Size sorduğum bu değil, Kardeş. Nedir o?”</p>

  <p>Halkayı aldım elime ve ona doğru tuttum; pencereden giren yan ışıkta maden, yağlı ve garip şekilde deriye benziyordu şimdi. “İncelemek ister misiniz, Kardeş? Üyelerimizden biri prangada on dokuz yıl taşımış onu.”</p>

  <p>“Hayır, hayır, aman!” diye irkilerek geri çekildi. “Yani, hayır teşekkür ederim, demek istedim. Aslında, Kardeş, böyle şeyleri ortalarda bulundurmamamız gerekir, sanırım!”</p>

  <p>“Siz öyle mi sanıyorsunuz,” dedim. “Peki niçin?”</p>

  <p>“Çünkü aramızdaki farkları dramatize etmemiz gerektiğini sanmıyorum ben.”</p>

  <p>“Hiçbir şeyi dramatize etmiyorum ben, kişisel malım bu benim, tesadüfen masamın üzerinde duruyor.”</p>

  <p>“Ama görebilirler!”</p>

  <p>“Doğru,” dedim. “Ama hareketimizin neye karşı çarpıştığını hatırlatan iyi bir şey bu sanırım.”</p>

  <p>“Hayır efendi!” dedi başını iki yana sallayarak, “Hayır efendi! Kardeşlik Örgütü için kötünün kötüsü bir şey; çünkü biz insanların, ortak olarak sahip olduğumuz şeyleri düşünmelerini istiyoruz. Kardeşlik için en iyisi budur. Bizdeki, bu ne kadar farklı olduğumuzu gösterme alışkanlığını değiştirmek zorundayız. Kardeşlik Örgütü içinde hepimiz kardeşiz.”</p>

  <p>Keyiflenmiştim. Farkları unutmak ihtiyacından daha derin bir şeyden açıkça rahatsız olmuştu. Gözlerine korku oturmuştu. “Ben bunu hiç böyle düşünmedim, Kardeş,” dedim, demiri iki parmağım arasında sallayarak:</p>

  <p>“Ama onu düşünmek istiyorsun,” dedi. “Kendimizi disipline sokmalıyız. Kardeşlik’e yararı olmayan şeyler kökünden sökülmelidir. Düşmanlarımız var biliyorsun. Kardeşlik’e zararı dokunmasın diye yaptığım her şeye, söylediğim her söze dikkat ederim ben; çünkü çok güzel bir hareket bu, Kardeş ve onu böyle sürdürmek zorundayız bizler. Kendimizi gözetlemeliyiz, Kardeş. Ne demek istediğimi anlıyorsun? Çoğu kez unutuveriyoruz bunun, içinde bulunmanın bir ayrıcalık, şerefli bir şey olduğunu. Yanlış anlamaya neden olmaktan başka işe yaramayan şeyler söyleyiveriyoruz daha çok.”</p>

  <p>Nedir onu dürten, böyle konuşturan, diye düşündüm; bütün bunların en ilgisi vardı benimle? Bana o notu gönderen bu adam olabilir miydi? Demiri bıraktım elimden ve kağıt yığınının altından imzasız notu arayıp buldum ve içeriye vuran güneş, sayfayı aydınlatacak, el yazısını açıkça gösterecek şekilde bir ucundan tutarak kaldırdım. Dikkatle yüzüne bakıyordum. Masanın üzerine eğilmişti şimdi, sayfaya bakıyordu; ama gözlerinde bir tanıma izine rastlamadım. Rahatlamış olmaktan çok hayal kırıklığına uğrayarak mektubu zincirin üzerine bıraktım.</p>

  <p>“Aramızda kalsın, Kardeş,” dedi, “aramızda Kardeşlik’e gerçekten inanmayanlar var.”</p>

  <p>“Yaa?”</p>

  <p>“Allah kahretsin ki öyle! Onu kendi gayeleri doğrultusunda kullanmak için Örgüt’teler onlar. Bazıları Kardeş diyor yüzüne karşı; daha sen arkanı döner dönmez, kara orospu çocuğusun sen! Gözden uzak tutmalısın onları.”</p>

  <p>“Hiç böylesiyle karşılaşmadım, Kardeş,” dedim.</p>

  <p>“Karşılaşırsın. Zehir dolu etrafımız. Kimileri elini bile sıkmak istemiyor senin, bazıları seni burada görmekten hoşlanmıyor; ama Allah kahretsin, Kardeşlik Örgütü içinde mecburlar buna!”</p>

  <p>Yüzüne baktım. Kardeşlik’in herhangi bir kimseyi benim elimi sıkmaya zorlayabileceği hiç aklıma gelmemişti ve bundan için için hoşlanıyor olması şaşırtıcı, iğrenç bir şeydi.</p>

  <p>Birden güldü. “Evet, Allah kahretsin, mecburlar buna! Ben, hiçbir şeyi yanlarına komam onların! Eğer kardeş olacaklarsa olsunlar! Ha, haksızlık da yapmam ama,” dedi; birden bir üstünlük havası gelmişti yüzüne. “Dürüstümdür. Her gün kendi kendime sorarım, ‘Kardeşlik’e karşı bir şey yapıyor musun?’ diye ve bir şey varsa, sök at; kuduz köpeğin ısırdığı yeri dağlayan bir insan gibi ben de yakarım o bulduğum şeyi. Bu kardeş olma işi tam zamanlı bir iş. Yüreğin temiz olacak; vücudun, kafan disipline girmiş olacak. Kardeş, ne demek istediğimi anlıyor musun?”</p>

  <p>“Evet, anlıyorum sanırım,” dedim. “Bazı insanlar dinlerini de böyle düşünürler.”</p>

  <p>“Din mi?” Gözlerini kırpıştırdı. “Senin ve benim gibi kimseler hep kuşkulanırlar,” dedi. “Öyle çürümüşüz ki, bazılarımız Kardeşlik’e bile inanmıyor. Ve hatta bazıları öç almak bile istiyor! İşte bunu söylüyorum ben. Söküp atmalıyız bunu içimizden! Öteki kardeşlerimize güvenmeyi öğrenmeliyiz. Ne olursa olsun, onlar <i>başlatmadılar mı</i> Kardeşlik’i? <i>Onlar</i> gelip uzatmadılar mı ellerini biz kara adamlara ve ‘Hepinizi kardeşimiz olarak kabul ediyoruz’ demediler mi? Böyle yapmadılar mı? Öyle değil mi şimdi? Bizi örgütlemeye onlar başlamadılar mı, savaşımızı vermemize ve daha nelere onlar yardım etmediler mi? Elbet yaptılar bunları ve biz yatıp kalkıp hatırlamalıyız bunları. <i>Kardeşlik.</i> Her saniye gözümüzün önünden ayırmamamız gereken bir sözcük bu. Ha, seni bugün niçin görmeye geldiğime getirdi bu beni, Kardeş.”</p>

  <p>Geriye çekildi, koca elleriyle dizlerini yakaladı. “Bir planım var, seninle konuşmak istiyorum onun üzerine.”</p>

  <p>“Nedir o, Kardeş?” dedim.</p>

  <p>“Şey, şöyle. Sanıyorum biz, ne olduğumuzu gösterecek bir şey bulmalıyız. Sancak filan gibi bir şeylerimiz olmalı, biz kara Kardeşler için.”</p>

  <p>“Anlıyorum,” dedim ilgilenerek. “Ama niçin önemli geliyor bu size?”</p>

  <p>“Kardeşlik Örgütü’ne yardımı olur da ondan, hepsi bu. Önce, hatırlarsan, halkımıza dikkat et; bir yürüyüş yaparken, bir cenaze töreninde, bir dansta ya da bunun gibi şeylerde daima bayrağa, sancağa falan benzer şeyler taşırlar, anlamı olsun olmasın. Daha bir önemli gösterir o şeyi bunlar. Halkı durup baktırır, dinletir. ‘Ne oluyor burada,’ derler. Ama biliyorsun, ben de biliyorum ki, hiçbirinin doğru dürüst bir bayrakları yok, belki Kışkırtıcı Ras hariç; o da kendisinin Habeşistanlı ya da Afrikalı olduğunu ileri sürüyor. Ama hiçbirimizin doğru dürüst bayrağı yok; çünkü o bayrak bizim değil. Gerçek bir bayrak istiyorlar, başkalarının olduğu kadar kendilerinin de olan bir bayrak. Ne demek istediğimi anlıyorsun?”</p>

  <p>“Evet anlıyor gibiyim,” dedim, her bayrak geçmişte içimde hep bir ayrı olmak, bir kenarda bırakılmış olmak duygusunun uyandığını anımsayarak. Kardeşlik Örgütü’nü buluncaya kadar, <i>benim</i> yıldızımın o bayrakta bulunmadığının bir hatırlatıcısı olmuştu bu duygu...</p>

  <p>“Elbet, bilirsin,” dedi Wrestrum Kardeş. “Herkes bir bayrak istiyor. Kardeşlik’i gösteren bir bayrağa ihtiyacımız var, takacak bir işarete ihtiyacımız var.”</p>

  <p>“Bir işaret mi?”</p>

  <p>“Bilirsin, bir iğne ya da düğme gibi bir şey.”</p>

  <p>“Bir rozet mi yani?”</p>

  <p>“Tamam! Üzerimize takabileceğimiz bir şey, bir iğne ya da onun gibi bir şey. Ki bir Kardeş bir Kardeş’e rastlayınca tanıyabilsin onu. Öyle bir şeyimiz olsaydı Tod Clifton Kardeş’in başına gelen şey olmazdı...”</p>

  <p>“Ne olmazdı?”</p>

  <p>Geriye yaslandı. “Bilmiyor musun?”</p>

  <p>“Ne demek istediğini anlamıyorum.”</p>

  <p>“Öyle bir şey ki unutulsa daha iyi,” dedi öne doğru yaklaşarak; iri elleri sımsıkı yumruk yapılmış ve ileriye doğru uzatılmış. “Ama anlıyor musun, bir açık hava toplantısı vardı, bazı serseriler toplantıyı dağıtmaya çalışıyorlardı; Tod Clifton Kardeş, kavgada bizim Beyaz Kardeşler’den birini yakaladı ve yanlışlıkla dövdü <i>onu,</i> serserilerden biri sanmış. İyi değil böyle şeyler, Kardeş, <i>hiç</i> iyi değil. Ama bu rozetler olursa böyle şeyler olmaz bir daha.”</p>

  <p>“Demek öyle oldu,” dedim.</p>

  <p>“Elbet oldu. O Clifton Kardeş var ya, kızınca azgınlaşır, bilirsin... Peki benim fikrime ne diyorsun?”</p>

  <p>“Komite’nin dikkatine sunulması gerekir sanırım,” dedim ihtiyatla. O sırada telefon çaldı. “Özür dilerim, bir dakika Kardeş,” dedim.</p>

  <p>Yeni resimli dergilerden birinin yayın müdürüydü arayan, “en başarılı gençlerimizden biriyle” bir röportaj yapmak istiyordu.</p>

  <p>“Çok övücü bir şey bu,” dedim, “ama korkarım bir röportaja zaman ayıramayacak kadar meşgulüm. Ama size, bizim Gençlik Liderimiz Tod Clifton’la röportaj yapmanızı salık veririm; çok ilginç bulacaksınız onu.”</p>

  <p>“Hayır, hayır!” diyordu Wrestrum şiddetle başını sallayarak. O sırada editör, “Ama biz sizi istiyoruz. Siz...” dedi.</p>

  <p>“Biliyor musunuz,” diye sözünü kestim, “bizim işimiz çok ters ve aykırı kabul ediliyor, özellikle bazıları tarafından.”</p>

  <p>“İşte biz de bunun için istiyoruz sizi ya! Bu aykırılıkla tanındınız siz; bizim işimiz de bu gibi konuları okuyucularımızın gözleri önüne sermek.”</p>

  <p>“Ama Clifton Kardeş de öyle,” dedim.</p>

  <p>“Hayır, efendim; aradığımız adam sizsiniz ve de gençliğimize sizin hikâyenizi anlatmamıza izin vermeniz onlara karşı bir borçtur sizin için!” dedi; Wrestrum Kardeş’in ileri doğru eğildiğini görüyordum.</p>

  <p>“Başarıya giden yolda cesaretlendirilmeleri gerektiğini hissediyoruz. Nihayet, siz de mücadele ede ede tepeye doğru tırmananların sonunculardansınız. Bulabildiğimiz bütün kahramanlara ihtiyacımız var.”</p>

  <p>“Aman, rica ederim,” diye güldüm telefonda, “ben kahraman filan değilim; bir makinede bir dişliyim yalnızca. Biz, Kardeşlik Örgütü içinde birlikte çalışırız,” dedim, Wrestrum Kardeş’in onaylamasına başını salladığını görerek.</p>

  <p>“Ama halkımız arasında buna ilk olarak dikkati çekenin siz olduğunu da inkâr edemezsiniz, edebilir misiniz yani?”</p>

  <p>“Clifton Kardeş, benden en az üç yıl eskidir bu işte. Ayrıca, o kadar da basit değil bu. Bireylerin pek önemleri yoktur; topluluğun istediği, topluluğun yaptığı önemlidir. Burada herkes kendi kişisel hırslarını ortak başarı uğruna gizler, ortaya çıkarmaz.”</p>

  <p>“Güzel! Çok güzel. Halk bunu duymak istiyor. Halkımız bunu birisinin kendisine söylemesini istiyor. Ne diye izin vermiyorsunuz bana, muhabirimizi göndereyim size? Yirmi dakikaya kadar orada olmasını sağlarım.”</p>

  <p>“Çok zorluyorsunuz; ama ben de çok meşgulüm,” dedim.</p>

  <p>Wrestrum Kardeş, ne söyleyeceğimi bana anlatmaya çalışarak boyuna elini kolunu sallayıp durmasaydı reddedecektim. Tersine, razı oldum. Belki de küçük, dostça bir reklamın pek zararı olmaz, diye düşündüm. Böyle bir dergi, bizim sesimizin ulaşamadığı yerlerde yaşayan birçok çekingen canın eline geçiyordu. Yalnız, geçmişim hakkında çok az şey söylemeyi aklımdan çıkarmamalıydım.</p>

  <p>Telefonu yerine koyarak ve merakla gözlerinin içine bakarak, “Özür dilerim, sözünüz yarım kaldı,” dedim. “Fikrinizi en kısa zamanda Komite’nin dikkatine sunacağım.”</p>

  <p>Daha fazla konuşmasın diye ayağa kalktım, o da kalktı ama devam etmek için can attığı besbelliydi.</p>

  <p>“Şey, ben de başka Kardeşler’i görecektim,” dedi. “Yakında görüşürüz.”</p>

  <p>“İstediğin zaman,” dedim, bazı kağıtlarla uğraşıyormuş gibi yaparak elini sıkmadım.</p>

  <p>Dışarı çıkarken, eli kapının çerçevesinde, geri döndü, kaşlarını çatarak, “Ve Kardeş, masanın üzerindeki o şey için söylediklerimi unutma. Böyle şeyler karışıklık yaratmaktan başka işe yaramaz. Gözden uzak tutulmalıdır.”</p>

  <p>Gidince rahatladım. Neydi o, ancak bir kısmını duyabildiği bir karşılıklı konuşmada ne söyleyeceğimi bana anlatmaya kalkışı! Clifton’u da sevmiyordu, besbelli. Nefret ediyordum <i>ondan.</i> Ya o bilek zinciri üzerine söylediği o budalaca laflar, o korku neydi öyle! Tarp on dokuz yıl takmıştı onu da yine gülebiliyordu, ya bu koca...</p>

  <p>Sonra unuttum gitti Wrestrum Kardeşi, ta iki hafta sonra, stratejiyi tartışmak üzere kentin merkezindeki karargâhımızda yapılacak bir toplantıya çağrılışımıza kadar.</p>

  <div class="m1"></div>

  <p>Herkes benden önce oradaydı. Sıcak ve sigara dumanı dolu odanın bir yanına sıralar dizilmişti. Böyle toplantılar, çoğunlukla boks maçları ya da sohbet toplantıları havasında olurdu; ama şimdi herkes susuyordu. Beyaz Kardeşler huzursuz, Harlemli Kardeşler’den bazıları ise kavgaya hazır görünüyorlardı. Nedenini düşünmek için zaman bile bırakmadılar bana. Geç kaldığım için özür bile dileyemeden daha, Jack Kardeş tokmağını masaya vurdu ve ilk sözlerini bana yöneltti.</p>

  <p>“Kardeşler, çalışmalarınız ve son günlerdeki davranışlarınızla ilgili ciddi bir yanlış anlama var galiba bazı Kardeşler arasında,” dedi.</p>

  <p>Boş boş baktım yüzüne, bir ilgi kurmaya çalışarak.</p>

  <p>“Özür dilerim Jack Kardeş,” dedim, “ama anlamıyorum. Çalışmamda bir aksaklık mı var demek istiyorsunuz?”</p>

  <p>“Öyle görünüyor,” dedi, tarafsız bir yüz ifadesiyle. “Daha demin bazı suçlamalar yapılıyordu...”</p>

  <p>“Suçlamalar mı? Herhangi bir emri yerine getirmekte kusur mu etmişim?”</p>

  <p>“Bu konuda bazı şüpheler var gibi. Ama bırakalım bunu Wrestrum Kardeş anlatsın,” dedi.</p>

  <p>“Wrestrum Kardeş mi!”</p>

  <p>Bir darbe yemiştim sanki. Son konuşmamızdan beri ortalıkta görünmüyordu. Masanın öbür ucunda, kaçırmaya çalıştığı yüzüne baktım; başı önünde gevşek gevşek kalktı, cebinden kıvrılmış bir kağıt sarkıyordu.</p>

  <p>“Evet Kardeşler,” dedi, “suçlamalarla geldim karşınıza, bunu yapmak zorunda kalışım hiç hoşuma gitmese de. Ama ne zamandır işlerin gidişini takip etmekteydim ve eğer acele durdurulmazsa bu gidiş, bu Kardeş’in Örgüt’ü güç duruma düşüreceği kanısına vardım.”</p>

  <p>Bazı itiraz sesleri duyuldu.</p>

  <p>“Evet, öyle dedim ve bilerek söyledim bunu. Şuradaki Kardeş, hareketimizin bugüne kadar karşılaştığı tehlikelerin en büyüklerinden birini teşkil etmektedir.”</p>

  <p>Jack Kardeş’e baktım; gözleri kıvılcım saçıyordu. Önündeki bir bloknota bir şeyler yazarken bir gülüş izi görür gibi oldum yüzünde. Vücudumu ateş basmıştı.</p>

  <p>“Daha açık ol, Kardeş,” dedi Garnett Kardeş, bir Beyaz Kardeş. “Bunlar ciddi suçlamalar ve hepimiz biliyoruz ki Kardeş’in çalışmaları çok parlak olmuştur bugüne kadar. Açık ol.”</p>

  <p>“Elbet, açık olacağım,” diye patladı Wrestrum; birden çekti kâğıdı cebinden, açtı ve masanın üzerine attı, “Ne demek istediğim işte burada?”</p>

  <p>Bir adım ileri attım; bir dergi sayfasından bakan bir resmimdi bu benim.</p>

  <p>“Nereden geldi bu,” dedim.</p>

  <p>“İşte,” dedi. “Sanki görmemişsin gibi yap bakalım.”</p>

  <p>“Ama gerçekten görmedim ki,” dedim. “Gerçekten görmedim şu ana kadar.”</p>

  <p>“Şu Beyaz Kardeşler’e yalan söyleme, yalan söyleme.”</p>

  <p>“Yalan söylemiyorum. Daha önce ömrümde görmedim onu. Ama tut ki gördüm, ne varmış onda?”</p>

  <p>“Ne olduğunu sen bilirsin!” dedi Wrestrum.</p>

  <p>“Bana bak, ben bir şey bilmiyorum. Ne var dilinin altında senin? Hepimiz buradayız işte, eğer söyleyecek bir şeyin varsa, lütfen söyle de kurtul.”</p>

  <p>“Kardeş, bu adam bir... bir... bir oportünisttir! Görmek istiyorsanız şu yazıyı okuyun yeter. Bu adamı, Kardeşlik hareketini kendi bencil çıkarları uğruna kullanmakla suçluyorum.”</p>

  <p>“Peki bizim için ne söylüyor?” dedi Jack Kardeş dergiyi göstererek.</p>

  <p>“Söylemek mi?” dedi Wrestrum. “Hiçbir şey söylemiyor. Hep ondan söz ediyor. O ne düşünür, o ne yapar; ilerde ne yapacak? Daha kendisi adını bile duymadan önce bu hareketi kuran, ilerleten biz geri kalanlar için bir tek kelime yok. Yalan söylediğimi sanıyorsanız, bakın. İşte bakın!”</p>

  <p>Jack Kardeş bana döndü. “Doğru mu?”</p>

  <p>“Okumadım,” dedim. “Benimle röportaj yapıldığını unutmuş gitmiştim ben.”</p>

  <p>“Ama şimdi hatırlıyorsun onu?” dedi Jack Kardeş.</p>

  <p>“Evet, hatırlıyorum. Ve randevu verildiğinde o da benim büromda bulunuyordu tesadüf eseri.”</p>

  <p>Sessizdiler.</p>

  <p>“Berbat, Jack Kardeş,” dedi Wrestrum, “hepsi burada, ak kağıt üzerine yazılı şurada. Herkese, bütün Kardeşlik hareketinin kendisi olduğu fikrini vermeye çalışıyor.”</p>

  <p>“Öyle bir şey yapmıyorum ben. Editörü, Tod Clifton Kardeşle röportaj yapması için kandırmaya çalıştım, biliyorsun bunu. Ne yaptığım hakkında bu kadar az şey biliyorsun madem, neden söylemiyorsun Kardeşler’e ne <i>dolaplar</i> çevirmeye çalıştığını.”</p>

  <p>“Ben, iki taraflı oynayan birini gözler önüne sermeye çalışıyorum, başka bir şey yaptığım yok. Seni gözler önüne seriyorum. Kardeşler, bu adam Allah’ın belası bir... oportünisttir!”</p>

  <p>“Pekâlâ,” dedim. “Elinden gelirse ser gözler önüne beni; ama iftirayı bırak.”</p>

  <p>“Evet, seni sereceğim ortaya,” dedi çenesini dışarı çıkararak, “şimdi yapacağım. Söylediklerimin hepsini yapmaktadır o, Kardeşler. Ve bir şey daha söyleyeyim size; o, işleri öyle ayarlıyor ki, üyeler o söylemedikçe yerlerinden kıpırdamıyorlar. Birkaç hafta önce Philly’deydi biliyorsunuz, o günleri hatırlayın. Bir toplantı yapmaya çalıştık, ne oldu? Yalnızca iki yüz kişi geldi. Onları öyle eğitmeye çalışıyor ki kendisinden başka kimseyi dinlemiyorlar.”</p>

  <p>“Ama Kardeş, çağrının yanlış kaleme alındığına karar vermemiş miydik o toplantı için?” diyerek bir Kardeş sözünü kesti.</p>

  <p>“He ya biliyorum; ama öyle değildi o...”</p>

  <p>“Ama Komite gözden geçirdi çağrıyı ve...”</p>

  <p>“Biliyorum, Kardeşler, Komite’nin kararlarını tartışmak değil amacım. Ama, Kardeşler, bana yine öyle geliyor; çünkü siz <i>bilmezsiniz</i> bu adamı. Karanlıkta çalışır o, bir fesat hazırlıyordur kafasında...”</p>

  <p>“Nasıl bir fesat?” dedi Kardeşler’den biri, masanın üzerinden <i>eğilerek.</i></p>

  <p>“Bir fesat işte,” dedi Wrestrum. “Kentin yukarısındaki hareketi kontrol altına almak istiyor. Bir <i>diktatör</i> olmak istiyor o!”</p>

  <p>Vantilatörlerin uğultusundan başka çıt yoktu odada. Yeni bir ilgiyle bakıyorlardı ona.</p>

  <p>İki Kardeş birlikte, “Bunlar çok ciddi suçlamalardır, Kardeş,” dedi.</p>

  <p>“Ciddi mi? Ciddi olduklarını biliyorum. Yoksa getirir miydim buraya? Bu oportünist, azıcık fazla eğitim görmüş diye kendisinin herkesten daha iyi olduğunu sanıyor. Jack Kardeş’in küçük... küçük bireyci dediği şeydir o!”</p>

  <p>Yumruğuyla toplantı masasına vurdu; gözleri küçücük, yusyuvarlak görünüyordu gergin yüzünde. Bir yumruk atmak isterdim o yüze. Artık gerçek yüzüne değil de maskeye benziyordu: Gerisinde gerçek yüzünün belki de güldüğü, hem bana hem de ötekilere güldüğü bir maskeye. Çünkü söylediği şeye inanamazdı, onun için de imkansızdı bu. Fesatçı olan kendisiydi; ama Komite’dekilerin yüzlerine ciddi ciddi bakarak yakayı ele vermiyordu. Şimdi birçok Kardeş hep bir ağızdan konuşmaya başlamıştı; Jack Kardeş masaya vurdu düzeni sağlamak için.</p>

  <p>“Kardeşler, lütfen!” dedi Jack Kardeş. “Teker teker konuşulsun. Bu yazı hakkında ne biliyorsun?” dedi bana.</p>

  <p>“Çok şey değil,” dedim. “Derginin editörü telefon ederek röportaj için muhabir gönderdiğini söyledi. Muhabir bir iki soru sordu. Küçük bir makineyle birkaç resim çekti. Bütün bildiğim bu.”</p>

  <p>“Muhabire önceden hazırlanmış bir şey verdin mi?”</p>

  <p>“Bizim resmi yayınlarımızdan birkaç parça dışında hiçbir şey vermedim. Ne soracağı, ne de yazacağı şeyler hakkında hiçbir şey söylemedim ona. Herkesin yapacağı gibi, işbirliği yapmak istedim. Benim hakkımda yazılan bir yazı hareketimize dostlar kazandıracaksa bunun benim görevim olduğunu düşündüm.”</p>

  <p>“Kardeşler, bu iş önceden <i>düzenlenmişti</i>,” dedi Wrestrum. “Ben size söyleyeyim, o muhabiri bu oportünist çağırmıştı oraya. Kendisi çağırmış, ne yazacağını kendisi söylemişti ona.”</p>

  <p>“İğrenç bir yalan bu,” dedim. “Sen oradaydın ve Clifton Kardeş’le röportaj yapsınlar diye kandırmaya çalıştım onları, biliyorsun!”</p>

  <p>“Kim yalancı?”</p>

  <p>“Yalancının, gevezenin, alçağın birisin sen. Yalancısın sen ve kardeş değilsin bana.”</p>

  <p>“Şimdi de küfrediyor. Kardeşler, duydunuz onu.”</p>

  <p>“Kendimizi kaybetmeyelim,” dedi Jack Kardeş sakin sakin. “Wrestrum Kardeş, ciddi suçlamalar yaptın. İspat edebilir misin bunları?”</p>

  <p>“İspat edebilirim. Bütün yapacağınız şey dergiyi okumaktır, kendi kendinize ispat edersiniz o zaman.”</p>

  <p>“Okunacaktır. Başka?”</p>

  <p>“Bütün yapacağınız, Harlem’dekileri dinlemektir. Bütün konuştukları o. Hiçbir zaman, bizlerin yaptıklarından hiçbir şey. Size söylüyorum Kardeşler, bu adam Harlem halkı için bir tehlike teşkil etmektedir. Atılmalıdır!”</p>

  <p>“Ona Komite karar verir,” dedi Jack Kardeş. Sonra bana dönerek, “Savunmanda ne söyleyeceksin sen, Kardeş?” dedi.</p>

  <p>“Savunmamda mı?” dedim. “Hiçbir şey. Savunacak bir şeyim yok benim. Görevimi yapmaya çalıştım. Eğer Kardeşler bilmiyorlarsa bunu, artık çok geç onlara anlatmak için. Bunun gerisinde ne var, bilmiyorum; ama tek tek dergi yazarlarını kontrol edecek durumda da değilim. Ve bugün buraya yargılanmaya geldiğimi de bilmiyordum.”</p>

  <p>“Yargılanma filan değil bu,” dedi Jack Kardeş. “Mahkemeye verilirsen ve umarım hiçbir zaman verilmezsin, bilirsin o zaman. Şimdi, bu bir ivedi durum olduğuna göre, Komite, odayı terk etmenizi ve söz konusu röportajı okur ve tartışırken dışarıda beklemenizi rica ediyor.”</p>

  <p>Odayı terk ettim, boş bir büroya gittim öfke ve nefretle kaynayarak. Wrestrum, Kardeşlik Örgütü Komiteleri’nin en yükseklerinden biri önünde, Güney’i hatırlatmıştı bana ve çaresiz, çırılçıplak hissetmiştim kendimi. Ötekilerin önünde çocukça bir ağız dalaşma zorladığı için beni boğabilirdim onu. Ama aktörlerin birbirine ağız dolusu sövdüğü vodvillerdeki tiplere benzeyerek de olsa onun anladığı dilden dövüşmeliydim onunla. İmzasız mektuptan söz etse miydim acaba; ama bölgenin tam desteğine sahip olmadığım anlamında yorumlanabilirdi bu. Clifton burada olsaydı, bu soytarıya nasıl davranılacağını bilirdi. Sırf kara olduğu için mi ciddiye alıyorlardı onu? Sahi onlara ne olmuştu? Bir soytarıyla uğraştıklarını görmüyorlar mıydı? Ama gülselerdi, hatta gülümseselerdi ölürdüm orada, diye düşündüm; çünkü sadece ona değil bana da güleceklerdi aynı şekilde... Ama bir gülselerdi, daha az gerçekdışı olurdu; ne lanet yerdeyim ben böyle?</p>

  <p>Bir Kardeş seslendi, “Girebilirsiniz artık!” Kararlarını duymak için içeriye girdim.</p>

  <p>“Evet,” dedi Jack Kardeş, “hepimiz okuduk yazıyı, Kardeş ve sevinerek söyleyebilirim ki oldukça zararsız bulduk onu. Doğru, Harlem bölgesinin öteki üyelerine daha çok söz verilmiş olsaydı daha iyi olurdu tabii. Ama bunda senin suçun olduğuna dair bir delil bulamadık. Wrestrum Kardeş yanılmış.”</p>

  <p>Yumuşak tavırları ve gerçeği görmek için boşuna zaman harcamış oldukları düşüncesi içimdeki öfkeyi daha fazla tutmama engel oldu.</p>

  <p>“Bence bile bile yanılmakla suçludur,” dedim.</p>

  <p>“Suçlu değil, fazla gayretkeş,” dedi.</p>

  <p>“Bana hem suçlu, hem de fazla gayretkeş görünüyor,” dedim.</p>

  <p>“Hayır, Kardeş, suçlu değil.”</p>

  <p>“Ama onuruma saldırdı o benim.”</p>

  <p>Jack Kardeş gülümsedi. “Sırf samimi olduğu için, Kardeş. Kardeşlik’in iyiliğini düşünerek.”</p>

  <p>“Ama niçin bana iftira etsin? Sizi anlamıyorum Jack Kardeş. Düşman değilim ben, onun da çok iyi bildiği gibi. Ben de bir kardeşim,” dedim; onun gülümsediğini gördüm.</p>

  <p>“Kardeşlik’in birçok düşmanı var; bizler kardeşçe yanılmalara karşı bu kadar kaba ve sert olmamalıyız.”</p>

  <p>O zaman, Wrestrum’un yüzündeki budala, utanmış, bozulmuş ifadeyi, gördüm ve rahatladım.</p>

  <p>“Pekâlâ Jack Kardeş,” dedim. “Beni suçsuz bulduğunuz için sevinmem gerekir herhalde.”</p>

  <p>“<i>Dergideki yazıdan</i> dolayı,” dedi parmağıyla havayı biçerek.</p>

  <p>Kafamın gerisinde bir şey gerildi, ayağa fırladım.</p>

  <p>“Yazıdan dolayı mı! Öteki uydurmalara inandığınızı mı söylemek istiyorsunuz? Herkes Şerlok Holmes mu okuyor bugünlerde yoksa?”</p>

  <p>“Bu, Şerlok Holmes’luk bir mesele değil,” diyerek ters ters söylendi. “Hareketin birçok düşmanları var.”</p>

  <p>“Şimdi de bir düşman oldum” dedim. “Herkese ne oldu böyle? Hiçbiriniz beni tanımıyormuş gibi davranıyorsunuz.”</p>

  <p>Jack masaya bakıyordu. “Kararımızı öğrenmek istiyor musun, Kardeş?”</p>

  <p>“Aa, tabii,” dedim. “Evet, istiyorum. Her çeşit garip davranışa ilgi duyarım ben. Kim istemez; delinin biri, ülkede en iyi kafalar diye baktığım bir oda dolusu insana kendisini ciddiye aldırır da, kim istemez? Tabii, tabii istiyorum kararınızı duymayı. Yoksa aklı başında bir insan gibi davranır ve çıkar giderdim buradan!”</p>

  <p>“Ben birkaç söz söyleyebilir miyim Kardeş’e?” dedi Macafee Kardeş. “Ama sizin de hareketin birçok düşmanı olduğunu anlamanız gerekir. Çok doğru bu, bizler kendi kişisel duygularımız zararına da olsa Örgüt’ü düşünmek zorundayız. Kardeşlik Örgütü bizim hepimizden büyüktür. Onun güveni söz konusu olunca birey olarak hiçbirimizin sözü olmaz. Ve emin olun ki, hiçbirimiz kişi olarak size karşı iyi niyetten başka his beslemiyoruz. Olağanüstü bir çalışma gösterdiniz. Bu yalnızca Örgüt’ün güvenliği sorunudur; bu tür suçlamalarda tam bir araştırma yapmak da bizim sorumluluğumuzdur.”</p>

  <p>Birden bomboş hissettim kendimi; söylediklerinde bir mantık vardı, kabul etmek zorunda hissettim kendimi. Hatalıydılar; ama hatalarını keşfetmek zorunluluğundaydılar da. Bırak öyleyse; suçlamalardan hiçbirinin doğru olmadığını anlayacaklar ve ben temize çıkacaktım. O kafalarına taktıkları bu düşman meselesi neydi, peki? Sigara dumanı içindeki yüzlerine baktım, başlangıçtan beri böyle ciddi kuşkularla karşılaşmamıştım. Şu ana kadar, çalışmamla yönetim arasında ömrümce tanımadığım bir bütünlük buluyordum; o saçma sapan kolej günlerimde bile yoktu bu bütünlük. Kardeşlik, insanların kendilerini bütünüyle verebileceği bir şeydi; onun gücü ve de benim gücüm buydu; tarihin akışını mutlaka değiştirecek olan şey de bu bütünlük duygusuydu. Bütün varlığımla inanmıştım buna; ama şimdi, içimden onaylamakla birlikte bu inancı, kendimi daha fazla savunmaktan alıkoyan yakıcı, kavurucu bir acı hissediyordum. Orada sessizce durmuş, bekliyordum kararlarını. Birisi, parmaklarıyla trampet çalıyordu masanın üzerinde. İnce kağıtların kuru hışırtısını duyuyordum.</p>

  <p>Masanın ucundan Tobitt Kardeş’in sesi duyuldu; ama arada sigara dumanı vardı, yüzünü göremedim: “Komite’nin dürüstlüğüne ve aklına güven,” dedi.</p>

  <p>“Komite,” diye soğuk soğuk, kesin bir sesle başladı Jack Kardeş, “Komite, bütün suçlamalar temize çıkıncaya kadar Harlem’de etkinlik dışı kalmak ya da merkezde bir görevi kabul etmek şıklarından birini sizin seçiminize sunmaya karar verdi. İkincisini seçerseniz şimdiki görevinizi derhal bırakacaksınız.”</p>

  <p>Bacaklarım tutmuyordu. “İşimden mi ayrılacağım, onu mu demek istiyorsunuz?”</p>

  <p>“Harekete başka yerde yararlı olma yolunu seçmezseniz, evet.”</p>

  <p>“Ama göremiyor musunuz,” dedim yüzlerine teker teker bakarak ve bomboş bir kesinlikten başka bir şey göremeyerek gözlerinde.</p>

  <p>“Göreviniz, faal kalmaya karar verirseniz,” dedi Jack Kardeş, bir yandan tokmağına uzanarak, “kentin merkezinde, Kadın Sorunu üzerine konferanslar vermek olacak.”</p>

  <p>Birden başımın bir topaç gibi döndüğünü hissettim.</p>

  <p>“Ne üzerine!”</p>

  <p>“Kadın Sorunu. Benim ‘Birleşik Devletlerde Kadın Sorunu’ adlı kitabım kılavuzluk eder size bu konuda. Ve şimdi, Kardeşler,” dedi gözleriyle masayı tarıyarak, “toplantı bitmiştir.”</p>

  <p>Tokmağın kulaklarımdaki yankısını duyarak, “Kadın Sorunu”nu düşünerek, yüzlerinde herhangi bir sevinme belirtisi arayarak, hole çıkarlarken acaba birisi gülmemek için kendini tutuyor mu diyerek, seslerini dinleyerek dikiliyordum orada; onur kırıcı şakanın hedefi olmuşum duygusuyla mücadele ederek, daha da kötüsü, yüzlerinde farkında olma hali de görmeyerek dikiliyordum orada.</p>

  <p>Kafam, görevi kabul etmem için umutsuzca mücadele ediyordu. Hiçbir şey değiştirmezdi işleri. Yerimi değiştirecekler ve araştıracaklardı; bense hâlâ inanarak, hâlâ disipline boyun eğerek kararlarını kabul edecektim. Oturup durmanın zamanı değildi şimdi; Örgüt’ün, hakkında hiçbir şey bilmediğim bazı cephelerine (daha yüksek Komiteler ve hiç ortalarda görünmeyen liderler, bizim ilgilerimizin çok uzağında görünen sempatizan ve bağlaşık gruplar) tam yaklaşmaya başlarken; iktidar ve yetkenin hâlâ bir gizlilik içinde benden saklanan sırlarının belirmeye başladığı bir sırada eli kolu bağlı durmanın zamanı değildi. Hayır, öfkeme ve nefretime rağmen tutkularım kolayca teslim olmayacak kadar büyüktü. Neden kısıtlayacaktım kendimi, neden ayıracaktım onlardan? Bir <i>sözcüydüm</i> ben; neden kadınlar hakkında ya da herhangi bir başka konuda konuşmayayım? Hiçbir şey, ideolojimizin kapsamı dışına düşmezdi, her şeye dair bir politika vardı ve benim ilgi duyduğum asıl şey, hareket içinde ileriye doğru yürümekti.</p>

  <p>Bir topaç gibi şiddetle döndürülüyorum duygusuyla ama bir yandan da içimde iyimserlik gittikçe büyüyerek, binadan ayrıldım. Harlem’den uzaklaştırılmış olmak bir darbeydi; ama beni olduğu kadar onları da incitecek bir darbe; çünkü Harlem’in istediklerine giden yolun <i>benim</i> istediklerimden geçtiğini öğrenmiştim. Kardeşlik Örgütü’ne yararım, kendi temaslarımın bana olan yararından farklı değildi; topluluğun umutlarını ve nefretlerini, korkularını ve arzularını belirtmedeki tam açıklığıma ve dürüstlüğüme bağlıydı bu. İnsan, topluluğa konuşur gibi Komite’ye de konuşabilirdi. Hiç kuşkusuz, merkezde de aynı şeyler yürüyecekti. Yeni görev, bir meydan okumaydı. Harlem’de olmuş olanların ne kadarının benim çabamla, ne kadarınınsa halkın kendinin halis istekleriyle olduğunu öğrenmek için bir fırsattı. Ve, ne de olsa, diyordum kendi kendime, bu görev Komite’nin iyi niyetinin bir kanıtıdır. Çünkü toplumumuzda aksi halde tabu olarak bırakacağım bir konu üzerinde konuşmak üzere beni seçmekle hem bana, hem Kardeşlik’in ilkelerine inançlarını bir daha onaylamış olmuyorlar mıydı; sıra kadınlara bile geldiğinde araya hiçbir çizgi çizmediklerini ispatlamış olmuyorlar mıydı? Bana karşı yapılan suçlamaları araştırmak zorundaydılar; ama verdikleri görev, bana olan inançlarını yitirmediklerinin hiç de duygusal olmayan bir yolda belirtilişiydi. Fikrin kafamda donmasına izin vermemiştim; ama bir an, benim çoktan öldü sandığım eski Güneyli geri kafalılığım neredeyse yok edecek gibi olmuştu mesleğimi.</p>

  <p>Harlem’den ayrılmanın da üzülünecek tarafları yok değildi; gidip de kimseye allahaısmarladık diyemezdim, hatta Tarp Kardeş’e ya da Clifton’a bile; hele, topluluğun içinde en aşağı gruplar hakkındaki bilgileri kendilerine borçlu olduğum ötekilere hiç. Kağıtlarımı çantama soktum ve kentin merkezine, bir toplantıya gidiyormuşçasına ayrıldım büromdan.</p>
</body>
</html>