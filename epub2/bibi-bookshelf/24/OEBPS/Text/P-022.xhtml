<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Yirmi İki</h3>

  <p class="p1">Onları kısa kollu gömlekleri içinde, öne eğilmiş, ayak ayak üstüne atmış, elleriyle dizlerini tutarak oturur görünce şaşırmadım. Siz olduğunuza sevindim, diye düşündüm, gözyaşsız iş konuşması olacak bu. Sanki onları orada bulacağımı umuyordum, tıpkı düşte, bir odanın boyutsuz boşluğundan bana bakarken büyükbabama rastladığım günlerdeki gibi. Şaşırmadan, heyecanlanmadan ben de onlara bakıyordum; düşte bile şaşırmanın normal bir hareket olduğunu, şaşkınlık yokluğunun bir güvensizlik, bir uyarma işareti olduğunu bildiğim halde.</p>

  <p>Odanın tam ortasında duruyordum, ceketimi çıkarırken seyrediyordum onları; üzerinde bir sürahi suyun, bir bardağın ve birkaç sigara tablasının durduğu ufak bir masanın etrafında toplanmışlardı. Odanın yarısı karanlıktı. Bir tek ışık yanıyordu tam masanın üzerinde. Sessiz sessiz bakıyorlardı bana, Jack Kardeş, yüzünde, dudaklarından daha derine inmeyen bir gülümseme, başı bir yana eğik, içe işleyen bakışlarla bana bakıyor; ötekiler yüzleri bomboş, hiçbir şey açığa vurmayan ve derin bir güvensizlik doğuran gözlerle bakıyorlardı. Kendilerini tutarak, gizleyerek oturmuş bekliyorlardı, sigaralarından kıvrıla kıvrıla dumanlar çıkıyordu. İşte, nihayet geldiniz, diye düşündüm ilerleyip koltuklardan birine atarak kendimi. Kolumu masanın üzerine koydum, serindi masa.</p>

  <p>Jack Kardeş, birbiri içine aldığı ellerini masanın üzerine uzatarak ve kafası hâlâ bir yana eğik bana bakarak, “Ee, nasıl gitti?” dedi.</p>

  <p>“Kalabalığı gördünüz,” dedim. “Nihayet dışarıya çıkarabildik onları.”</p>

  <p>“Hayır, kalabalığı görmedik biz. Nasıldı?”</p>

  <p>“Harekete geldiler,” dedim, “büyük sayıda. Ama ondan ötesini bilmiyorum. Bizimle birlikteydiler ama nereye kadar, bilmiyorum...” Ve bir an, yüksek tavanlı salonun sessizliğinde kendi sesimi işittim.</p>

  <p>“Eee? Büyük taktisyenin bize söyleyeceği bu kadar mı?” dedi Tobitt Kardeş. “Ne yönde harekete geldiler?”</p>

  <p>Yüzüne baktım, coşkularımın donmuşluğunun farkında; upuzun ve derin bir kanalın içinde kaybolmuştu coşkunluğum.</p>

  <p>“Buna Komite karar verir. Canlandılar, ayağa kalktılar. Bizim yapabileceğimiz bu kadardı. Bize yol göstersin diye defalarca aradık Komite’yi ama bulamadık.”</p>

  <p>“Sonra?”</p>

  <p>“Sonra ben kendi kişisel sorumluluğumu kullandım.”</p>

  <p>Jack Kardeş’in gözleri kısıldı. “Ne, ne?” dedi. “Senin neyini?”</p>

  <p>“Kişisel sorumluluğumu,” dedim.</p>

  <p>“Kişisel sorumluluğuymuş,” dedi Jack Kardeş. “Duydunuz mu, Kardeşler? Doğru mu işittim acaba. Nerden aldın onu, Kardeş?” dedi. “Hayret, nerden aldın onu sen?”</p>

  <p>“Senin ananın...” diye başladım, ama zamanında tuttum kendimi. “Komite’den,” dedim.</p>

  <p>Bir durgunluk oldu. Ona bakıyordum; yüzü kızarmıştı, ben kendime gelmeye çalışırken. Midemin ortasında bir sinir pıt pıt atıyordu.</p>

  <p>“Herkes dışarıdaydı,” dedim sessizliği doldurmaya çalışarak. “Fırsatı gördük ve topluluk da bizimle aynı düşüncedeydi. Yazık, kaçırdınız...”</p>

  <p>“Görüyor musunuz, kaçırdığımıza üzülüyor,” dedi Jack Kardeş. Ellerini yukarı kaldırmıştı. Avcunun içindeki derin çizgileri görebiliyordum. “<i>Kişisel</i> sorumluluk taşıyan büyük taktisyen bizim yokluğumuza üzülüyor...”</p>

  <p>Neler hissettiğimi görmüyor mu diye düşündüm, bunu niçin yaptığımı göremiyor mu? Ne yapmaya çalışıyor? Tobitt budalanın biri; ama o niçin kabul ediyor bunu?</p>

  <p>“Onlardan sonraki adımı da siz atabilirdiniz,” dedim, sözlerin üzerine basa basa. “Biz elimizden geldiği kadar ilerlemeye çalıştık...”</p>

  <p>“Kişisel so-rum-lu-lu-ğun-la,” dedi Jack Kardeş, her hecede başını eğerek.</p>

  <p>Dimdik yüzüne bakıyordum şimdi. “Taraftarlarımızı geri kazanmamız söylendi bana, ben de buna çalıştım. Bildiğim tek yolla. Nedir sizin eleştiriniz? Ne var bunda?”</p>

  <p>Yumruğuyla kibarca gözünü ovuşturarak, “Demek öyle?” dedi. “Büyük taktisyen, ne varmış bunda, diye soruyor? İşitiyor musunuz, Kardeşler?”</p>

  <p>Biri öksürdü. Biri bir bardak su doldurdu; bardağın hızla dolduğunu, son damlaların sürahinin ağzından bardağa küçük küçük döküldüğünü duydum. Ona baktım, aklım, olanları gerçek yerine oturtmaya çalışarak.</p>

  <p>“Yanlış olabileceği <i>ihtimalini</i> kabul ediyor mu demek istiyorsunuz?” dedi Tobitt.</p>

  <p>“Katıksız bir alçakgönüllülük, Kardeş. Alçakgönüllüğün en katıksızı. Karşımızda olağanüstü bir taktisyen var, stratejinin ve kişisel sorumluğun Napolyon’u. Parolası, ‘Demiri tayındayken dövmeli.’ ‘Fırsat dindeyken vurmalı’, ‘Gözlerinin beyazına beyazına ateş etmeli’ ‘Onlara silah, silah, silah ver’ falan filan.”</p>

  <p>Ayağa kalktım. “Nedir bütün bunlar, anlamıyorum, Kardeş. Ne söylemeye çalışıyorsunuz?”</p>

  <p>“Haa, güzel bir soru, Kardeşler. Oturun, lütfen, hava sıcak. Ne söylemeye çalıştığımızı öğrenmek istiyor. Karşımızda yalnızca olağanüstü bir taktisyen değil, ifadelerimizin en ince noktalarını bile gözden kaçırmayan biri var.”</p>

  <p>“Evet ve iyisi olunca hicvi de...” dedim.</p>

  <p>“Ya disiplin? Oturun, lütfen, hava sıcak...”</p>

  <p>“Disiplini de. Bulunabilirse emirleri de, fikir danışmayı da,” dedim.</p>

  <p>Jack Kardeş sırıttı. “Oturun, oturun! Ya sabır?”</p>

  <p>“Uykulu ve yorgun olmadığım zaman,” dedim, “ve haksız yere kızdırılmadığım zaman, şimdi olduğu gibi.”</p>

  <p>“Öğreneceksiniz,” dedi. “Öğreneceksiniz ve bu koşullar altında bile olsanız boyun eğeceksiniz ona. Özellikle bu koşular altında; değeri buradadır onun. Onu sabır yapan şey budur.”</p>

  <p>“Evet, öğreniyorum sanırım,” dedim. “Şu anda.”</p>

  <p>Alaycı bir sesle, “Kardeş,” dedi, “ne kadar çok şey öğrendiğinin farkında değilsin. Lütfen otur.”</p>

  <p>“Pekâlâ,” dedim yerime oturarak. “Ama benim kişisel eğitimimi bir an unutun da size halkın bugünlerde ne kadar sabırsız olduğunu hatırlatayım. Bunu daha faydalı şekilde kullanabiliriz bu sefer.”</p>

  <p>“Ve politikacıların tek tek kişiler olmadıklarını söyleyebilirdim sana,” dedi Jack Kardeş, “ama söylemeyeceğim. Nasıl kullanabiliriz onu daha yararlı bir şekilde?”</p>

  <p>“Öfkelerini bir düzene sokarak.”</p>

  <p>“İşte büyük taktisyenimiz ortaya koydu kendini yine. Bugün çok meşgul bir insan. Önce Brutus’ün ceseti üzerine bir nutuk, şimdi de zenci halkın sabrı üzerine bir konferans.”</p>

  <p>Tobitt eğleniyordu. Bir kibrit çakıp yakmaya uğraşırken ağzında sigarasının titrediğini görebiliyordum.</p>

  <p>Parmağını çenesinin üzerinde gezdirerek, “Görüşlerinin bir broşür halinde yayımlanmasını öneriyorum,” dedi. “Olay yaratırdı.”</p>

  <p>Bu, burada dursa artık iyi olacak, diye düşündüm. Kafam gittikçe hafifliyor, göğsüm sıkışıyordu.</p>

  <p>“Bakın,” dedim, “silahsız bir insan öldürüldü. Bir Kardeş, önde gelen bir üye, polis tarafından vuruldu. Topluluktaki saygınlığımızı yitirdik. Halkı tekrar bir araya toplamak, canlandırmak fırsatını gördüm ve harekete geçtim. Eğer bu doğru değilse, yanlış hareket ettim demektir. Böyle ıvız zıvır şeylere sapmadan söyleyin bunu. Oradaki kalabalığı idare etmek için hicivden, acı alaylardan daha başka şey gerek.”</p>

  <p>Jack Kardeş kızardı; ötekiler bakıştılar.</p>

  <p>“Gazeteleri okumamış,” dedi birisi.</p>

  <p>“Unutuyorsunuz,” dedi Jack Kardeş, “gerekli değildi; oradaydı o.”</p>

  <p>“Evet, oradaydım,” dedim. “Eğer öldürme olayını demek istiyorsanız.”</p>

  <p>“Tamam, görüyorsunuz,” dedi Jack Kardeş. “Sahnedeydi.”</p>

  <p>Tobitt Kardeş masanın kenarını avcuyla itti. “Ve buna rağmen düzenlediğiniz o cenaze töreni maskaralığını!”</p>

  <p>Yüzüm seğiriyordu. Bile bile ona doğru döndüm, sırıtmaya çalışarak.</p>

  <p>“Sizin gibi, bir çeyreklik giriş parasını toplayacak çığırtkanımız olmadan maskaralık olur muydu, Çeyrek Kardeş? Nesi vardı cenaze töreninin?”</p>

  <p>Jack Kardeş bacaklarını açarak sandalyesinde “İlerleme kaydediyoruz,” dedi. “Stratejisi çok ilginç bir soru attı ortaya. Nesi varmış, diye soruyor. Pekâlâ, cevaplandıracağım. Zenci düşmanı, azınlık düşmanı ırkçı yobazlığın o iğrenç aletlerini satan hain bir sokak satıcısına, senin liderliğin altında kahramanlara özgü bir cenaze töreni yapıldı. Hâlâ soracak mısın nesi varmış?”</p>

  <p>“Ama bir hain için bir şey yapılmadı ki orda,” dedim.</p>

  <p>Yerinde yarı doğrulup, sandalyesinin arkalığını yakalayarak, “Bunu kabul ettiğini hepimiz işittik,” dedi.</p>

  <p>“Silahsız bir kara insanın vuruluşunu dramatize ettik.”</p>

  <p>Ellerini yukarı kaldırdı. Allah belanı versin, diye düşündüm. Allah belanı versin. Bir insandı o!</p>

  <p>“Senin deyiminle, o kara insan, bir haindi,” dedi Jack Kardeş. “Bir hain!”</p>

  <p>“Bir hain nedir, Kardeş?” diye sordum, parmaklarımla saymaktan öfkeli bir zevk duyarak. “O bir insandı ve bir zenciydi; bir insan ve bir Kardeş’ti; bir insan ve bir hain, sizin söylediğinize göre; ölü bir insandı artık, canlı veya ölü boğazına kadar çelişkiler içinde bir insandı. O kadar çelişki içinde ki, Harlem’in yarısını çıkardı evlerinden ve o sıcak havada oraya çekti bir çağrımız üzerine. Öyleyse nedir <i>bir hain?</i>”</p>

  <p>“Tamam, şimdi de geriliyor,” dedi Jack Kardeş. “Bakın ona, Kardeşler. Hareketimizi, bir haini zencilere zorla kahraman diye kabul ettiriyor duruma soktuktan sonra bir hainin ne olduğunu soruyor.”</p>

  <p>“Evet,” dedim, “evet, sizin dediğiniz gibi, güzel bir soru bu, Kardeş. Bazıları, merkezde çalışıyorum diye hain diyor bana; Sivil Hizmetler’de çalışsam başkaları hain diyecek, köşede oturup sesimi çıkarmasam daha başkaları. Clifton’un yaptıklarını düşündüm tabii.”</p>

  <p>“Ve yine de onu savunuyorsun!”</p>

  <p>“Bunlardan dolayı değil. Ben de sizin kadar iğrendim. Ama Allah kahretsin, silahsız bir adamın vurulması (politik bakımdan) onun iğrenç bebekler satmasından daha önemli değil midir?”</p>

  <p>“Yani kendi kişisel sorumluluğunu çalıştırdın,” dedi.</p>

  <p>“Yapacak başka şey yoktu. Strateji toplantısına çağrılmamıştım, unutmayın.”</p>

  <p>“Neyle oynadığınızı görmediniz mi?” dedi Tobitt. “Halkınıza karşı da mı saygı yok sizde?”</p>

  <p>Ötekilerden biri, “Size bu fırsatı vermek tehlikeli bir hataydı,” dedi.</p>

  <p>Ona baktım karşıdan. “Eğer Komite arzu ediyorsa geriye alabilir onu. Ama şu ara neden herkes bu kadar huzursuz? Eğer halkın onda biri bebeklere bizim baktığımız gibi baksa, işimiz çok daha kolaylaşırdı. Bebekler hiçbir şeydir aslında.”</p>

  <p>“Hiçbir şey,” dedi Jack. “O hiçbir şey, yüzümüzde patlayabilirdi.”</p>

  <p>İçimi çektim. “Sizin yüzleriniz güvende, Kardeş,” dedim. “Onların böyle soyut kavramlarla düşünmediklerini görmüyor musunuz? Eğer düşünselerdi, yeni program çökmezdi belki de. Kardeşlik, zenci halkı demek değildir; Örgüt de öyle. Clifton’un ölümünde tek gördüğünüz şey sizin, Kardeşlik’in itibarını sarsabileceğidir. Onu yalnızca hain olarak görüyorsunuz ama Harlem böyle davranmıyor.”</p>

  <p>“Şimdi de zenci halkının şartlı refleksleri üzerine konferans çekiyor bize,” dedi Tobitt.</p>

  <p>Yüzüne baktım. Çok yorgundum. “Peki, sizin harekete olan büyük katkılarınızın kaynağı nedir, Kardeş? Maskaralıkta uzmanlık mı? Ya zencilere dair o derin bilginizin kaynağı? Büyük çiftlik sahibi bir aileden mi geliyorsunuz? Zenci süt anneniz gece düşlerinize mi girerdi yoksa?”</p>

  <p>Bir balık gibi, ağzını açtı kapadı. “Sana, güzel, zeki bir zenci kızla evli olduğumu söyleyeceğim yalnızca,” dedi.</p>

  <p>Ha, horoz gibi kabarmasının nedeni buymuş, diye düşündüm; ışık öyle vuruyordu ki yüzüne burnunun altında kama gibi bir bölge meydana geliyordu. Demek öyle... Nasıl da bilmiştim işin içinde kadın olduğunu?</p>

  <p>“Kardeş, özür dilerim,” dedim. “Yanlış anlamışım sizi. Bizi tanıyorsunuz. Doğrusu, bir zenci olmalısınız siz. Daldırma mı iğne mi?”</p>

  <p>Sandalyesini geriye iterek, “Bana bak,” dedi.</p>

  <p>Haydi bakalım, diye düşündüm, bir hareket yap, ufacık bir hareket yap yalnız.</p>

  <p>“Kardeşler,” dedi Jack, gözleri benim üzerimde.</p>

  <p>“Tartışmamızdan ayrılmayalım. Şaşırtmayın beni. Ne diyordunuz?”</p>

  <p>Tobitt’e bakıyordum. Yiyecekmiş gibi dik dik bakıyordu. Bense sırıtıyordum.</p>

  <p>“Diyordum ki, burada biz polisin Clifton’un düşüncelerine aldırmadığını biliyoruz. Kara olduğu için ve direndiği için vuruldu o. Daha çok, kara olduğu için.”</p>

  <p>Jack Kardeş kaşlarını çattı. “Yine ‘ırk’ı sürüyorsun ortaya. Ama bebekler için ne düşünüyorlardı?”</p>

  <p>“Irkı ortaya sürüyorum, buna zorlanıyorum çünkü,” dedim. “Bebeklere gelince, işin içine polisler girince Clifton şarkı güfteleri satsa da işin değişmiş olmayacağını biliyorlar. Incil’ler de satsa, kutsal bisküviler de satsa. Beyaz olmuş olsaydı, yaşıyor olacaktı. Ya da itilip kakılmayı kabul etmiş olsaydı...”</p>

  <p>“Kara ve beyaz, beyaz ve kara,” dedi Tobitt. “Bu ırkçı saçmalığı dinlemek zorunda mıyız?”</p>

  <p>“Değilsin, Zenci Kardeş,” dedim. “Sen kendi bilgilerini doğrudan doğruya kaynaktan alırsın. Zenci-beyaz melezi bir kaynak mı bu, Kardeş? Cevap verme. Yalnız bir sakatlık var ortada, o da kaynağınızın çok dar olması. Kalabalığın bugün, Clifton, Kardeşlik’in bir üyesi olduğu için toplandığını gerçekten düşünmüyorsunuz, herhalde?”</p>

  <p>“Peki niçin toplanmışlar?” dedi Jack ileri atılacakmış gibi yerinde doğrularak.</p>

  <p>“Onlara duygularını dile getirmek, kendilerinin de var olduğunu gösterme fırsatını verdiğimiz için.”</p>

  <p>Jack Kardeş gözlerini ovuşturdu. “Adamakıllı bir kuramcı oldun biliyor musun?” dedi. “Beni şaşırtıyorsun.”</p>

  <p>“Sanmam, Kardeş; ama düşündürmek için bir adamı yalıtmak, yalnız bırakmak gibisi yoktur,” dedim.</p>

  <p>“Evet, doğru bu; en iyi düşüncelerimizden bazıları hapiste çıkmıştır ortaya. Yalnız, sen hapiste değildin, Kardeş, düşünmek için de kiralanmadın. Sen unuttun mu bunu? Unuttunsa, dinle beni: Sen düşünmek için kiralanmadın.” Adamakıllı bilerek konuşuyordu, işte... işte bu, diye düşünüyordum; çırılçıplak, eski ve çürümüş. İşte, apaçık ortada artık...</p>

  <p>“Eh, artık biliyorum nerede olduğumu,” dedim, “ve de kiminle.”</p>

  <p>“Saptırma söylediklerimi. <i>Hepimiz</i> adına, düşünmeyi Komite yapar. Hepimiz adına. Ve sen de konuşmak için kiralanmıştın.”</p>

  <p>“Doğru, <i>kiralanmıştım.</i> İşler o kadar kardeşçeydi, yerimi unutmuşum ben. Ama ya bir düşünce atmak istersem ortaya?”</p>

  <p>“Bütün düşünceleri biz veririz. Çok zekiler vardır içimizde. Düşünceler, aygıtımızın parçasıdır. Yalnız, doğru fırsatlara doğru düşünceler.”</p>

  <p>“Ya fırsatı yanlış değerlendirirseniz?”</p>

  <p>“Olursa böyle bir şey, sesini çıkarmaz oturursun.”</p>

  <p>“Doğru olsam bile mi?”</p>

  <p>“Komite tarafından fırsat verilmedikçe bir şey söylemezsin. Yoksa, son olarak ne söylemen istenmişse onu söylemeye devam etmeni salık veririm sana.”</p>

  <p>“Ya halkım konuşmamı isterse?”</p>

  <p>“Komite’nin de bir cevabı olur buna.”</p>

  <p>Yüzüne baktım. Oda sıcak, sessiz, duman doluydu. Ötekiler garip garip bakıyorlardı bana. Cam bir kül tablasında birisinin sinirli sinirli sigarasını ezdiğini işittim. Derin derin, kendimi kontrol ederek soluk alıp, sandalyemi geriye ittim. Tehlikeli bir yoldaydım; Clifton’u düşündüm, kurtulmaya çalıştım bundan. Hiçbir şey söylemedim.</p>

  <p>Birden Jack gülümsedi ve eski baba rolünü takındı yine.</p>

  <p>“Kuram ve strateji işini <i>ele alalım,</i>” dedi. “Tecrübeliyiz. Çok şey gördük, geçirdik bizler; sen de çok zeki bir başlangıç öğrencisi olduğun için birçok dereceleri okumadan geçtin. Ama önemli derecelerdi onlar, özellikle stratejik bilgi kazanma yönünden. Çünkü, olayları bütün cepheleriyle görebilmek için gereklidir bu. Göze göründüğünden çok daha karışıktır her şey. Uzak görüşü, kısa görüşü, geniş görüşü dikkate alırsan, belki de Harlem halkının politik bilincine iftira etmezsin.”</p>

  <p>Onlara gerçek olanı söylemeye çalıştığımı göremiyor mu, diye düşündüm. Üyeliğim, Harlem’in ne hissettiğini duymamı önler mi?</p>

  <p>“Pekâlâ,” dedim. “Siz bildiğiniz gibi yapın, Kardeş; ne var ki, Harlem’in politik bilincini biraz tanırım ben. Okumadan geçmeme izin verilmeyecek bir sınıftır o. Bildiğim, tanıdığım gerçekliğin bir parçasını tarif ediyorum ben.”</p>

  <p>“İşte hepsinden daha tartışma götürür bir ifade,” dedi Tobitt.</p>

  <p>“Biliyorum,” dedim, başparmağımı masanın kenarında gezdirerek, “sizin özel kaynağınız farklı söyler size. Tarih gece yapılır, ha, Kardeş?”</p>

  <p>“Uyarmıştım seni,” dedi Tobitt.</p>

  <p>“Kardeşçe bir söz sana, Kardeş,” dedim. “Daha çok dolaşmaya bak etrafta. Haftalardır ilk kez bugün çağrımızı dinlemiş olduklarını öğreneceksin. Başka bir şey daha söyleyeyim size: Bugün yapılmış olan şeyin peşinden gitmezsek, son olacaktır bu...”</p>

  <p>“Nihayet geleceği de söylemeye başladı,” dedi Jack Kardeş.</p>

  <p>“Mümkündür... Dilerim öyle olmaz ya!”</p>

  <p>“Tanrı’yla ilişkisi var,” dedi Tobitt. “Kara Tanrı’yla.”</p>

  <p>Ona baktım ve sırıttım. Gri gözleri vardı, irisleri çok genişti, çenesindeki kaslar kabarmıştı. Gardım bozmuştum, delicesine sallanıp duruyordu.</p>

  <p>“Ne Tanrı’yla, ne de senin karınla, Kardeş,” dedim. “İkisini de hiç görmedim. Ama buradaki insanların arasında çalıştım ben. Karından seni meyhanelere, berberlere, ufak, yoksul eğlence yerlerine, kiliselere götürmesini iste, Kardeş. Evet ve de kadın berberlerine, pazar günleri, saçlarını kıvırdıkları sırada. Hiçbir yere kaydedilmeyen tüm bir tarih konuşulur o zaman Kardeş. İnanmayacaksın ama doğru. Yoksul evlerin pencere altlarına götürmesini söyle ona, dur oralarda da konuşulanları dinle. Köşe başına çıkar onu, neler olup bittiğini söylesin sana? Anlayacaksın ki birçok kimse, kendilerini eyleme götüremediğimiz için kızgındır. Gördüklerim, duyduklarım, işittiklerim ve bildiklerim üzerinde nasıl inat ediyorsam, bunda da inat edeceğim.”</p>

  <p>“Hayır,” dedi Jack Kardeş ayağa fırlayarak, “sen Komite’nin kararlarında inat edeceksin. Yeteri kadar konuştuk bunu. Komite oluşturur senin kararlarını ve halkın yanlış hayallerine yersiz önem vermek onun işi değildir. Ne oldu senin disiplinine?”</p>

  <p>“Disiplin konusuna bir diyeceğim yok. Faydalı olmaya çalışıyorum ben. Komite’nin gözden kaçırdığını sandığım gerçekliğin bir parçasını göstermeye çalışıyorum. Bir tek gösteriyle.”</p>

  <p>“Komite böyle gösterilere karşı karar aldı,” dedi Jack Kardeş. “Böyle yöntemler artık geçerli değil.”</p>

  <p>Altımdan bir şey kayar gibi oldu, gözümün ucuyla salonun karanlık tarafındaki şeyler ilişti gözüme birden. “Ama hiç kimse görmedi mi bugün ne olduğunu?” dedim. “Neydi bu, bir düş mü? Bu kalabalığın geçerli olmayan ne yanı var?”</p>

  <p>“Böyle kalabalıklar yalnızca hammaddedir, programımıza göre şekillendirilmesi gereken hammaddelerden bir tanesi.”</p>

  <p>Masanın etrafına baktım ve başımı salladım. “Boşuna değilmiş bana hakaret etmeleri, bizleri kendilerine ihanet etmekle suçlamaları...”</p>

  <p>Ani bir hareket oldu.</p>

  <p>Jack Kardeş ileri fırlayarak bağırdı, “Tekrar et.”</p>

  <p>“Doğru, tekrar edeceğim; bu öğleden sonraya kadar, Kardeşlik Örgütü’nün kendilerine ihanet ettiğini söylemekteydiler. Ben, bana söyleneni söylüyorum size. Clifton Kardeş de bunun için ortadan kayboldu.”</p>

  <p>“Savunulamaz bir yalan bu,” dedi Jack Kardeş.</p>

  <p>Ve ağır ağır bakıyordum artık ona, eh, öyleyse, öyle olsun, diye düşünerek... “Bana öyle deme,” dedim yumuşak bir sesle. “Hiçbiriniz bir daha öyle demeyin bana. Size, ne işittiysem onu söyledim.” Elim cebimdeydi şimdi, Tarp Kardeş’in bilek zincirine geçmiş. Her birine teker teker baktım, kendimi tutmaya çalışarak; ama onun benden uzaklaştığını hissederek. Ses üstü bir hızla dönen bir atlı karıncaya binmişim gibi başım dönüyordu. Jack bana bakıyordu, gözlerinde yeni bir ilgi, ileriye doğru eğilmiş.</p>

  <p>“Evet, işittin demek bunu,” dedi. “Çok güzel, öyleyse şimdi de şunu işit: Biz politikamızı, sokaktaki adamın yanlış ve çocukça düşüncelerine göre şekillendirmiyoruz. Bizim işimiz onlara ne düşündüklerini sormak değil, ne düşüneceklerini söylemektir!”</p>

  <p>“Bunu sen söylüyorsun,” dedim, “ve bu, onlara senin söyleyebileceğin bir şeydir. Sahi, kimsiniz siz, büyük beyaz baba mı?”</p>

  <p>“Babaları değil, liderleri. Senin de liderin. Ve unutma bunu.”</p>

  <p>“Benim liderim, doğru; ama onlarla gerçek ilişkin nedir senin?”</p>

  <p>Kızıl saçları diken diken oldu. “Lider: Kardeşlik Örgütü’nün lideri olarak onların lideriyim ben.”</p>

  <p>“Ama emin misin onların büyük beyaz babaları olmadığına?” dedim, yakından gözetleyerek onu, o kızgın sessizliğin farkında ve ayaklarımı hızla altıma doğru çekerken parmaklarımın uçlarından bacaklarıma kadar yükselen ani gerilimi hissederek; “Seni Efendi Jack diye çağırsalar daha iyi olmaz mıydı?”</p>

  <p>“Buraya bak,” diye başladı söze, masanın üzerinden eğilmek için ayağa fırlayarak; benimle ışık arasına girip masanın kenarına yapışınca sandalyemi arka ayakları üzerinde yarım döndürdüm. Başparmaklarımın ucunda dengemi bularak ileri fırlamaya hazır durumdaydım; yabancı bir dille hızlı hızlı anlaşılmaz bir şeyler konuşuyor, havasızlıktan boğulur gibi oluyor, öksürüyor, başını sallıyordu. Birden onu üzerimde, ötekileriyse onun arkasında gördüm, yüzünden bir şey fırlar gibi oldu. Hayal içindesin, diye düşündüm, masanın üzerine bir şeyin sertçe çarptığını ve yuvarlandığını, onunsa hemen kolunu ileri fırlatarak iri bir bilye büyüklüğünde bir şeyi kaptığını ve “lap” diye bardağına attığını işiterek ve suyun sıçradığını, yağlı masanın üzerine damla damla saçıldığını görebildim. Oda dümdüz olmuş gibi görünüyordu. Onların üzerinde yüksek bir düzlüğe fırladım, sonra aşağı düştüm; sandalyenin bacakları döşemeye vurunca omurgamın ucunda bir sarsıntı hissettim. Atlı karınca hızlanmıştı, onun sesini duyuyor ama artık dinlemiyordum. Bardağa bakıyordum, ışığın nasıl aradan parladığına, masanın koyu renk damarlarına şeffaf, kıvrım kıvrım bir gölgenin vurduğuna bakıyordum, orda, bardağın dibinde bir göz yatıyordu. Cam bir göz. Işık çizgileriyle çarpılmış görünen ayran beyazlığında bir göz. Bir kuyunun karanlık sularından yüzüme dikilmiş bir göz. Sonra ona baktım, üzerime dikilmiş, salonun öteki karanlık yarısına düşen ışıkta vücut hatları daha da belirmiş.</p>

  <p>“...Disiplini kabul etmek zorundasın. Ya kararları kabul edersin ya da çıkar gidersin...”</p>

  <p>Bir hakarete uğramışlık duygusuyla yüzüne bakıyordum. Sol gözü çökmüştü; gözkapağının bir türlü kapanmadığı yerde çiğ, kırmızı bir çizgi görünüyordu; dik dik bakışları, gücünü yitirmişti. Yüzünden bardağa çevirdim gözlerimi, benim aklımı karıştırmak için bağırsaklarını dışarı döktü, diye düşünürken... Ötekilerse baştan beri biliyorlardı. Şaşırmadılar bile, Jack’in aşağı yukarı yürüyerek bağırdığının farkında, göze dikmiştim gözlerimi ben.</p>

  <p>“Kardeş, dinliyor musun beni?” Durdu, bir Tepegöz öfkesiyle beni süzüyordu. “Ne var?”</p>

  <p>Cevap veremeyerek yüzüne çevirdim bakışlarımı.</p>

  <p>O zaman anladı ve masaya yaklaştı, kötü kötü gülümseyerek, “Demek bu. Seni rahatsız ediyor bu, değil mi? Duygusal adamın birisin sen,” dedi, bardağı kaptı; gözü döndü bardağın içinde, şimdi bardağın halkalı tabanından yukardan aşağı beni gözlüyor gibiydi. Bardağı boş göz çukuru düzeyine kadar kaldırmış, döndürüyordu suyu içinde, bir yandan da bana gülümsüyordu. “Bilmiyor muydun bunu?”</p>

  <p>“Hayır, öğrenmek de istemiyorum.”</p>

  <p>Biri güldü.</p>

  <p>“Bak, bu senin ne zamandan beri bizimle oluğunu gösteriyor.” Bardağı aşağı indirdi. “Görev başında gözümü kaybettim. Ne dersin buna?” dedi, beni daha çok kızdıran bir gururla.</p>

  <p>“Siz onu gizli tuttukça metelik vermem onu nasıl kaybettiğinize.”</p>

  <p>“Çünkü sen özverinin anlamını değerlendiremezsin. Bir hedefe ulaşmam emredilmişti ve ulaştım ona. Anlıyor musun? Bunu başarmak için gözümü kaybetmem gerektiği halde...”</p>

  <p>Sanki bir liyakat madalyasıymış gibi bardağın içindeki gözü yukarda tutarak hayran hayran bakıyordu ona.</p>

  <p>“O hain Clifton’a benzemiyor pek, değil mi?” dedi Tobitt.</p>

  <p>Ötekilerin hoşlarına gitmişti bu.</p>

  <p>“Tamam,” dedim. “Tamam! Kahramanca bir hareketti. Dünyayı kurtardı, saklayın artık kanayan yarayı!”</p>

  <p>“Fazla değer verme ona!” dedi Jack, şimdi biraz daha sakin. “Kahramanlar ölenlerdir. Bu hiçbir şey değildi; geçtikten sonra. Disiplin konusunda ufak bir ders. Ve sen Kişisel Sorumluluk Kardeş, disiplin nedir bilir misin? Özveridir. <i>Özveri,</i> ÖZVERİ!”</p>

  <p>Bardağı masaya vurdu, elimin üstüne su sıçratarak. Bir yaprak gibi titriyordum. Disiplinin anlamı buymuş demek, diye düşünüyordum, özveri... Evet ve körlük; beni göremiyor o. Beni göremiyor bile. Boğmak üzere miyim onu? Bilmiyorum. Belki de göremiyor. Ben hâlâ bilmiyorum. Anlıyorsun! Disiplin özveridir. Evet ve de körlük. Evet. Ve gözümü yıldırmaya çalışırken benim, ben orada oturuyorum. Tamam, o Allah’ın belası kör cam gözüyle.. Nasıl anladığını göstermeli misin ona? Göstermemeli misin? Bilmemeli mi o? Haydi! Olmaz mı? Şuna bak; iyi işçilik, hiç noksansız bir taklit, canlı gibi duruyor... Mecbursun, değil mi? Belki de konuşmaya başladığı o acayip dili öğrendiği yerde anlamıştır onu. Yapmalısın, değil mi? Bilinmeyen dili konuştur ona, geleceğin dilini. Ne oluyor sana? Disiplin, öğrenmektir, öyle dememiş miydi? Öyle mi? Ayakta mıyım? Sen burada oturuyorsun, ya ben? Sen devam ediyorsun, ya ben? O öğreneceğini söylemişti o halde öğreniyorsun, öyleyse o onu her zaman gördü. O bir bilmece çözücüdür, göstermeliyiz ona, değil mi? İşte öyle sessiz oturmaktır yolu bunun ve öğren, boş ver göze, o ölüdür... Tamam artık bak ona, bak dönüyor, sol, sağ, kısa adımlarla sana doğru geliyor. Gör onu, sol, sağ! Kısa adımlarla sana doğru geliyor. Gör onu, sol, sağ! Tek gözlü diyakos. Tamam, tamam... Sol, sağ! Kısa bacaklı diyakos. Tamam! Yakala onu! Kısa, değişken diyalektik diyakos... Tamam. İşte bak öğreniyorsun... Kontrol altına al... Sabır... Evet...</p>

  <p>Sanki ilk kez gibi bir daha baktım ona; yüksek geniş bir alnı ve kapağını pek kabul etmeyecek kanlı bir göz çukuru olan adamdan ufacık bir çin horozu gördüm. Şimdi daha dikkatli bakıyordum ona, o kırmızı noktaların bir kısmı kayboluyordu yavaş yavaş, bir düşten yeni uyanıyormuş gibi hissediyordum kendimi. Attığım taşlar kendime dönmüştü.</p>

  <p>“Neler hissettiğini anlıyorum,” dedi, bir oyunda bir parçayı henüz bitirmiş ve tekrar normal sesiyle konuşmaya başlamış bir aktör gibi. “Kendimi ilk kez bu şekilde gördüğüm zamanı anımsıyorum, hoş değildi. Eskisine kavuşsam istemeyeceğimi de sanma.” Elini suya soktu, gözü aradı ve ben onun yarı küre şeklinde, yarı şekilsiz biçiminin iki parmağı arasında kaydığını, kırıp çıkmak için bir yol arar gibi bardağın içinde oraya buraya kaçtığını görebiliyordum. Sonra yakaladı, suyunu silkeleyerek ve üzerine üfleyerek odanın karanlık tarafına doğru gitti.</p>

  <p>“Ama kim bilir, Kardeşler,” dedi arkası dönük, “belki de biz işimizi başarıyla yaparsak yeni toplum bana canlı bir göz verecektir. Böyle bir şey hiç de fazla hayali değildir, epey zamandır gerçek gözümden uzak yaşıyorsam da... Saat kaç, sahi?”</p>

  <p>Ama ne çeşit bir toplum onun beni görmesini sağlayacak, diye düşündüm, Tobitt’in, “Altı on beş,” dediğini işiterek.</p>

  <p>“Öyleyse hemen gitmeliyiz, yolumuz uzak,” dedi. Gözünü yerine koymuştu şimdi, gülümsüyordu. “Nasıl?” diye sordu bana.</p>

  <p>Başımı salladım, çok yorgundum. Yalnızca başımı salladım.</p>

  <p>“İyi,” dedi. “İçtenlikle dilerim hiç başına gelmez senin. İçtenlikle.”</p>

  <p>“Eğer gelirse, belki göz uzmanınıza gönderirsiniz beni,” dedim, “o zaman başkalarının, beni görmediği gibi görmeyebilirim kendimi.”</p>

  <p>Garip garip baktı yüzüme, sonra güldü. “Görüyorsunuz, Kardeşler, şaka yapıyor. Tekrar kardeşçe hissediyor kendini. Ama olsun yine de, böyle şeylere ihtiyaç duymamanı dilerim. Bir ara git de Hambro’yu gör. Programı planlayacak ve talimatları verecek sana. Bugüne gelince, bırak her şey olduğu gibi kalsın. Ancak biz öyle yaparsak önemli olan bir gelişmedir. Yoksa unutulup gidecektir,” dedi ceketini giyerken. “Ve göreceksin ki en iyisi de budur. Kardeşlik, düzenli, uyumlu bir birlik halinde çalışmalıdır.”</p>

  <p>Ona baktım. Tekrar kokuları duymaya başlamıştım, bir banyo yapmalıydım. Ötekiler ayağa kalkmışlar kapıya doğru ilerliyorlardı şimdi. Kalktım, gömleğin sırtıma yapıştığını hissettim.</p>

  <p>“Son bir şey,” dedi Jack elini omzuma koyarak ve sakin sakin konuşarak. “O öfkene de dikkat et, bu da disiplindir. Kardeş, karşıtlarını fikirlerle, tartışma ustalığıyla alt etmesini öğren. Ötekisi düşmanlarımız içindir. Onlara sakla. Ve git de biraz dinlen.”</p>

  <p>Titremeye başlıyordum. Yüzü ilerliyor, geriliyor, ilerliyor geriliyor gibi görünüyordu. Başını salladı ve çirkin çirkin gülümsedi.</p>

  <p>“Neler hissettiğini biliyorum,” dedi. “Bütün o çabanın bir hiç uğruna olması çok kötü. Ama bu da kendi içinde bir disiplindir. Sana bugüne kadar öğrenmiş olduğum şeylerden söz ediyorum ve senden bir hayli de büyüğüm ben yaşça. İyi geceler.”</p>

  <p>Gözüne bakıyordum. Demek biliyor neler hissettiğimi. Sahi hangisiydi kör olan göz? “İyi geceler,” dedim.</p>

  <p>Tobitt dışında hepsi, “İyi geceler, Kardeş,” dediler.</p>

  <p>Gece olacak ama iyi olmayacak, diye düşündüm. Son bir kez daha “iyi geceler” diyerek birine.</p>

  <p>Gittiler, ceketimi aldım, gidip masama oturdum. Merdivenleri indiklerini, aşağıdaki kapıyı kapattıklarını duydum. Kötü bir güldürü seyretmiş gibi hissediyordum kendimi. Yalnız gerçekti ve ben yaşıyordum onu; tarihsel bakımdan anlamlı yaşayabileceğim tek yaşamdı bu. Eğer onu terk edersem hiçbir yerde olmazdı. Clifton kadar ölü ve anlamsız. Karanlıkta bebeği aradım cebimde ve masanın üzerine fırlattım. Öldüğü muhakkaktı, ölüsünden hiçbir şey çıkmazdı artık. Çöp bidonu karıştıranların bile işine yaramazdı. Çok beklemişti, her şey onun aleyhine dönmüştü. Zorla bir cenaze töreni yapılabilmişti. Hepsi bu kadar. Yalnızca birkaç gün meselesiydi. Ama kaçırmıştı o ve benim yapacağım hiçbir şey yoktu. Ama hiç olmazsa ölmüştü de kurtulmuştu.</p>

  <p>Gittikçe daha öfkelenerek ve buna karşı savaşarak bir süre oturdum orada. Ayrılamazdım. Savaşabilmek için ilişkiyi sürdürmeliydim. Ama hiçbir zaman aynı olmayacaktım. Hiçbir zaman. Bu geceden sonra hiçbir zaman aynı görünemezdim, ya da aynı şekilde hissedemezdim. Yalnız ne olacaktı, onu bilmiyordum; eskiden olduğum şeye geri dönemezdim -ki çok bir şey de değildi- ama eskiden olduğum şey olamayacak kadar çok şey kaybetmiştim. Bir parçam, Tod Clifton’la ölmüştü. Bu yüzden Hambro’yıı görecektim, ister değsin ister değmesin. Kalktım ve salona gittim. Bardak hâlâ masanın üzerindeydi; odanın ta öbür ucuna fırlattım, karanlıkta gümlediğini ve yuvarlandığını işittim. Sonra aşağıya indim.</p>
</body>
</html>