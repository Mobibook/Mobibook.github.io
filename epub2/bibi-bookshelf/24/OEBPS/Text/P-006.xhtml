<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Altı</h3>

  <p class="p1">Bulunduğum yerin altında uzanan çimenlik bayırdan aşağı, şimdi benden; bir ihmal yüzünden kendisini değerli ve esinleyici her şeyden uzağa, karanlık içine atmış olan benden çok uzakta, bana yabancı ve her birinin gölgesi benimkinden çok üstün erkek öğrenciler yatakhanelerine doğru gidiyorlardı. Birlikte bir şarkı tutturmuş bir grubun geçişini dinledim. Fırında hazırlanmakta olan taze ekmek kokusu geldi burnuma. Kahvaltıların güzel, beyaz ekmeği; daha sonra odamda memlekette gelen böğürtlen reçeliyle yerim diye çoğu kez cebime attığım, ucundan sarı yağlar damlayan çörekler.</p>

  <p>Kız yatakhanelerinde, binanın yanlarına görünmeyen ellerin attığı ışıklı tohumlar patlarmış gibi ışıklar görülmeye başladı. Birçok araba geldi geçti. Evleri kasabada olan bir kadın grubunun yaklaştığını gördüm. Birisinin elinde, kör bir insan gibi zaman zaman hafifçe yere vurduğu bir baston vardı. Konuşmalarından parçalar bana kadar geliyordu. Barbee’nin konuşmasını tartışıyorlardı heyecanlı heyecanlı, Kurucu’nun günlerini anımsıyorlardı, titrek sesleri dalgalanıyor, onun hikâyesini süslüyordu. Sonra, etrafı ağaçlıklı yolun altında tanıdık Kadillak’ın yaklaştığını gördüm ve birden paniğe kapılarak binaya girdim. Daha iki adım atmamıştım ki geriye döndüm ve dışarı, gecenin karanlığına kaçtım. Dr. Bledsoe’yla şu anda yüz yüze gelemezdim. Araba yolundan yukarıya doğru giden bir grup oğlanın arkalarına indiğimde açıkça titriyordum. Bir şey tartışıyorlardı heyecanlı heyecanlı; ama onları dinleyemeyecek kadar sarsılmıştım; gölgelerinin arkasından gittim yalnızca, sokak lambalarının ışığı altında cilalı ayakkabılarının donuk parıldayışına bakarak. Dr. Bledsoe’ya ne söyleyeceğimi hazırlamaya çalışıyordum. Oğlanlar kendi binalarına dönmüş olmalıydılar; çünkü kendimi birden kampusun dışında, anacaddeden aşağı inerken buldum; döndüm ve binaya doğru koştum.</p>

  <p>İçeri girdiğimde mavi kenarlı bir mendille boynunu siliyordu. Sıkılmış yumruklarını önündeki lambada ileriye doğru uzatırken masa lambasından gözlüğüne düşen gölge, geniş yüzünün yarısını karanlıkta bırakıyordu. İkircikli duruyordum kapıda; Kurucu’nun zamanından kalma hatıralar olan eski ağır mobilyaları, çerçeveli portreleri, duvarlara savaş hatıraları ya da hanedan işaretleri gibi asılmış başkanların, sanayicilerin, güçlü insanların kabartma plakalarını daha yeni görüyordum.</p>

  <p>Yarı karanlık içinde, “İçeri gir” dedi. O zaman kımıldadığını ve başını öne doğru eğdiğini gördüm; ateş gibiydi gözleri.</p>

  <p>Sessiz sedasız, dengemi yitirterek bana, şaka ediyormuş gibi yumuşakça başladı söze.</p>

  <p>“Oğlum” dedi. “Anlıyorum ki, Bay Norton’u o yasak bölgeye götürmekle kalmamış, o batakhaneye, Altın Gün’e de sokmuşsun.”</p>

  <p>Bir cümleydi bu, bir soru değil. Bir şey söylemedim; aynı uzun yumuşak bakışlarla bana bakıyordu. Onu yumuşatmak için Barbee mi yardım etmişti Bay Norton’a?</p>

  <p>“Hayır,” dedi, “onu yasak yere götürmek yetmezdi, tam bir tur yaptırmak, her şeyi bir tamam göstermek zorundaydın ona. Öyle değil mi?”</p>

  <p>“Hayır, efendim... Demek istiyorum ki, hastaydı, efendim,” dedim. “Biraz viskiye ihtiyacı vardı...”</p>

  <p>“Ve onu götürecek, bildiğin tek yer orasıydı,” dedi. “Yani oraya onun sağlığını düşünerek gittiniz...”</p>

  <p>“Evet, efendim...”</p>

  <p>“Ve bu kadar da değil,” dedi, hem alay eden hem de hayret eden bir sesle. “Onu dışarıya çıkardın ve sofada, taraçada, hayatta -şimdilerde ne diyorlarsa işte orada- oturttun onu ve o yüksek sınıfa tanıttın!”</p>

  <p>“Yüksek sınıf mı?” Kızdım, kaşlarımı çattım. “Yo; ama o istedi durmamı, efendim. Başka ne yapabilirdim?..”</p>

  <p>“Tabii, tabii,” dedi.</p>

  <p>“Kulübeleri görmek istedi, efendim. Hâlâ böyle kulübeler kalmasına şaşmıştı.”</p>

  <p>“Tabii sen de durdun,” dedi başını yeniden eğerek.</p>

  <p>“Evet, efendim.”</p>

  <p>“Evet, tabii kulübe hemen açıldı, hayat hikâyesini, bütün o güzel dedikoduları anlattı ona?”</p>

  <p>Açıklamaya çalıştım.</p>

  <p>“Çocuğum,” diye parladı, “kendine gel! Önce o yolda ne işin vardı? Direksiyondaki sen değil miydin?”</p>

  <p>“Evet, efendim...”</p>

  <p>“Öyleyse? Ona göstereceğin yeteri kadar güzel ev, o evlere giden araba yolları olsun diye kimlerin önünde eğilmedik, kimlere yalvarmadık, dilenmedik, yalan söylemedik, ha! Bir beyazın bin millik yoldan, ta New York’tan, Boston’dan, Philadelphia’dan sırf sen ona pis, sefil bir mahalleyi gösteresin diye geleceğini mi sandın? Durma orda öyle, bir şey söyle!”</p>

  <p>“Ama ben yalnızca arabayı kullanıyordum, efendim. Orada yalnız o emrettiği için durdum...”</p>

  <p>“Sana emretti ha?” dedi. “Sana <i>emretti.</i> Allah kahretsin, beyazlar hep emir verir, onların âdetidir bu. Niye bir bahane bulmadın? Oradaki insanların hastalıklı olduklarını -ne bileyim, çiçeğe yakalanmış olduklarını- söyleyemez miydin, ya da başka bir kulübe seçemez miydin? Niye o Trueblood’ın kulübesi? Oğlum, Allah, Allah! Sen zencisin, Güney’de yaşıyorsun; yalan söylemesini unuttun mu yoksa?”</p>

  <p>“Yalan mı, efendim? Ona yalan söylemek, bir mütevelliye yalan söylemek mi, efendim? Ben?”</p>

  <p>Üzülmüş gibi başını salladı. “Ben de kafası çalışan bir çocuk seçtim sanıyordum,” dedi. “Okulu tehlikeye atmakta olduğunu bilmiyor muydun?”</p>

  <p>“Fakat ben yalnızca onu hoşnut etmeye çalışıyordum...”</p>

  <p>“Onu <i>hoşnut</i> etmek ha? Sen de bir kolej öğrencisisin, ha? Pamuk tarlalarındaki en sersem zenci piçi bile bilir ki, bir beyazı hoşnut etmenin yolu ona yalan söylemektir be! Nasıl eğitim görüyorsun burada sen? Sahi, kim söyledi sana onu oraya götürmeni?” dedi.</p>

  <p>“O söyledi, efendim. Kimse değil.”</p>

  <p>“Yalan söyleme bana!”</p>

  <p>“Doğrusu bu, efendim.”</p>

  <p>“Bak, sana söylüyorum, kim teklif etti önce?”</p>

  <p>“Yemin ederim, efendim. Kimse söylemedi.”</p>

  <p>“Araboğlu, yalan söylemenin zamanı değil şimdi. Beyaz değilim ben. Gerçeği söyle bana!”</p>

  <p>Yüzüme bir tokat vurmuştu sanki. Masanın öbür yanından dik dik bakıyordum ona, bana <i>böyle</i> desin O... diye düşünerek.</p>

  <p>“Cevap ver bana, çocuk!”</p>

  <p><i>Demek öyle,</i> diye düşündüm, iki gözünün arasında bir damarın attığını görerek ve düşünerek. <i>Bana Araboğlu desin o?</i></p>

  <p>“Yalan söylemem ben, efendim,” dedim.</p>

  <p>“Peki o konuştuğunuz hasta kimdi?”</p>

  <p>“Daha önce hiç görmedim, efendim.”</p>

  <p>“Ne söylüyordu?”</p>

  <p>“Hepsini hatırlamıyorum,” diye mırıldandım. “Saçmalıyordu adam.”</p>

  <p>“Ağzını aç, ne dedi?”</p>

  <p>“Fransa’da yaşamış, kendisinin büyük bir doktor olduğunu sanıyor.”</p>

  <p>“Devam et.”</p>

  <p>“Benim, beyazın haklı olduğuna inandığımı söyledi,” dedim.</p>

  <p>“Ne?” Birdenbire, karanlık bir suyun yüzü gibi seğirdi, kırıştı yüzü. “Demek inanıyorsun, öyle mi?” diye sordu Dr. Bledsoe, pis pis gülüşünü gizlemeye çalışarak. “Öyle değil mi?”</p>

  <p>Cevap vermedim, <i>siz, siz...</i> ya siz diye düşünerek.</p>

  <p>“Kimdi o, daha önce hiç görmüş müydün onu?”</p>

  <p>“Hayır efendim, görmemiştim.”</p>

  <p>“Kuzeyli miydi, Güneyli mi?”</p>

  <p>“Bilmiyorum efendim.”</p>

  <p>Masaya vurdu. “Zenciler Koleji ha! Kuruluşu yarım yüzyıldan daha çok zaman almış olan bir kuruluşu yarım saat içinde yıkmaktan başka ne bilirsin sen, çocuk? Kuzeyli gibi mi, yoksa Güneyli gibi mi konuşuyordu?”</p>

  <p>“Bir beyaz gibi konuşuyordu,” dedim, “yalnız sesi Güneyli’ye benziyordu, bizden biri gibi...”</p>

  <p>“Araştırmalıyım onu,” dedi. “Böyle bir zencinin kilit altında olması gerek.”</p>

  <p>Kampusun öteki ucundan bir saat çeyreği vurdu; içimde bir şey susturdu saatin sesini. Umutsuzca ona doğru döndüm. “Dr. Bledsoe, çok özür dilerim. Oraya gitmek niyetim yoktu; ama önüne geçemedim olanların. Bay Norton, nasıl olduğunu anlar...”</p>

  <p>“Beni dinle, çocuğum,” dedi. “Norton başka insan, ben başka; o inandığını sansa bile ben bilirim inanmamıştır! Senin kötü kararın bu okula ölçüsüz zarar vermiştir. Irkımızı yükselteceğine, yerin dibine batırdın.”</p>

  <p>Akla gelebilecek en kötü suçu işlemişim gibi bakıyordu bana. “Böyle bir şeye göz yumamayacağımızı bilmiyor musun? En iyi beyaz dostlarımızdan birine, senin kaderini değiştirebilecek bir insana hizmet etme fırsatını verdim sana ben. Buna karşılık, sen bütün ırkımızı çamura sürükledin!”</p>

  <p>Birden, bir kağıt yığınının altındaki bir şeye uzandı; kölelik günlerinden kalma bir bilek zinciriydi bu, övünerek, “İlerlememizin bir sembolü,” derdi buna.</p>

  <p>“Cezanı çekmelisin, oğlum,” dedi. “Bunun şayeti, şu’su, bu’su yok.”</p>

  <p>“Ama Bay Norton’a söz vermiştiniz...”</p>

  <p>“Dikilip durma orada da şu anda ne bildiğimi de söyle bari. Ne demiş olursam olayım, bu kuruluşun başı olarak, bunun böyle geçiştirilmesine izin veremem. Çocuk, kovuyorum seni!”</p>

  <p>Elindeki madeni şey masaya çarptığı sırada olmuş olmalıydı bu; çünkü birden ona doğru eğilmiş öfkeyle bağırıyor buldum kendimi.</p>

  <p>“Ona söyleyeceğim,” dedim “Bay Norton’a gideceğim ve söyleyeceğim. İkimize de yalan söylediniz...”</p>

  <p>“Ne?” dedi. “Beni tehdit etmeye kalkıyorsun... hem de benim büromda?”</p>

  <p>“Söyleyeceğim ona,” diye haykırıyordum. “Herkese söyleyeceğim. Mücadele edeceğim sizinle. Yemin ediyorum, mücadele edeceğim!”</p>

  <p>“Peki,” dedi yerine oturarak, “peki, hay kör şeytan!”</p>

  <p>Bir an baştan aşağa baktı bana ve başının tekrar gölgeye çekildiğini gördüm, öfke çığlığı gibi yüksek, ince bir ses duydum; sonra yüzü tekrar ileriye doğru çıktı ve gülerken gördüm onu. Bir an baktım yüzüne, sonra geriye döndüm ve kapıya yürüdüm; arkamdan telaşla, “Bekle, bekle,” dediğini duydum.</p>

  <p>Döndüm. Bir an soluk almak için durdu, gözyaşları yüzünden aşağı boşalırken başını elleriyle tutuyordu.</p>

  <p>Gözlüğünü çıkarıp gözlerini silerken, “Haydi gel,” dedi. “Gel oğlum,” dedi yatışmış, avunmuş bir sesle. Gizli bir örgütün kardeşliğe kabul töreninden geçmiş gibiydim sanki, geri dönmüş buldum kendimi; hâlâ acıyla gülerek yüzüme bakıyordu. Gözlerim yanıyordu.</p>

  <p>“Çocuğum, delisin sen,” dedi. “Sizin beyazlar hiçbir şey öğretmemiş sana; aklın da ortada bıraktı seni. Ne oldu size böyle genç zenciler? Burada işlerin nasıl yürüdüğünü anladınız artık sanıyordum. Ama sen işlerin nasıl olduğuyla <i>nasıl olması</i> gerektiği arasıdaki farkı bile bilmiyorsun. Tanrım,” nefes aldı, “nereye gidiyor ırkımız? Bak çocuğum, istediğin kimseye söyleyebilirsin; otur şuraya... Oturun, efendim, oturun dedim ya!”</p>

  <p>İstemeyerek oturdum, kızgınlıkla büyülenme arasında paramparça, baş eğdiğim için kendimden nefret ederek.</p>

  <p>“Canının istediğine söyle,” dedi. “Vız gelir bana. Sana engel olmak için serçe parmağımı bile oynatmam. Çünkü kimseye hiçbir şey borçlu değilim, oğlum. Kime, zencilere mi? Zenciler idare etmiyor bu okulu, birçok şey gibi bunu da mı öğrenmedin daha? Hayır efendim, bu okulu onlar idare etmiyorlar, ne de beyazlar. Doğru, <i>destekliyorlar;</i> ama <i>ben</i> idare ediyorum. Ben, büyük ve karayım ve gerektiğinde herhangi bir koca kafalı zenci kadar yüksek sesle, “Evet, efendi,” derim; ama yine de kral benim burada. Dışardan nasıl görünürse görünsün aldırmıyorum. Kuvvetin gösteriye ihtiyacı yoktur. Kuvvet güvenlidir, kendine inandırır, kendiliğinden başlar ve durur, kendi kendini coşturur ve kendisi karar verir kendi hakkında. Sahip olduğun zaman tanırsın onu. Zenciler gülüşsün, palavracılar alay etsin, zararı yok! Gerçeği budur, oğlum. Bir yerde benim bile hoşnut etmeye çalıştığım, çalışır göründüğüm tek kişi, <i>kodaman</i> beyazlardır; ama bunları bile onların beni idare ettiklerinden daha çok idare ederim. Burası bir kudret örgütüdür ve bütün dizginleri de ben elimde tutarım. Aklından çıkarma bunu. Sen bana saldırırken, kudrete, zengin beyazların kudretine, milletin kudretine, ki hükümet demektir bu, ona saldırıyorsun demektir!”</p>

  <p>Söylediklerinin içime işlemesi için bir an durdu; bense miskin ve şiddetli bir alçalış duygusuyla bekliyordum.</p>

  <p>“Ve sana, sizin toplumbilim öğretmenlerinizin söylemeye korktuğu bir şey söyleyeyim,” dedi. “Bunun gibi okulları çekip çevirecek benim gibi adamlar olmasaydı, Güney olmazdı. Ne de Kuzey. Hayır, ülke de olmazdı. Bunu da aklından çıkarma oğlum.” Güldü. “Bütün o yaptığım konuşmalara ve çalışmama bakıp bir şeyler anladığını sanıyordum. Ama sen... Pekâlâ, git. Norton’u gör. Onun da senin cezalandırılmanı istediğini anlayacaksın; bilmeyebilir bunu o, ama ister. Çünkü onun yararı için en iyi şeyin ne olduğunu benim bildiğimi bilir. Sen, eğitilmiş budala zencinin birisin, oğul. O beyazların gazeteleri, dergileri, radyoları, sözcüleri vardır kendi fikirlerini yayacak. Dünyanın bir yalan söylemesini istiyorlarsa, onu o kadar güzel söylerler ki, gerçek olur o ve ben onlara senin yalan söylediğini söylersem, sen gerçeği söylediğini ispat etsen bile onlar bütün dünyaya yayarlar senin yalan söylediğini. Çünkü onların duymak istedikleri cinsten bir yalandır bu...”</p>

  <p>İnce, tiz gülüşünü duydum yeniden. “Sen hiç kimse değilsin, oğul. Sen yoksun; göremiyor musun bunu? Beyazlar herkese ne düşüneceklerini kendileri söylerler, benim gibi adamlar hariç. Ben <i>onlara</i> söylerim; benim yaşamımdır bu, bildiğim şeyler hakkında ne düşüneceklerini, nasıl düşüneceklerini beyazlara söylemek. Sarsıyor seni, şaşırtıyor, değil mi? Ama, öyle işte. Pis bir iş, ben de hoşlanmıyorum her zaman. Ama beni dinle: Ben koymadım bu kuralı, değiştiremem de, bunu biliyorum. Ama onun için de yerimi yaptım ben ve bu yerde kalabilmek için gerekirse memleketteki zencilerin her birini bir ağaca astırırım sabahleyin.”</p>

  <p>Güzümün içine bakıyordu şimdi, sesi heyecanlı ve içten; benim ne inanabildiğim ne de yadsıyabildiğim bir sır verirmiş, fantastik bir şey açığa vuruyormuş gibi. Sırtımdan soğuk ter damlaları bir buz yavaşlığıyla aşağı doğru akıyordu.</p>

  <p>“Doğru söylüyorum, oğul,” dedi. “Bulunduğum yere ulaşabilmem için kuvvetli olmak ve amacımı iyi bilmek zorundaydım. Beklemek, plan kurmak ve etrafı yalamak zorundaydım... Evet, zenci gibi davranmak zorundaydım!” dedi ateşli bir “evet!” daha ekleyerek.</p>

  <p>“Buna değip değmediği üzerinde durmuyorum bile; ama şimdi buradayım ve burada kalmak istiyorum; yarışmayı, oyunu kazandıktan sonra ödülü alırsın ve saklarsın, korursun; yapacak başka şey yoktur.” Omuzlarını silkti. “İnsan, yerini kazanarak yaşlanır, oğul. Neyse sen yine de devam et, git hikâyeni anlat; gerçeğini benim gerçeğimin karşısına çıkart; çünkü sana söylediklerim gerçek şeylerdir, apaçık gerçektir. Dene, sına... Ben <i>ilk başladığımda</i> genç bir delikanlıydım...”</p>

  <p>Ama artık dinlemiyordum, sözlerin insanı iğrendirici denizi içinde yüzer gibi görünen gözlüğünün madeni kenarlarında ışığın oynayışından başka bir şey de görmüyordum. Gerçek, gerçek, neydi gerçek? Tanıdığım hiç kimse, hatta kendi anam bile, anlatmaya çalışsam inanmazdı bana. Yarın ben de inanmam, diye düşündüm, ben bile... Umutsuzca, masanın tahtasının damarlarına daldım, gittim, sonra başının ötesinde, koltuğunun arkasındaki iki kulplu içki kâselerinin bulunduğu dolaba diktim gözlerimi. Dolabın üstünde Kurucu’nun bir portresi hiç renk vermeksizin duruyordu.</p>

  <p>“Hii, hii!” Bledsoe gülüyordu. “Kolların benimle dövüşemeyecek kadar kısa oğul. Ve ben yıllardır genç bir zenciyi gerçekten yere sermek zorunda kalmamıştım. Hayır,” dedi ayağa kalkarak, “her zaman oldukları gibi fazla kabarmamışlardı karşımda.”</p>

  <p>Bu kez kımıldayamaz olmuştum; midem düğüm düğüm olmuştu, böbreklerim ağrıyordu. Bacaklarım benim değildi sanki, uyuşmuştu. Üç yıldır kendimi bir adam olarak düşünmüştüm, şimdiyse söylediği bir iki söz, bir süt çocuğu kadar çaresiz duruma düşürmüştü beni. Yerimden kalkmaya çalıştım. Havaya para atmak üzere olan bir insan gibi yüzüme bakarak, “Dur, bir dakika bekle,” dedi. “Senin zekânı severim oğul. Mücadelecisin, hoşuma gidiyor bu; yalnız yargılama gücün yok, bu da mahvedebilir seni. İşte bunun için cezalandırmam gerek seni, <i>oğul.</i> Neler hissettiğini de biliyorum. Küçük düşeceğin için memlekete dönmek istemiyorsun, anlıyorum bunu; çünkü şeref hakkında karanlık, belirsiz düşüncelerin var. O kadar engel olmaya çalışmama rağmen, o gösterişli ama bomboş öğretmenlerle, o Kuzey’de eğitim görmüş idealistlerle sızıyor buraya böyle düşünceler. Evet, senin de beyazlardan arkan var ve onların yüzüne nasıl bakarım, diye düşünüyorsun; çünkü bir zenci için beyazlardan hakaret görmekten daha ağır bir şey yoktur. Bütün bunları da biliyorum; senin doktorun da azarlanmış, küçük görülmüş, her bir şeyi görmüştür. Sadece şarkısını <i>söylemiyorum</i> onun kilisede, <i>biliyorum</i> da. Ama zamanla geçer bunlar; budalaca ve pahalı bir şeydir bu, adamın sırtına yük olur. Bırak beyazlar düşünsün gururu ve şerefi; sen nerede olduğunu öğren, güçlü ve etkileyici olmaya bak sen, güçlü ve etkili kimselerle tanışmaya bak. Sonra karanlıkta kal ve kullan onu!”</p>

  <p>Daha ne kadar duracağım burada, benimle alay etmesine daha ne kadar izin vereceğim, diye düşündüm, sandalyenin arkalığına dayanarak, daha ne kadar?</p>

  <p>“Sen, sinirli küçük bir kavgacısın, oğul,” dedi. “Irkımızın ise iyi, zeki, gözü açık savaşçılara ihtiyacı var. Bunun için sana yardım elimi uzatacağım. Sağ elimle şamarladıktan sonra seni, sol elimi uzattığımı hissedeceksin belki; benim sağ eliyle yol gösterecek bir insan olduğumu sanıyorsan, ki hiç de öyle birisi değilim. Ama olsun, ya tut bu eli, ya da git. Bu yaz New York’a gitmeni ve gururunu kurtarmanı istiyorum senin; para da biriktirirsin. Oraya gider ve gelecek yılın okul masraflarını kazanırsın, anladın mı?”</p>

  <p>Konuşamadan, içimde hiddet fırtınaları eserken, onunla pazarlık etmeye, söylediklerini daha önce söylediklerine uydurmaya çalışarak başımı salladım...</p>

  <p>“Sana iş bulmanda yardım edecek, okulumuzun dostlarına verilmek üzere mektuplar vereceğim,” dedi. “Fakat bu kez kafanı kullan, gözünü aç, etrafına uymaya çalış! O zaman, becerebilirsen, kim bilir... kim bilir... her şey sana bağlı.”</p>

  <p>Orada, upuzun, kara ve yusyuvarlak gözlü ve kocaman durarak sustu.</p>

  <p>Sert ve resmi bir tonda, “Hepsi bu kadar delikanlı,” dedi. “İşlerini yoluna koymak için iki gün, sana.”</p>

  <p>“İki gün mü?”</p>

  <p>“İki gün!”</p>

  <p>Merdivenlerden indim ve ağaçlardan ipler gibi sarkan mor salkımların altından geçerken içimdeki acıdan iki büklüm, karanlık yola daldım. İçim dışıma çıkıyordu; bir an durunca bu ağrı, yukarıda birbirine karışarak bir kemer yapan serin ağaçların arasından, hızla dönen iki yüzlü bir ay gördüm. Gözlerim iyi görmüyordu. Yolumun üzerine çıkıyor görünen ağaçlara ve lamba direklerine çarpmamak için bir elimle gözümün birini kapayarak odama yöneldim. Gece olduğu için durumu kimse göremeyeceğinden ötürü şükrederek kusacak gibi devam ettim yoluma. Midem kazınıyordu. Kampusun sessizliği içinde bir yerlerden akortsuz bir piyanonun çaldığı, gitar için yazılmış, eski bir blues’un sesi tembel, uyuşuk bir dalga gibi, ovada tek başına ilerleyen bir trenin yankılanan düdüğü gibi bana kadar geliyordu; kafam yine bir şeye, bu kez bir ağaca gitti, çiçek açmış sarmaşıkların üzerinde dağıldığını hissettim müziğin.</p>

  <p>Tekrar hareket ettiğimde başım bir çember içinde dönmeye başladı. Günün olayları gözümün önünden bir bir tekrar geçti. Trueblood, Bay Norton, Dr. Bledsoe ve Altın Gün; delicesine, gerçek üstü bir dönüşle geçti kafamdan. Gözümü tutarak ve günün olaylarını geriye itmeye çalışarak patikada duruyordum; ama her defasında Dr. Bledsoe’nun kararma gelip takılıyordum. Hâlâ yankılanıyordu kafamda; gerçekti ve sondu. Olanlarda sorumluluk payım ne olursa olsun, bunun hesabını vereceğimi biliyordum, koyulacağımı biliyordum; aynı düşünce sivri uçlu bir bıçak gibi saplandı içime. İlerdeki etkilerinin ne olacağını düşünmeye çalışarak, başarılarımı kıskananların duyacakları sevinci, ana-babamın utancını ve düş kırıklığını hayal ederek, ay ışığının aydınlattığı yolda duruyordum. Yüzkaramı, ayıbımı unutturamazdım hiçbir zaman. Beyaz arkadaşlarım nefret edeceklerdi; güçlü, kudretli beyazlardan arkası olmayanların üzerinde öylece asılı duran korkuyu anımsadım.</p>

  <p>Nasıl gelmişti bunlar başıma? Önümde açılan yolda sapmaksızın yürümüştüm, benden umulduğu gibi olmaya çalışmıştım, yapmamı bekledikleri şeyleri eksiksiz yapmıştım; ama beklenen ödülü kazanacağım yerde, işte sendeliyordum şimdi, çarpıtılmış görüşümün yolumun üzerine getirip koyduğu tanıdık şeylere çarpıp beynim dağılmasın diye gözlerimden birini tutuyordum umutsuzca. Ve büyükbabamın, beni daha da çıldırtmak için muzaffer bir edayla karanlıklardan sırıtarak etrafımda dolaşıp durduğunu hissettim birden. Dayanamazdım artık buna. Çünkü, acıma ve kızgınlığıma rağmen, başka türlü bir yaşam tarzı bilmiyordum; benim gibi kimseler için başka türlü bir başarı şeklinin mümkün olmadığını biliyordum. O varlığın öylesine bir parçasıydım ki, önünde sonunda uzlaşmak zorundaydım onunla. Ya buydu doğrusu, ya da büyükbabamın hakkı vardı. Ama imkansızdı bu; çünkü hâlâ suçsuz olduğuma inanmama rağmen Trueblood’ın ve Altın Gün’ün dünyasıyla devamlı olarak karşı karşıya kalmanın tek değişkeni, olanlardan dolayı sorumluluğumu kabul etmekti. Her nasılsa, kanunları çiğnemiş olduğuma ve bu yüzden de cezaya katlanmam gerektiğine inandırdım kendimi. Dr. Bledsoe haklı, dedim kendi kendime, haklı; okul ve onun temsil ettiği her şey korunmalıdır. Başka türlüsü olamazdı; ne kadar acı çekersem çekeyim, günahımı mümkün olduğu kadar çabuk ödemeli ve geleceğimi kurmaya dönmeliydim yeniden...</p>

  <p>Odama dönünce biriktirdiğim paramı saydım; elli dolar kadardı ve New York’a mümkün olduğu kadar erken gitmeye karar verdim. Dr. Bledsoe, iş bulmamda bana yardım etme kararından dönmezse, misafirhanede oda ve yiyecek paramı ödemeye yeterdi bu para: Yaz tatilleri boyunca orada kalmış olan arkadaşlardan öğrenmiştim. Sabahleyin hareket edecektim.</p>

  <p>Oda arkadaşım rüyasında haberi olmadan gülerken, bir şeyler mırıldanarak eşyalarımı topladım.</p>

  <p>Ertesi sabah boru çalmadan kalktım ve Dr. Bledsoe göründüğünde yazıhanesinin önünde oturmuş onu bekliyordum. Mavi serj elbisesinin ceketinin önü açıktı, sessiz sessiz bana doğru gelirken iki yelek cebinin arasından sarkan ağır bir altın zinciri açıkta bırakıyordu. Beni görmemiş gibi yanımdan geçti. Sonra yazıhanenin kapısına varınca, “Hakkında kararımı değiştirmedim, çocuğum. Değiştirmeye de niyetim yok!” dedi.</p>

  <p>“Ah, onun için gelmedim, efendim,” dedim. Birden döndü, yukarıdan aşağı soran gözlerle garip garip bana baktı.</p>

  <p>“Çok iyi, sen bunu anladıktan sonra. İçeri gir de anlat derdini. Yapacak işim var benim.”</p>

  <p>Fötr şapkasını eski bir pirinç askılığa asışını seyrederken masasının önünde bekliyordum. Sonra, parmaklarıyla bir kafes yaparak önünde ve başlamam için başını sallayarak karşıma oturdu.</p>

  <p>Gözlerim yanıyor, sesim bir tuhaf çıkıyordu. “Bu sabah gitmek istiyorum efendim,” dedim.</p>

  <p>Hayretle baktı. “Neden bu sabah?” dedi. “Yarına kadar zaman vermiştim sana. Neden bu acele?”</p>

  <p>“Acele değil, efendim. Nasıl olsa gideceğime göre bir an önce yola çıkmak istiyorum. Yarma kadar kalmak hiçbir şeyi değiştirmez...”</p>

  <p>“Hayır, değiştirmez,” dedi, “İyi akıl bu, ben de izin veriyorum. Başka?”</p>

  <p>“Hepsi bu kadar efendim; yalnız yaptığım şeyden ötürü üzgün olduğumu ve kimseye gücenmediğimi söylemek istiyorum. İsteyerek yapmadım ama yine de cezama razıyım.”</p>

  <p>Parmak uçlarını birbirine dokundurdu, kalın parmaklar titizce birbirini buldu; yüzü ifadesizdi. “Uygun bir davranış,” dedi. “Yani, daha da kötü olmaya niyetin yok, öyle mi?”</p>

  <p>“Evet efendim.”</p>

  <p>“Evet, öğrenmeye başladığını görüyorum. İyi bu. Bizim halkımızın yapması gereken iki şey, hareketlerinin sorumluluğunu kabul etmek ve daha kötü olmaktan sakınmaktır.” Kilisede yaptığı konuşmalardaki inançla yükseldi sesi. “Oğul, daha da kötüleşmezsen, hiçbir şey önleyemez başarını. Unutma bunu.”</p>

  <p>“Unutmam, efendim” dedim. Boğazıma bir şey saplandı ve iş meselesini kendisi açar diye bekledim.</p>

  <p>Oysa o sabırsızca yüzüme baktı ve “Eee? Yapacak işim var benim. Benden izin çıktı,” dedi.</p>

  <p>“Şey efendim, sizden bir lütufta bulunmanızı rica edecektim...”</p>

  <p>“Lütuf mu?” dedi kurnazca. “Bak, bu başka bir sorun. Nasıl bir lütuf?”</p>

  <p>“Büyük bir şey değil, efendim. Bana iş verecek mütevellilerden bazılarını görmemi sağlayacağınızı söylemiştiniz. Ne iş olursa yaparım.”</p>

  <p>“Ha, evet,” dedi, “evet, tabii.”</p>

  <p>Bir an düşünür gibi durdu, gözleriyle masanın üzerindeki eşyaları inceleyerek. Sonra işaret parmağıyla prangaya hafifçe dokunarak, “Pekâlâ,” dedi. “Ne zaman ayrılmak istiyorsun?”</p>

  <p>“İlk otobüsle, efendim, mümkün olursa.”</p>

  <p>“Eşyalarını topladın mı?”</p>

  <p>“Evet efendim.”</p>

  <p>“Çok güzel. Git çantalarını al, yarım saat içinde buraya dön. Sekreterim, okulumuzun birçok dostuna yazılmış mektuplar verecek sana. Onlardan herhangi biri işini görür senin.”</p>

  <p>“Teşekkür ederim, efendim. Çok teşekkür ederim,” dedim. O ayakta dururken.</p>

  <p>“Bir şey değil,” dedi. “Okul, kendi adamlarını gözetir. Yalnız bir şey daha var. Bu mektuplar mühürlenmiş olacak; yardım istiyorsan açma onları. Beyazlar böyle şeylerde çok titizdirler. Mektuplar seni onlara tanıtacak ve sana iş bulmalarını rica edecek. Elimden geleni yapacağım senin için ve de onları açman gereksiz, anladın mı?”</p>

  <p>“Ah, onları açmak nasıl aklıma gelir, efendim?” dedim.</p>

  <p>“Pekâlâ, sen dönene kadar kızda olacak mektuplar. Peki ya anan baban, onlara haber verdin mi?”</p>

  <p>“Hayır efendim, kovulduğumu söylersem çok kötü olur onlar için, bu yüzen oraya vardıktan ve işe girdikten sonra yazacağım onlara...”</p>

  <p>“Anlıyorum. Belki de en iyisi bu.”</p>

  <p>“Ahh. Allahaısmarladık, efendim” dedim elimi uzatarak.</p>

  <p>“Güle güle,” dedi. Eli kocaman ve acayip şekilde yumuşaktı.</p>

  <p>Ben ayrılmak için dönerken bir zile bastı. Ben kapıdan çıkarken sekreteri bana sürtünerek içeriye girdi.</p>

  <p>Döndüğümde mektuplar beni bekliyordu; yedi tane, etkileyici isimlere yazılmış. Bay Norton’un adını aradım ama bulamadım aralarında. Mektupları dikkatle iç cebime yerleştirerek çantalarımı kaptım ve otobüse koştum.</p>
</body>
</html>