<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Yirmi Bir</h3>

  <p class="p1">Bölgeye döndüğümde gençlik üyelerinden küçük bir grup, şakalaşmalarını kesip beni selâmladı; ama haberi veremedim. Yalnızca başımı sallayarak odama gittim, kapıyı kapadım seslerine ve dışarıdaki ağaçlara dalarak oturdum. Ağaçların bir zamanki taze yeşilleri kararmıştı, kuruyordu şimdi; aşağılarda bir yerde bir seyyar satıcı, zilini şıngırdatıp bağırarak çamaşır ipi satıyordu. Sonra, hep unutmak için mücadele ettiğim halde sahne yine geldi güzümün önüne; ölüm sahnesi değil, bebekler. Neden kendimi kaybedip bebeğe tükürdüm, diye düşünüyordum. Clifton beni görünce ne hissetmişti? O tekdüze konuşması gerisinde benden nefret ediyor olmalıydı; ama görmezlikten gelmişti beni. Evet, benim politik budalalığımla eğlenmiş olmalıydı: Kafam kızmış, çok kişisel hareket etmiştim, bebeklerin, onun değersizliğini belirteceğim yerde, kalabalığı eğitmek fırsatını yakalamışken. Eğitme fırsatını kaçırmazdık; ama ben yapamamıştım işte. Bütün yapabildiğim onları daha da yüksek sesle güldürmek olmuştu... Toplumsal geriliğe yardım etmiş, kışkırtmıştım... Sahne değişti: Güneşin altında yatıyordu o, bu kez, gökyüzünde yavaş yavaş giderek yazı yazan bir uçağın bıraktığı bir duman izi gördüm; cırtlak yeşil elbiseli iri bir kadın yakınımda duruyor, bana “Oh, Oh!” diyordu...</p>

  <p>Döndüm, haritanın karşısına geçtim, cebimden bebeği çıkardım, masamın üzerine fırlattım. Midem kabarıyordu. Böyle bir şey için ölmek! Pis bir duyguyla tekrar aldım bebeği, kıvrık kağıda baktım. Eklenmiş mukavva ayak sarkıyor, kumaş, mukavva ve zamktan yapılmış uzayıp kısalabilen bacakları aşağı çekiyordu. Yine sanki canlı bir şeymiş gibi nefret ettim ondan. Neydi onu dans eder gibi gösteren? Mukavva eller yumruklarda iki kattı, parmakları turuncu bir boyayla çizilmişti; iki yüzlü olduğunu fark ettim, her biri mukavva yuvarlağın iki yanında, ikisi de sırıtıyor. Onu dans ettirmek için emirler veren Clifton’un sesi geldi kulağıma; bebeği ayaklarından tuttum ve boynunu uzattım, buruştuğunu ve ileriye doğru kaydığını gördüm. Tekrar denedim, öbür yüzünü çevirip. Yorgun bir atılış gösterdi, sallandı ve yığıldı kaldı.</p>

  <p>“Haydi, eğlendirsene beni,” dedim, tekrar çekip uzatarak. “Kalabalığı eğlendiriyordun.” Öbür yüzünü çevirdim. Her bir yüz öteki kadar ablak ablak sırıtıyordu. Clifton’a nasıl sırıtıyorsa kalabalığa da aynı şekilde sımıyordu; onların eğlenişi onun ölümü olmuştu. Beni maskara yerine koydukları zaman da, üzerine tükürdüğüm zaman da böyle sırıtmıştı; Clifton beni görmezlikten geldiğinde de böyle sırıtıyordu. Sonra ince siyah bir iplik gördüm ve katlanmış kağıttan çektim çıkardım onu. İpin sonuna bir halka yapılmıştı. Parmağıma geçirdim ve gergin gergin çektim. Bu kez dans etti. Clifton dansı hiç kesmediği için siyah iplik görünmez oluyordu o zaman.</p>

  <p>Niye vurmadın ona, diye sordum kendi kendime; çenesini dağıtmaya çalışmadın? Niçin bir yerini incitip kurtarmadın onu? Bir kavga başlatabilirdin ve ikinizi birden tutuklarlardı, ateş mateş etmeden... Ama niçin polise karşı gelmişti? Daha önce de tutuklanmıştı. Bir polisle ne kadar uzağa gidileceğini bilirdi. Polis ne söylemişti ona kendisini kaybedecek derecede kızdıracak? Birden düşündüm ki, karşı gelmeden önce kızmış olabilirdi, hatta polisi bile görmeden önce. Sık sık nefes almaya başladım; gücümün kesildiğini hissettim. Ya benim satılmış olduğumu sanmışsa? Tiksindirici bir düşünceydi bu. Sanki dökülüvercekmişim gibi kendimi tutarak oturdum. Bir an bu düşünceyi tarttım kafamda; ama çok büyüktü benim için. Ancak yaşayanlar için sorumluluk yüklenebilirdim, ölüler için değil. Kafam almadı bu düşünceyi, vazgeçtim. Olay politik bir olaydı. Düşünerek bebeğe bakıyordum. Böyle bir eğlendirmenin politik karşılığı bir ölümdür. Ama çok geniş bir tarif olur bu. Ya onun ekonomik anlamı? Bir insanın hayatının, bir çeyrek dolarlık bir bebeği satmakla aynı oluşu... Ama, bu, benim kızgınlığımın onu ölüme doğru hızlandırdığı düşüncesini ortadan kaldırmadı. Kafam hâlâ mücadele ediyordu bununla. Çünkü onun bütünlüğünü bozmuş olan bunalımla ne ilgim olabilirdi benim? Önce onun bebek satışıyla ne ilgim olabilirdi? Ben polis hafiyesi değildim ve politik bakımdan bireylerin anlamı yoktu. Vurulma, şimdi ondan geriye kalan tek şeydi. Clifton tarihin dışına atılmayı seçmişti; hayalimde bıraktığı iz dışında yalnızca bu dalış, bu atlayış kaydedilmişti ve tek önemli olan şey de buydu.</p>

  <p>Patlamaları tekrar işitecekmişim gibi, beni aşağı çeker gibi olan ağırlığa karşı mücadele ederek dimdik oturuyordum. Çamaşır ipi satıcısının zilini işittim... Gazeteler çıkıp, hikâye duyulduğunda ne söyleyecektim Komite’ye? Cehenneme kadar yolları var onların da. Bebekleri nasıl açıklardım? Ama bir şey söylemek zorunda mıydım? Buna karşı mücadele etmek için ne yapabilirdik? Benim endişem buydu. Aşağıdaki avluda yine çaldı zil. Bebeğe baktım. Clifton’un bebek satmasını haklı gösterecek hiçbir şey düşünemiyordum; ama ona herkesin katılacağı bir cenaze töreni yapmayı haklı gösterecek yeteri kadar şey vardı. Sanki hayatımı kurtaracakmış gibi sarılmıştım bu fikre; Clifton’un kaldırımın üzerinde kıvrılmış yatan vücuduna bakmak istemeyişim gibi bu düşünceden de uzaklaşmak istediğim halde. Fakat karşımızdaki güçler, böyle zayıflıklara aldırmayacak kadar büyüktü. Politik bakımdan etkili her türlü silahı kullanmak zorundaydık onlara karşı. Clifton anlardı bunu. Gömülmesi gerekiyordu, akrabalarından da hiç kimseyi tanımıyordum; birisi, onun toprağın altına yerleştirildiğini görmeliydi. Evet, bebekler iğrençti, hareketi ise bir ihanetti. Ama yalnızca bir satıcıydı o, o oyuncakları icat eden kimse değildi; onun ölümünün anlamının bu ölüme neden olan olaydan ya da şeyden çok daha büyük olduğunu anlatmamız gerekliydi. Hem onun intikamını almak, hem de bu türlü ölümleri önlemek bakımından... Evet, hem de kaybolmuş üyeleri saflarımıza çekme bakımından. Bir insafsızlık olacaktı ama Kardeşlik’in yararı adına bir insafsızlık; çünkü karşı tarafın sonsuz gücüne karşı yalnızca kafalarımız ve vücutlarımız vardı bizim. Elimizde olan şeyden sonuna kadar faydalanmasını bilmeliydik. Çünkü onların bir kağıttan bebeği önce onun bütünlüğünü yıkmakta, sonra bunun bir özrü olarak da onu öldürmekte kullanma güçleri vardı. Olsun, şimdi de onun cenaze törenini, kendi bütünlüğünü tekrar yerine getirmekte kullanacaktık... Çünkü elinde kalan ya da istediği tek şey buydu. Bebeği belli belirsiz görüyordum şimdi, damlalar düşüyordu emici kâğıdı üzerine...</p>

  <p>Kapıya vurulduğunda öne eğilmiş, gözümü ona dikmiştim; sanki bir patlama olmuş gibi fırladım, bebeğimi cebime atarak, acele acele gözlerimi silerek.</p>

  <p>“Girin,” dedim.</p>

  <p>Kapı yavaşça açıldı. Gençlik üyelerinden bir grup içeri doluştu, hepsinin yüzlerinde soru soran bir ifade. Kızlar ağlıyordu.</p>

  <p>“Doğru mu?” dediler.</p>

  <p>“Öldüğü mü? Evet,” dedim, yüzlerine bakamayarak. “Evet.”</p>

  <p>“Ama neden?...”</p>

  <p>“Bir kışkırtma ve öldürme!” dedim, heyecanım kızgınlığa dönmeye başlayarak.</p>

  <p>Yüzleriyle sorguya çeker gibi beni, orada dikiliyorlardı.</p>

  <p>“O öldü,” dedi bir kız, sesinden inanmadığı belliydi. “Öldü.”</p>

  <p>“Bebek sattığı için insan öldürülür mü?” diye sordu uzun boylu bir genç.</p>

  <p>“Bilmiyorum,” dedim. “Bildiğim tek şey onun vurulduğu. Silahsız. Neler hissettiğinizi biliyorum; düştüğünü gördüm onun.”</p>

  <p>“Beni eve götürün,” diye haykırdı bir kız. “Beni eve götürün!”</p>

  <p>İleri çıktım ve yakaladım onu, bileklerine kadar uzanan kısa çoraplar giymiş, ufacık esmer bir şeydi; sımsıkı sarılmıştı bana. “Hayır, eve gidemeyiz,” dedim, “Hiçbirimiz. Dövüşmeliyiz. Elimden gelse açık havaya çıkar, unuturdum. Bizim istediğimiz gözyaşları değil, öfkedir. Artık birer savaşçı olduğumuzu hatırlamalıyız ve böyle olaylarda mücadelemizin anlamını görmeliyiz. Karşı bir darbe yapmalıyız. Her birinizin bulabildiğiniz kadar üye bulup buraya toplamanızı istiyorum. Cevabımızı vermek zorundayız onlara.”</p>

  <p>Kızlardan biri hâlâ acı acı ağlıyordu onlar dışarıya çıktıklarında; ama harekete gelmişlerdi.</p>

  <p>“Haydi gel Shirley,” dediler, kızı omzumdan alarak.</p>

  <p>Karargâhla temas kurmaya çalıştım; ama yine kimseyi bulamadım. Chthonian’a telefon ettim; ama hiçbir cevap alamadım. Bunun için de bölgenin önde gelen üyelerine bir Komite toplantısı çağrısı yaptım; kendi başımıza yavaş yavaş ilerliyorduk Clifton’la beraber olan genci bulmaya çalıştım; ama kaybolmuştu o. Üyeler, ölünün gömülmesi için para toplamak üzere teneke kutuları ellerinde caddelere yerleştirilmişti. Üç yaşlı kadından oluşan bir Komite, ölüsünü istemek üzere morga gitti. Polis memurunu suçlayan, kara çerçeveli bildiriler dağıttık. Papazlara, meclislerini toplayıp belediye reisine protesto mektupları göndermelerini bildirdik. Hikâye yayılıyordu. Zenci gazetelerine Clifton’un bir resmi gönderildi ve yayımlatıldı. Halk kaynıyordu, kızgındı. Sokak toplantıları örgütlendi. Kararsızlığımdan kurtulmuş, bütün gücümü cenaze törenini düzenlemeye vermiştim; uyuşuk, askıda hareket ediyor gibi olsam da. İki gün, iki gece yatmadım, masamda kestirmekle yetindim. Çok az şey yedim.</p>

  <p>Cenaze töreni çok sayıda insanı çekecek gibi düzenlenmişti. Töreni bir kilisede ya da ufak bir tapmakta yapacak yerde Mount Morris Parkı’nı seçmiştik; cenaze yürüyüşüne katılmaları için bütün eski üyelere birer çağrı gönderdik.</p>

  <p>Bir pazar günü, bir öğleden sonra sıcağında oldu tören. İnce bir bulut vardı gökyüzünde, yürüyüş kolu için yüzlerce kişi sıraya girmişti. Telaşlı bir şaşkınlık içinde etrafı dolaşıyor, emirler veriyor, cesaretlendirici şeyler söylüyordum; ama her şeye uzaktan, dışardan bakıyor gibiydim yine de. Dönüşümden beri görmediğim Kardeşler’in, Kız Kardeşler’in geldiğini görüyordum. Kentin merkezinden ve dışarı bölgelerden gelmiş üyeler vardı. Toplanırlarken, yürüyüş kolları oluşmaya başlayınca, derin keder içinde orada burada dolaşarak şaşkınlıkla seyrediyordum onları. Yarı çekilmiş bayraklar, sancaklar vardı. Kenarlarına siyah çekilmiş yazılar vardı:</p>

  <div class="m1"></div>

  <p>TOD CLİFTON KARDEŞ</p>

  <p>UMUDUMUZ VURULDU</p>

  <div class="m1"></div>

  <p>Siyah yas tülleri örtülü trampetleriyle kiralık bir trampet takımı vardı. Otuz parçalık bir bando vardı. Hiç araba yoktu, çok az çiçek vardı.</p>

  <p>Ağır bir yürüyüştü; bando kederli, romantik, askeri marşlar çalıyordu. Ve bando durunca trampetler, üzeri bezle gizlenmiş tokmaklarıyla tempo tutuyorlardı yürüyenlere. Hava sıcak ve elektrikliydi; dükkânların servis elemanları bölgeye uğramadılar. Polis kuvvetleri sayıca artırıldı. Caddeler boyunca insanlar apartmanlarının pencerelerine yığılmıştı, erkekler ve çocuklar ince bir bulutun arkasına gizlenmiş güneşin altında damlardaydılar. Yaşlı topluluk liderleriyle başta yürüyordum ben. Ağır bir yürüyüştü bu, zaman zaman geriye dönüp baktığımda acayip giyinişli gençleri, süslü oğlanları görebiliyordum; iş elbiseli adamlar, bilardo salonu oyuncuları katılıyordu yürüyüş koluna. Berber dükkânlarından yüzleri sabunlu adamlar çıkıyordu seyretmek için, tıraş peçeteleri boyunlarından sarkarak fikir yürütüyorlardı alçak sesle. Acaba, dedim, bunların hepsi Clifton’un arkadaşları mı, yoksa seyre mi, ağır yürüyüş müziğine mi geliyorlardı? Tiksindirici, tatlımsı bir koku, azgınlık mevsimlerinde dişi köpeklerin kokusuna benzer bir koku getiren sıcak bir rüzgâr esti arkamdan.</p>

  <p>Geriye baktım. Şapkalarını çıkarmamış bir yığın kafa üzerinde güneş parlıyordu, bayrakların, sancakların ve parlayan boruların üzerinde; en uzun boylu arkadaşlarının omuzlarında Clifton’un ucuz gri renkli tabutunun yürüdüğünü, zaman zaman yavaşça omuz değiştirdiğini görüyordum. Yüksekte taşıyorlardı onu, gururla taşıyorlardı onu ve gözlerinde öfkeli bir keder vardı. Tabut, bir kanala girmiş ağır yüklü bir gemi gibi eğilmiş ve önü düşmüş başların üzerinde yolunu çizerek yüzüyordu sanki. Trampetlerin üzeri kaplanmış tokmaklarla devamlı vuruşlarını işitebiliyordum. Bütün öbür sesler, sessizlik içinde havada asılmıştı. Geride, ağır ayak sesleri; ilerde, bloklar boyunca kaldırım kenarlarına sıralanmış kalabalıklar... Gözyaşları, tutulan hıçkırıklar, kızarmış, sert sert bakan gözler... İlerliyorduk.</p>

  <p>Önce en yoksul sokaklar arasından döndük, kara bir keder imgesi; sonra 7. Cadde’ye döndük ve aşağı inerek Lenox’a çıktık. Park idaresindeki bir Kardeş gözetleme kulesini açtı bize, kara demir çanın altına yan yana dizilmiş bıçkı makinelerinin üzerine uzatılmış kalın tahtalardan kaba bir kürsü yapılmıştı; yürüyüş kolu parkın içine girince tahtaların üzerinde, yüksekte bekleyerek dikildik. Bizim işaretimiz üzerine çana vurdu, kulak zarımın eski, derin, insanın içini kaldıran Doom-Dong-Doom sesleriyle güm güm öttüğünü hissettim.</p>

  <p>Aşağıya bakınca, trampetlerin sesine uyarak bir kütle halinde yukarı doğru kıvrıla kıvrıla geldiklerini görüyordum. Çimenlerin üzerinde oynayan çocuklar bakmak için oyunlarını bırakıyor, yakındaki hastanenin hemşireleri seyretmek için çatıya çıkıyorlardı; beyaz üniformaları, şimdi buluttan kurtulmuş olan güneşte zambaklar gibi parlıyordu. Her yönden kalabalıklar yaklaşıyordu parka. Üzerleri örtülü trampetler bir an yavaş, sonra hızla çalarak havaya bir ölüm sessizliği yayıyordu; meçhul asker için bir duaydı sanki bu. Ve aşağıya bakarken bir kaybolmuşluk hissediyordum. Niçin buradaydı bütün bu insanlar? Niçin bizi bulmuşlardı? Clifton’u tanıdıkları için mi? Yoksa onun ölümü kendilerine protestolarını dile getirmek fırsatını verdiği, bir araya gelmek, birbirine dokunarak, terleyerek, soluk alarak, ortak bir yöne bakarak yan yana durmak zaman ve yer fırsatını sağladığı için mi? Her açıklama tarzı kendi içinde yeterli miydi yoksa? Sevgiyi mi yoksa politikleşmiş nefreti mi gösteriyordu? Ve politika bir sevgi ifadesi olabilir miydi hiç?</p>

  <p>Parkın üzerinde, trampetlerin seslerinden, kaldırımdaki ayak seslerinin çatırtısından çıkan bir sessizlik yayılıyordu. Sonra yürüyüş kolunun bir yerinden, yaşlı, ağlamaklı, erkek bir ses yükseldi bir şarkı halinde, önce sessizlik içinde yalnız dalgalanarak, yuvarlanarak; bandoda bir nefesli saz perdeyi yakalamak için biri iki uğraştı, sonra havayı yakaladı: Birisi yetişip öbürünün üzerine çıkıyor, öteki onun ardından gidiyordu; bir çift kara güvercin, sakin, mavi gökte taklalar atıyordu. Bir ölçü boyunca sazın tertemiz tatlı sesiyle yaşlı adamın, kuru, boğuk bariton sesi, sıcak, ağır sessizlikte bir düet yapıyordu. “Binlercesi Gitti.” Ve yüksekte, parka hakim dururken bir şey tıkanıyordu boğazıma. Geçmiş günlerden, kampustan, hatta ondan da önce memleketten gelen bir şarkıydı bu. Şimdi kalabalığın içinden yaşlılar da katılmaya başlıyordu. Daha önce bir marş olarak düşünmemiştim onu. Ama şimdi şarkının ağır ritmine uyarak tepeye doğru yürüyorlardı. Nefesli sazı çalana baktım, ince uzun kara bir adamdı, yüzünü güneşe doğru çevirmiş çalıyordu. Ve gerilerde, tabutu el üstünde yüzdüren delikanlıların yanında yürüyen, şarkıyı başlatmış olan yaşlı adamın yüzüne baktım, sancı gibi sokuldu yüreğime. Yıpranmış, yaşlı sarı bir yüzdü; gözleri kapalıydı, şarkıyı söylerken boynunu ileri doğru uzatıp başını kaldırınca bir bıçak izi görünüyordu boynunda. Bütün vücuduyla söylüyordu şarkıyı, yürüyüşünü hiç bozmadan rahatça çıkararak her mısrayı, sesi bütün öteki seslerin üzerinde, parlayan sazın sesiyle karışarak. Gözlerim yaşlı, onu seyrediyordum şimdi; güneş, ateş gibi yanıyor başımın üzerinde, şarkıyı söyleyen yığında bir mucize hissediyordum. Şarkı sanki hep oradaydı ve biliyordu o yaşlı adam bunu ve uyandırmıştı, canlandırmıştı; biliyordum, o şarkıyı ben de biliyordum ve belirsiz, adsız bir utanç ya da korku yüzünden çıkaramamıştım ortaya. Ama o bilmişti bunu yapmasını ve birden yükseltmişti. Şimdi Beyaz Kardeşler ve Kız Kardeşler de katılıyorlardı şarkıya. Sırrını çözmek için o yüze bakıp duruyordum ama hiçbir şey söylemiyordu bana. Tabuta ve yürüyenlere bakıyordum, dinliyordum onları; ama birden ben kendi içimdeki bir şeyi dinlediğimin farkına varıyordum, bir an yüreğimin parçalanma sesini duydum. Derin bir şey sarsmıştı kalabalığı, yaşlı adamla nefesli sazı çalan adam yapmıştı bunu. Protestodan ya da dinden daha derin bir şeye dokunmuşlardı; ama hayatımdaki bütün kilise toplantılarındaki yüzler daha bastırılmış ve unutulmuş bir öfkeyle fışkırarak yüze çıkıyordu içimde. Geçmişti bu ama, artık tepenin üzerine ulaşmış küme küme dağılmakta olanlardan birçoğu hiçbir zaman paylaşamamışlardı bunu benimle; bazıları başka topraklarda doğmuştu hatta. Buna rağmen hepsine dokunmuştu şarkı; hepimizi ayağa kaldırmıştı şarkı. Sözler değildi bunu yapan; çünkü aynı, eski kölelikten gelme sözlerdi. Yaşlı adam sözlerin altında yatan coşkuyu değiştirmişti sanki; ama eski, özlemli, terk edilmiş, aşkın coşku, Kardeşlik kuramının bana adını veremediği o şeyle şimdi daha da derinleşmiş, hâlâ duyuluyordu üst perdeden. Tod Clifton’un tabutunu kulenin içine getirip, dönen merdivenlerden yavaşça çıkarırlarken o şeyi bulmaya çalışarak dikiliyordum orada. Tabutu kürsünün üzerine yerleştirdiler, ucuz, gri renkli tabutun şekline baktım, bütün anımsadığım şey onun adının sedası oldu.</p>

  <p>Şarkı bitmişti. Küçük tepenin üstü sancaklarla, borularla ve yukarı kalkmış yüzlerle hıncahınç dolmuştu. Tam karşıda aşağıda 5. Cadde’den 125. Sokak’a, bir sıra sosisli sandöviç satan arabaların, dondurmacıların gerisinde dizilmiş polislerin bulunduğu yeri görebiliyordum. Arabaların arasında, üzerine güvercinler konmuş bir sokak lambasının altında bir fıstık satıcısı görüyordum; bir ara kollarını ileriye doğru uzattı, avuçlarını açtı, birden başı, omuzları, ileri uzanmış kolları kanat çırpan, bayram eden kuşlarla kaplandı.</p>

  <p>Birisi dirseğiyle dürttü beni ve başladım. Son sözlerin zamanı gelmişti. Ama söyleyecek hiçbir sözüm yoktu, bir Kardeşlik cenaze töreninde hiç bulunmamıştım o güne dek; bir ayin nedir, nasıl olur bilmiyordum. Ama bekliyorlardı. Yapayalnız dikiliyordum orada; bana destek olacak bir mikrofon yoktu, yalnızca, sallanan bıçkı makinelerinin üstünde önümde duran tabut.</p>

  <p>Söylenecek sözleri arayarak, bunun boşuna olduğunu hissederek ve kızarak, aşağıya, güneş altındaki yüzlere bakıyordum. Binlercesi toplanmıştı bunun için. Neyi duymak için bekliyorlardı? Niçin gelmişlerdi? Bunu, Clifton yere düşünce kırmızı yanaklı çocuğu güldüren şeyden farklı yapan şey neydi? Ne istiyorlardı ve ne yapabilirlerdi? Bütün bunlar olmadan, bütün bunları önleyebilecekleri zaman niçin gelmemişlerdi?</p>

  <p>“Size ne söylememi bekliyorsunuz?” diye bağırdım birden, sesim rüzgârsız havada garip şekilde dalgalanarak. “Ne işe yarıyacak? Bunun bir cenaze töreni olmadığını, bir bayram kutlaması olduğunu, bandonun etrafını alsanız onun neşeli bir kapanış marşı çalacağını söylesem ne olacak? Yoksa bir sihir göreceğinizi, ölünün yerinden kalkıp yürüyeceğini mi umuyorsunuz? Gidin evlerinize, nasıl ölünürse öyle öldü işte o. Başlangıçtaki sondur bu, dahası da yok. Mucize filan olmayacak, dua okuyacak kimse de yok burada. Gidin evinize, unutun onu. Bu sandığın içinde o, daha yeni ölmüş. Gidin evlerinize ve düşünmeyin onu. Öldü o, gidin de kendi başınızın çaresine bakın.” Durdum. Aralarında fısıldaşıyorlar, yukarıya doğru bakıyorlardı.</p>

  <p>“Evlerinize gidin dedim,” diye bağırdım. “Ama siz hâlâ duruyorsunuz burada. Görmüyor musunuz, güneş yakıyor kavuruyor? Size söyleyeceğim iki üç sözü bekleseniz ne olacak? Yirmi bir yılda yavaş yavaş kurulmuş ve yirmi saniyede yok olmuş olan şeyi yirmi dakikada anlatabilir miyim size? Ne bekliyorsunuz, size onun hakkında söyleyeceğim, adından başka bir şeyim yokken? Ve söylediğim zaman, şu anda bilmediğiniz neyi öğreneceksiniz; belki yalnız adını.”</p>

  <p>Dikkatle dinliyorlardı, sanki bana değil de sesimin hava içinde çizdiği yola bakıyorlardı.</p>

  <p>“Pekâlâ, sizler güneşte durup dinleyin, ben de güneşin altında sizlere anlatmaya çalışayım. Sonra gidin evlerinize ve unutun. Unutun. Adı Clifton’du, vurdular onu. Adı Clifton’du, uzun boyluydu, bazıları yakışıklı bulurdu onu. Ve o istediği kadar inanmasın buna, bana göre de öyleydi. Adı Clifton’du, yüzü siyahtı, saçları sıktı, kıvır kıvırdı; keçe gibi ya da yapık yapık deyin siz isterseniz. Öldü, kime ne, birkaç genç kız dışında kimin umurunda... Anladınız mı? Görebilir misiniz? Onu? Kardeşinizi, kuzeniniz John’u düşünün. Dudakları kalındı, köşeleri yukarı doğru kıvrıktı. Çoğu zaman gülümserdi. Keskin gözleri, bir çift hızlı eli vardı, bir de yüreği; düşünürdü ve derinden hissederdi. Soyluydu demeyeceğim ama; çünkü böyle bir sözcüğün ne ilgisi olabilir bizlerden biriyle? Adı Clifton’du. Tod Clifton ve herhangi bir insan gibi bir süre yaşamak, düşmek ve ölmek üzere bir kadından doğmuştu. İşte şu dakikaya kadarki hikâyesi onun. Adı Clifton’du, bir süre aramızda yaşamış, umutlar uyandırmıştı; onu tanıyan bizler severdik onu, öldü. Ne diye bekliyorsunuz öyleyse? Hepsini duydunuz. Daha ne bekliyorsunuz? Söylediklerimi tekrardan başka ne gelir elimden?”</p>

  <p>Dikiliyor, dikiliyorlardı. Hiçbir belirti göstermiyorlardı.</p>

  <p>“Pekâlâ, söyleyeyim öyleyse. Adı Clifton’du, gençti, bir liderdi ve düştüğünde çorabının topuğunda bir delik vardı; yerde uzanmış yatarken, ayakta olduğu kadar boylu görünmüyordu. Öldü işte ve onu seven bizler buraya onun yasını tutmak için toplandık. Bu kadar basit, bu kadar kısa işte. Adı Clifton’du, karaydı. Vurdular onu. Yetmez mi bu kadar? Bütün bilmek istediğiniz bu değil mi? Acıklı şeylere olan susuzluğunuzu kandırmak için, evinize gidip bu acıyı dindirmeniz için yetmez mi bu kadarı? Gidin bir içki için ve unutun. Ya da <i>Daily News</i>’te okuyun. Adı Clifton’du, vurdular onu; oradaydım ben, düştüğünü gördüm. Ordan biliyorum ben de.</p>

  <p>Olanlar bunlar işte. Ayakta duruyordu, düştü ve diz çöktü. Diz çöktü ve kan aktı. Kanı aktı ve öldü. Herhangi bir insan gibi yığıldı kaldı. Kanı bütün kanlar gibi aktı; bütün kanlar gibi <i>kırmızı,</i> bütün kanlar gibi ıslak ve onun gittikçe donuklaşan aynasına baksanız gökyüzünün, binaların, kuşların ve ağaçların ya da yüzünüzün yansısını görürdünüz. Bütün kanlar gibi o da kurudu güneşte. Hepsi bu. Kanını akıttılar onun ve kanı aktı. Biçtiler onu ve öldü; kan aktı, bir göl oldu kaldırımın üzerinde, bir süre parladı ve bir süre sonra donuklaştı, sonra tozlandı, kurudu sonra. Hikâye bu, işte böyle bitti. Eski bir hikâyedir bu, artık sizi heyecanlandıramayacak kadar çok kan aktı bugüne dek. Hem, kan, yaşayan bir insanın damarlarını doldurursa önemlidir ancak. Bıkmadınız mı böyle hikâyelerden? Kandan usanmadınız mı? Öyleyse niçin dinliyorsunuz, niçin gitmiyorsunuz? Sıcak burası. Kokmasın diye sürdükleri ilâcın kokusu var burada. Meyhanelerde biralar buz gibidir şimdi, saksafonlar tadı tatlı çalacaktır Savoy’da; bir sürü matrak şeyler anlatılacak berber dükkânlarında, kadın berberlerinde, akşamın serinliğinde iki yüz kilisede dualar edilecektir, sinemalarda gülecektir insanlar. Gidin ‘Amos ve Andy’yi dinleyin ve unutun. Burada hep aynı hikâyeden başka ne var? Onun yasını tutacak, kırmızılar giyinmiş bir kadın bile yok. Acınacak bir şey yok burada, ağlayacak, dövünecek kimse yok. Size o güzel, eski, korkunç duyguyu verecek hiçbir şey. Hikâye çok kısa ve çok basit. Adı Clifton’du, Tod Clifton, silahsızdı ve hayatı ne derece boş, değersiz ise ölümü de o kadar anlamsızdı. Yüz sokak köşesinde Kardeşlik için mücadele etmişti, bunun kendisini daha insan yapacağını düşünüyordu; ama sokakta bir köpek gibi öldü.”</p>

  <p>“Pekâlâ pekâlâ!” diye bağırdım umutsuzluk içinde. İstediğim gibi olmuyordu, politik olmuyordu. Jack Kardeş olsa beğenmezdi belki hiç; ama elimden geldiği kadar sürdürmeliydim.</p>

  <p>“Bu sözümona dağın tepesinde dikilerek dinleyin beni!” diye bağırdım. “Gerçekten olduğu gibi anlatayım size! Adı Tod Clifton’du, hayallerle doluydu. Bir insan olduğunu düşünürdü kendinin; oysa yalnızca Tod Clifton’du o. Basit bir yargı hatası yüzünden vurdular onu, kam aktı, kanı kurudu ve çok geçmeden kalabalık çiğnedi geçti kan lekelerini. Birçoklarının sorumlu olduğu basit hataydı; Bir insan sanıyordu kendini ve insanların itilip kakılmak için yaratılmadıklarına inanıyordu. Ama kent çok sıcaktı, tarihini unutmuştu, yeri ve zamanı unutmuştu. Gerçek kaçmıştı elinden. Bir polis ve bekleyen bir dinleyici kütlesi vardı; ama o Tod Clifton’du ve polisler her yerdeydiler. Polis mi? Ya o? Bir polisti o. İyi bir yurttaş. Ama bu polisin parmağı kaşınıyordu, kulağı “tetik” sözcüğüyle kafiyeli bir kelime için dikilmişti ve Clifton düştüğünde bulmuştu o sözcüğü.<a class="dipnot2" id="k9" href="../Text/dipnotlar.xhtml#a9"><sup>[9]</sup></a>&nbsp;Polis tabancası kendi diliyle konuşmuş ve kafiye tamamlanmıştı. Bir bakın etrafınıza. Yaptığı şeye bakın, içinize bakın ve korkunç gücünü hissedin. Bundan daha tabii şey olur mu? Kan, bir resimli roman dünyasında, bir resimli roman gününde, bir resimli roman kentinde, bir resimli roman caddesinde, bir resimli romandaki öldürmede olduğu gibi akıyordu kan.</p>

  <p>Tod Clifton geçmişe karıştı gitti. Ama bu sıcakta, bu gizlenmiş güneş altında sizinle ne alakası var bunun? Şimdi tarihin bir parçasıdır o ve gerçek özgürlüğe kavuştu şimdi. Adını yazmadılar mı o herkesin bildiği bir deftere? Irkı: Zenci! Dini: Bilinmiyor, muhtemelen Baptist doğmuş. Doğum yeri: B. A. Herhangi bir Güney kasabası. En yakın akrabası: Bilinmiyor. Adresi: Bilinmiyor. Mesleği: İşsiz. Ölüm nedeni (kesin olarak): 40. Cadde’de kütüphaneyle metro arasında bir öğleden sonra sıcağında, kendisini tutuklayan polisin elindeki 38 kalibrelik bir tabanca şeklindeki gerçeğe, üç adımdan atılan, birisi kalbin sağ karıncığına giren ve orada kalan, öteki belkemiğinde sinir düğümünü parçalayan ve oradan pelvise gelip kalan, sonuncusu sırttan girip Allah bilir nereye giden üç mermiden alınmış tabanca yaraları şeklindeki gerçeğe karşı gelmek.</p>

  <p>İşte Tod Clifton Kardeş’in kısa, acı yaşamı böyleydi. Şimdi şu vidaları adamakıllı sıkılmış sandıkta yatmaktadır. Sandıkta yatmaktadır ve biz orada onunla beraberiz ve ben anlattığım zaman bunu gidin artık. Karanlık bu sandığın içi, kalabalık. Çatlak bir tavanı, holde tıkalı bir tuvaleti var. Fareleri var hamamböcekleri var ve çok, çok pahalı bir mesken o. Havası kötüdür, kışın soğuk olur. Tod Clifton sıkışmış orada, biraz geniş yer istiyor. Onu duyabilseydiniz, ‘Söyle onlara çıksınlar şu sandıktan,’ derdi, “Söyle onlara çıksınlar bu sandıktan da gidip polislere o kafiyeyi unutmayı öğretsinler. <i>Trigger</i> sözcüğüyle bir kafiye yapmak için sizi <i>Nigger</i> diye çağırdıklarında tabancanın yanlış yere ateş alacağını öğretsinler onlara.”</p>

  <p>İşte öğrendiniz artık. Birkaç saat içinde Clifton’un kemikleri soğuyacak toprağın altında. Ve aldırmayın sakın, bu kemikler bir daha kalkmayacak ayağa. Siz ve ben hâlâ sandıkta olacağız. Tod Clifton’un bir ruhu olup olmadığını bilmiyorum. Bildiğim tek şey yüreğimdeki sancı, bir şey kaybettiğim duygusu. Sizin de bir ruhunuz olup olmadığını bilmiyorum. Yanlız biliyorum ki etten ve kandan yapılma insanlarsınız; o kan dökülürse etin soğuyacağını biliyorum. Bütün polislerin şair olup olmadıklarını bilmem; ama bütün polislerin, üzerinde tetikleri olan tabancalar taşıdıklarını bilirim. Ve alnımıza nasıl damga yapıştırıldığını da bilirim. Bunun için, Clifton Kardeş adına tetiklere dikkat edin; evinize gidin, söndürün içinizdeki ateşi, sıcak güneşten uzak durun. Unutun onu. Yaşarken umudumuzdu bizim; ama artık ölmüş olan bir umut için ne diye endişelenmek? İşte böyle, söylenecek bir tek şey kaldı ve söylemiştim daha önce de. Adı Clifton’du. Kardeşlik’e inanırdı, umutlar yükseltti içimizde ve öldü.”</p>

  <p>Devam edemiyordum. Aşağıda bekliyorlardı onlar, elleriyle, mendilleriyle gözlerini gölgeleyerek. Bir papaz ileri çıktı ve Incil’den bir şeyler okudu; bense başarısızlığa uğramışlık duygusuyla kalabalığa bakıyordum. Kendimden uzaklaştırmıştım kalabalığı, politik çıkışlara getirememiştim bir türlü. Ve onlar orada, güneşten yanmış, tere batmış, bilinen şeyleri tekrar edişimi dinleyerek durmuşlardı. Papaz işini bitirmişti; birisi bando şefine işaret verdi, ağır dini bir müzik başladı, tabutu taşıyanlar döne döne indirdiler merdivenlerden tabutu. Biz aşağı inerken kalabalık öylece sessiz duruyordu. Bu duruşun büyüklüğünü, bilinmezliğini ve tıkanıp kalmış gerilimi hissedebiliyordum. Gözyaşlarından mı yoksa öfkeden mi, söyleyemezdim. Ama aralarından, aşağıya cenaze arabasına yürürken bunu hissedebiliyordum. Kalabalık terliyordu, yüreği atıyordu; ortalık sessiz olmasına rağmen, gözleriyle bana yönelttikleri birçok şey vardı. Kaldırımın kenarında cenaze arabasıyla birkaç otomobil duruyordu, birkaç dakika içinde doldular; biz Tod Clifton’u götürürken onlar hâlâ orada dikiliyor ve bakıyorlardı. Ve son bir kez bakınca bir kalabalık değil, tek tek erkek ve kadın yüzlerinden bir grup gördüm.</p>

  <p>Sürdüler arabaları, otomobiller durduğunda bir mezar gördük ve içine koyduk onu. Mezar kazıcıları ter içinde kalmışlardı; işlerini biliyorlardı. İrlanda şivesiyle konuşuyorlardı. Mezarı çabucak örttüler ve ayrıldık oradan. Tod Clifton yerin alındaydı artık.</p>

  <p>Mezarı tek başıma ben kazmış kadar yorgun, caddelerin arasından dönüyordum. İnce, nemli bulutlar kalınlaşmış ve gele gele başlarımızın üzerine oturmuş gibi, sise benzer bir şeyin içinde kaynıyor gibi olan kalabalıkların içinden geçerken şaşkın ve kayıtsız hissediyordum kendimi. Bir yere, düşünmeksizin dikileceğim serin bir yere gitmek istiyordum ama yapılacak çok şey vardı daha; yapılacak planlar vardı; kalabalığın heyecanının düzenlenmesi, yoluna sokulması gerekiyordu. Sürükleniyordum, bir Güney havasında, bir Güney yürüyüşüyle, ucuz spor gömleklerin ve yazlık elbiselerin göz kamaştırıcı kırmızılarına, sarılarına ve yeşillerine gözlerimi kapayarak zaman zaman yürüyordum. Kalabalık kaynıyordu, terliyordu, kabarıyordu; alışveriş çantalarıyla kadınlar, pırıl pırıl ayakkabılarıyla adamlar. Ta Güney’de bile hep parlatırlardı ayakkabılarını. “Parlatılmış ayakkabılar, ayakkabılar parlatılmış...” Kafamda dolanıp duruyordu. 8. Cadde’de, kaldırım boyunca pazar arabaları tekerlek tekerleğe park edilmişti, her biri ayrı bir icat örtüleri, tazeliğini yavaş yavaş yitirmekte olan meyveleri, sebzeleri gölgeliyordu. Çürümekte olan pis lahana kokusu duyuyordum. Bir seyyar karpuz satıcısı kamyonunun yanında gölgede duruyordu; uzun turuncu renkli bir kavun dilimi kaldırmış havaya, memleket özlemine, çocukluk anılarına, yeşil gölgeliklere ve yaz serinliğine çağıran boğuk, kısık bir sesle malını satmaya çalışıyordu. Küçük tablalarda düzgün yığınlar halinde portakallar, Hindistan cevizleri, avokadolar yatıyordu. Yavaş yavaş hareket eden kalabalık arasından döne dolaşa yürüyordum. Kentin merkezinde satılmamış, bayat ve solmuş çiçekler canlı canlı parlıyordu bir arabanın üzerinde, ağzı açılmış bir meyve suyu kutusundan dışarı taşan hiçbir şeye yaramaz köpük altında çürüyen göz alıcı kumaşlar gibi. Kalabalık, bir çamaşır makinesinin içinden, buharlı camın arkasından görülen kaynayan şekiller gibiydi. Ve sokaklarda atlı polis birliği kol geziyordu, şapkalarının kısa, cilalı güneşlikleri altında gözleri sır vermez, vücutları öne doğru eğilmiş; dizginler gevşek fakat tetikte, etten insan ve atlar, taştan insan ve atları taklit ediyorcasına. Tod Clifton’un ölümü, diye düşündüm. Seyyar satıcılar trafiğin sesini bastırarak bağırıyorlardı. Uzaktan duyar gibiydim onları, ne söylediklerini pek anlamayarak. Bir yan sokakta çocuklar çarpık çurpuk üç tekerlekli bisikletler üzerinde levhalardan birini taşıyarak kaldırım boyunca dolaşıyorlardı.</p>

  <div class="m1"></div>

  <p>TOD CLİFTON</p>

  <p>UMUDUMUZ VURULDU</p>

  <div class="m1"></div>

  <p>Ve hafif sis içinde o gerginliği yeniden hissettim. Onu yadsıyan bir şey yoktu; oradaydı o, sıcakta kaynayıp gitmeden önce bir şeyler yapılmalıydı.</p>
</body>
</html>