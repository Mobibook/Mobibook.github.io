<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Yirmi Üç</h3>

  <p class="p1">Aşağı kattaki bar sıcak ve kalabalıktı, Clifton’un vuruluşu üzerinde ateşli bir tartışma devam ediyordu; kapının yanında ayakta durdum ve bir burbon söyledim. O sırada birisi gördü beni ve içeri çekmeye çalıştılar.</p>

  <p>“Ne olur, bu akşam olmaz,” dedim. “En iyi arkadaşlarımdan biriydi o”</p>

  <p>“Oh, elbet,” dediler; bir burbon daha içtim, ayrıldım oradan.</p>

  <p>125. Sokak’a vardığımda, suçlu polisin işinden atılmasını isteyen bir dilekçeyi elden ele dolaştıran bir grup özgürlük savaşçısı yanıma yaklaştı; bir blok ötede her zamanki sokak vaizi kadın bile masumların öldürülmesi hakkında vaaz veriyordu bağıra bağıra. Düşünebileceğinden çok daha fazla insan bu vurulma olayı üzerinde düşünüyor, bir kaynaşmadır gidiyordu. İyi, diye düşündüm, belki de sönmeyecek artık bu ateş. Belki Hambro’yu bu akşam görsem iyi olacak.</p>

  <p>Cadde boyunca ufak ufak gruplar vardı; gittikçe hızlanarak yürüdüm. Birden kendimi 7. Cadde’de buldum. Orada, bir sokak lambasının altında etrafına en kalabalık grubu toplamış Kışkırtıcı Ras duruyordu; dünyada görmek istediğim en son adam. Tam geriye dönmek üzereydim ki onun bayrakları arasından eğildiğini ve: “Bakın, bakın, kara hanımlar, beyler! Kardeşlik’in temsilcisi gidiyor. Yanlış görmüyor ya, Ras; o bay bizi görmemiş gibi geçip gitmeye mi çalışıyor? Sorun bunu ona. Sizler, ne bekliyorsunuz, efendim? O sizin yalancı Örgüt’ünüz yüzünden bizim kara gencimiz vuruluyor da, siz ne yapıyorsunuz?</p>

  <p>Döndüler, bana baktılar, gittikçe yaklaşıyorlardı. Bazıları arkama geldi ve beni kalabalığın içine doğru itmeye çalıştı. Kışkırtıcı, aşağı doğru eğilmiş yeşil trafik ışığı altında beni gösteriyordu.</p>

  <p>“Sorun ona, ne yapıyorlarmış bunun için, bayanlar baylar, korkuyorlar mı yoksa; beyazlar ve onun kara kuklaları bize ihanet için birbirlerine mi sokuluyorlar?”</p>

  <p>“Çekin ellerinizi üzerimden,” diye bağırdım birisi uzanıp kolumu yakalayınca. Alçak sesle bana küfreden bir ses duydum.</p>

  <p>“Kardeş’e cevap verme fırsatı tanı!” dedi biri.</p>

  <p>Yüzleri hep bana döndü. Gülmek istiyordum; çünkü, birden bir güç gösterisine mi karıştım bilemiyordum, bunu fark ettim. Ama gülmeye gelecek havaları yoktu.</p>

  <p>“Bayanlar, Baylar, Kardeşler ve Kız Kardeşler,” dedim, “Böyle bir saldırıya cevap vermeyi hor görürüm ben. Hepiniz beni ve yaptıklarımı bildiğiniz için bunun gerekli olduğunu sanmıyorum. Ama ilerisi için çok şeyler vadeden genç arkadaşlarımızdan birinin talihsiz ölümünü, bu türlü saldırılara ve zulümlere son vermek için çalışmış ve çalışmakta olan bir Örgüt’e saldırmaya bir vesile olarak kullanmak çok şerefsizce bir iş gibi görünüyor bana. Bu öldürmeye karşı ayaklanan ilk örgüt hangisiydi? Kardeşlik! Halkı ayağa kaldıran ilk örgüt hangisiydi? Kardeşlik! Halkın davasına doğru ilerleyen ilk örgüt hangisi olacaktır? Yine Kardeşlik!</p>

  <p>Biz karşı durduk ve her zaman da duracağız, inanın bana. Ama kendi disiplinli yolumuzda. Ve olumlu hareket edeceğiz. Bizlerin ve sizlerin güçlerini olgunlaşmamış ve yanlış ele alınmış eylemlerde boşuna harcamayı reddederiz. Biz Amerikalıyız, hepimiz, kara olsun beyaz olsun, şurada merdivendeki adam ne derse desin, Amerikalıyız bizler. Ve ölülerin adını kötü emeller için kullanmak o Bay’ın olsun deriz. Kardeşlik Örgütü, yas içindedir ve Kardeş’inin yasını ta içinde duymaktadır. Ve eminiz ki, onun ölümü, daha derin ve kalıcı değişikliklerin başlangıcı olacaktır. Bir adamın güvenle gömülüşünü bir kenarda bekleyip, ondan sonra hemen bir merdivene çıkıp o ölünün inandığı her şeyin anısını lekelemek kolay bir şeydir. Ama onun ölümünden kalıcı bir şey yaratmak zaman ister, dikkatli bir hazırlık ister.”</p>

  <p>“Bayım,” diye bağırdı Ras, “sadede gel. Benim sorumu cevaplandırmıyorsun. <i>Bu vurulma işine karşı ne yapıyorsunuz?</i>”</p>

  <p>Kalabalığın kenarına doğru yürüdüm. Biraz daha böyle giderse, felaket olurdu bu.</p>

  <p>“Kendi bencil amaçların için ölüleri kullanma,” dedim. “Bırak rahat uyusun o. Mıncıklayıp durma ölüsünü!”</p>

  <p>“Cevap ver! Mezar soyguncusu!” bağırışmalarını duyunca köpürdü. Ben kalabalığı iterek ilerliyordum.</p>

  <p>Kışkırtıcı, kollarını sallıyor, bağırarak beni gösteriyordu, “Bu adam beyaz kölecinin parayla tutulmuş kuklasıdır! Bizim kara bebeklerimiz ve kadınlarımız acı çekerken neredeydi o son birkaç aydır?”</p>

  <p>“Ölüleri rahat bırak,” diye bağırdım; birisinin, “Herif, herif, Afrika’ya git sen. Herkes tanır Kardeş’i,” diye seslendiğini duydum.</p>

  <p>İyi, diye düşündüm, iyi. Sonra bir itişme oldu arkamda, birden döndüm; iki adamın hemen bir adım ötemde durduklarını gördüm. Ras’ın adamlarıydı.</p>

  <p>“Dinle bayım,” dedim Ras’a, “kendi iyiliğini düşünüyorsan şu kiralık adamlarını çağırırsın. Peşimden gelmek istiyora benziyorlar.”</p>

  <p>“Berbat bir yalan bu!” diye bağırdı.</p>

  <p>“Eğer bana bir şey olursa tanıklar var. Daha toprağı kurumadan, bir ölünün mezarını açan adamdan her şey beklenir, uyarırım seni.”</p>

  <p>Kalabalıktan öfkeli bağırmalar işittim ve iki adamın gözleri kinle parlayarak yanımdan geçip gittiklerini gördüm; oradan ayrılıp köşeyi döndüm, kalabalık geride kalmıştı. Ras, Kardeşlik’e saldırıyordu şimdi ve dinleyiciler cevap veriyordu ona. Yürüdüm, geriye Lenox’a doğru; beni yakalayıp yumruklamaya başladıklarında bir sinemanın önünden geçiyordum. Ama bu kez de yanlış yer seçmişlerdi; sinemanın kapıcısı araya girdi ve onlar Ras’ın sokak toplantısı yaptığı yere doğru gerisin geriye kaçtılar. Kapıcıya teşekkür ettim ve yürüdüm. Şanslıydım; bir şey yapamamışlardı. Ama Ras yeniden cesaretlenmeye başlıyordu. Daha az kalabalık bir sokakta bir şey yapabilirlerdi.</p>

  <p>Caddeye varınca kaldırımın kenarında durdum, bir taksiye işaret ettim, hızla geçip gitti yanımdan. Bir ilk yardım arabası geçti, sonra flâması inik bir başka taksi geçti. Caddenin yukarısından bir yerlerden beni gözetlediklerini hissettim; fakat görmedim onları. Neden bir taksi gelmiyordu! O sırada tertemiz, krem rengi yazlık elbiseleri içinde üç adam geldiler, kaldırımın kenarında yakınımda durdular; garip bir şey dikkatimi çekti birden, üçü de koyu renk gözlük takmıştı. Binlerce defa görmüştüm bunu; ama bir Hollywood hayranının boş bir özentisi olarak baktığım şey birden kişisel bir önem kazandı gözümde. Niçin olmasın, diye düşündüm, niçin olmasın; caddenin karşısına atladım ve bir eczanenin serin havası içine daldım.</p>

  <p>Güneş siperliklerinin, saç filelerinin, lastik eldivenlerin, bir karton üzerine tutturulmuş takma kirpiklerin karmakarışık yaydı bulunduğu bir tezgâhta gördüm onları ve bulabildiğim en koyu camlısını kaptım. Camları o kadar koyu yeşildi ki siyah görünüyordu, derhal taktım gözüme, karanlığın içine daldım birden ve dışarıya çıktım.</p>

  <p>Zorla görebiliyordum; hava neredeyse kararmak üzereydi, sokaklar yeşil bir belirsizlik içinde kaynıyordu. Yavaşça karşıya geçtim, metronun yanında durup gözlerimin alışmasını bekledim. Gözlüğün gerisinden o berbat ışığa bakarken garip bir heyecan dalgası kabarıyordu içimde. Yerin altından sıcak bir havayla birlikte insan dalgalan çıkıyordu dışarıya, alttan geçen trenlerin kaldırımı titrettiklerini hissedebiliyordum. Bir taksi yanaştı bir müşterisini indirmek için; tam ben taksiye binmek üzereydim ki bir kadın çıktı merdivenlerden, geldi, gülümseyerek önümde durdu. Bu da ne, diye düşündüm, onun orada dikildiğini, sımsıkı yazlık elbisesinin içinde gülümsediğini görerek; daha da yaklaştı. Christmas Night marka koku yayıldı vücudundan, iri bir kadındı.</p>

  <p>“Rinehart, yavrum, sen misin?” dedi.</p>

  <p>Rinehart, diye düşündüm. Demek işe yarıyor. Elini koluma koymuştu, düşündüğümden de daha hızlı. “Sen misin yavrum?” diye cevap verdiğimi duydum kendimin ve soluğumu tutarak bekledim.</p>

  <p>“Eh, bir kere de zamanında gelebildin,” dedi. “Ama niçin böyle şapkasızsın, nerede satın aldığım yeni şapkan?”</p>

  <p>Gülmek istedim. Christmas Night kokusu etrafımı sarmıştı şimdi, yüzünü yüzüme yaklaştırdığını gördüm, gözleri açıldı birden.</p>

  <p>“Hey. Rinehart değilsin sen, herif. Ne yapmaya çalışıyorsun? Rine gibi de konuşmuyorsun. Nedir senin derdin?”</p>

  <p>Geriye çekilerek güldüm. “Sanırım ikimiz de yanıldık,” dedim.</p>

  <p>Çantasını kavrayarak geriye çekildi; şaşırmış, beni gözlüyordu.</p>

  <p>“Gerçekten size bir şey yapmak istemedim,” dedim. “Özür dilerim. Beni benzettiğiniz kimse kimdir?”</p>

  <p>“Rinehart, yakalamasın seni kendisi olduğunu yutturmaya çalışırken.”</p>

  <p>“Hayır,” dedim. “Ama siz onu gördüğünüze o kadar sevinmiştiniz ki, dayanamadım. Gerçekten şanslı bir insanmış.”</p>

  <p>“Yemin edebilirdim o olduğuna. Herif, çekil git buradan başımı belaya sokmadan,” dedi kenara çekilerek; ben de ayrıldım.</p>

  <p>Çok garipti. Ama şu şapka iyi fikir diye düşündüm, Ras’ın adamlarını gözetleyerek hızla yürüdüm. Boşuna harcıyordum zamanı. İlk şapkacı dükkânından içeri daldım, dükkândaki şapkaların en genişini satın aldım ve giydim. Bununla bir kar fırtınasında bile görseler başka birisi sanırlar beni diye düşündüm.</p>

  <p>Sonra tekrar caddeye çıktım, metroya doğru yürüdüm, gözlerim çabucak alışmıştı; dünya koyu yeşil bir yoğunluk kazanmıştı, arabaların lambaları yıldızlar gibi parlıyordu, yüzler esrarlı birer bulanıklıktı; sinema binalarının gösterişli, parlak ışıkları yumuşak, korku verici bir parlayışa dönüşüyordu. Kurula kurula Ras’ın toplantısına doğru, geriye yöneldim. Gerçek bir denemeydi bu; eğer iyi giderse korkusuz gidebilirdim artık Hambro’ya. Önümüzdeki kızgın dönemde etrafı dolaşabilirdim böylece.</p>

  <p>İki adam, ağır ipek spor gömleklerini vücutlarının üzerlerinde ritmik bir hareketle savuran kaygısız uzun adımlarla, kaldırımı yercesine yaklaşıyordu. Onlar da koyu renk gözlükler takmışlardı, şapkaları tepelerinde upuzun, kenarları aşağı kıvrık. İki züppe, diye düşündüm, tam ağızlarını açtıklarında.</p>

  <p>“Ne diyon, babalık,” dediler.</p>

  <p>“Rinehart, babam, işler nasıl bugünlerde,” dediler.</p>

  <p>Hay Allah, arkadaşları galiba, diye düşündüm, el sallayarak devam ettim yoluma.</p>

  <p>“Neler çevirdiğini senin biliyoruz, Rinehart,” diye bağırdı biri. “Heyecanlanma İhtiyar, heyecanlanma!”</p>

  <p>Şakayı anlamış gibi tekrar el salladım. Arkamdan güldüler. Blokun sonuna geliyordum artık, terden sırılsıklam olmuştum. Kimdi bu Rinehart, neler çeviriyordu? Daha ileri giden yanlış benzetmelerden kaçınmak için hakkında daha çok şey öğrenmeliydim...</p>

  <p>Radyosu bas bas bağıran bir araba geçti. Daha ilerde Kışkırtıcı’nın kalabalığa sert sert bağırdığını duyabiliyordum. Sonra daha yakınına geldim kalabalığın, içinden yayaların geçmesi için bırakılan yerde açık açık durdum. Geriye doğru mağaza vitrinlerinin önünde ikişerli dizilmişlerdi. Dinleyiciler önümde yeşile boyalı bir karanlık içinde birbirine karışıyordu. Kışkırtıcı, kudurmuş gibi, Kardeşlik’e atıp tutuyordu.</p>

  <p>“Hareket zamanı gelmiştir. Harlem’den kovmalıyız onları,” diye bağırıyordu. Bir an, gözlerini gezdirirken etraftaki yüzlerde beni yakaladı sandım, bütün vücudum gerildi.</p>

  <p>“Ras, kovun onları!” dedi. “Kışkırtıcı Ras’ın YIKICI Ras olması zamanı gelmiştir!”</p>

  <p>Onaylama bağırışları yükseldi; arkama baktım, beni izlemiş olan adamları gördüm, <i>yıkıcı</i> demekle ne demek istedi, diye düşündüm?</p>

  <p>“Tekrar ediyorum, kara bayanlar ve baylar, hareketin zamanı gelmiştir! Ben Yıkıcı Ras, tekrar ediyor, zaman gelmiştir!”</p>

  <p>Heyecanla titredim; beni tanımamışlardı. Tamam, oluyor, diye düşündüm. Şapkayı görmüşlerdi, beni değil. Bir sihir var onda. Burunlarının dibindeyken, gizliyor beni... Ama birden bu güveni yitirdim. Ras böyle Harlem’de beyaz olan, beyaza ait olan her şeyi yakmaya yıkmaya çağırırken kim farkıma varabilirdi benim? Daha iyi bir denemeye ihtiyacım vardı. Eğer planımı yürüteceksem... Hangi plan? Allah kahretsin, ne bileyim ben, yürü...</p>

  <p>Sallana sallana kalabalıktan çıktım ve ayrıldım oradan, Hambro’nun evine yöneldim.</p>

  <p>Şık giyimli bir grup genç geçerken selâmladı beni. “Vay merhaba, babo,” diye seslendiler. “Vay merhaba!”</p>

  <p>“Vay merhaba!” dedim.</p>

  <p>Belli bir tarzda giyinmek ve yürümekle, bir bakışta tanındığım bir kardeşlik listesine girmiş gibiydim sanki; çehreyle değil de elbiselerle, üniformayla, yürüyüşle. Bu ise bir başka kuşkuya yol açıyordu. Bir züppe değil, bir tür politikacıydım ben. Yoksa öyle miydim? Gerçek bir deneme yapsam ne olurdu? Jolly Dollar’da bana o kadar hakaret etmiş olan adamlarla mesela. Bunu düşündüğümde 8. Cadde’nin karşısında yarı yoldaydım, geriye döndüm ve yukarıya giden bir otobüse atladım.</p>

  <p>Her günkü müşterilerden birçoğu barın etrafını almıştı salkım saçak. Oda kalabalıktı, Barrelhouse görevdeydi. Şapkamı eğip barın kenarına doğru sıkışırken, gözlüğün çerçevesinin burnumu acıttığını hissediyordum. Barrelhouse kabaca baktı bana, dudakları sarkmış.</p>

  <p>“Ne marka içiyorsun bu gece baba dostu?” dedi.</p>

  <p>“Ballantine olsun,” dedim sesimi hiç değiştirmeden.</p>

  <p>Birayı önüme koyarken ve koskocaman elini para için barın üzerinde şaklatıp dururken gözlerinin içine bakıyordum. Sonra, kalbim daha hızlı çarparak, benim eski ödeme hareketimi yaptım; parayı barın üzerinde döndürdüm ve bekledim. Para yumruğu içinde kayboldu.</p>

  <p>“Teşekkürler, babam,” dedi oradan uzaklaşıp, beni kuşku içinde bırakırken. Sesinde bir tür tanıma belirtisi vardı ama benim için değil. O, hiçbir zaman “babam” ya da “baba dostu” demezdi bana. Oluyor, diye düşündüm, çok iyi işliyor belki de.</p>

  <p>Mutlaka bir şeyler oluyordu bana, derinden bir şeyler. Ama yine de rahattım. Hava sıcaktı. Belki de bundandı. Arkaya, odanın gerisine, kabinlerin bulunduğu yere bakarak soğuk birayı içtim. Bir erkek ve kadın kalabalığı, duman yeşili bir sis içinde karabasan şekilleri gibi kaynaşıp duruyordu. Otomatik pikap bas bas bağırıyordu; karanlık, bulanık bir mağaranın derinliklerine bakar gibiydi. Birisi kenara çekilince, barın bir yuvarlak çizdiği yerden ötede, aşağı yukarı kımıldayan başların ve omuzların üzerinden bakınca otomatik pikabı gördüm; kötü bir cehennem düşü gibi aydınlatılmıştı, bağırıyordu:</p>

  <div class="m1"></div>

  <p><i>Jelly, Jelly</i></p>

  <p><i>Jelly</i></p>

  <p><i>Bütün gece</i></p>

  <div class="m1"></div>

  <p>Ama o hafta çekilecek piyango için numara satan adamı seyrederken, Kardeşlik’in kesin olarak girdiği bir yer burası yine de, diye düşündüm. Bütün o açıklamak zorunda kalacağı şeylerle birlikte bunu da açıklasın Hambro.</p>

  <p>Bardağı diktim ve gitmeye davrandım; tam o sırada yemek yenen tezgâhın orada Maceo Kardeş’i gördüm. Ta yanına gelinceye kadar kılık değiştirdiğimi unutarak, içimden gelen bir itişle yürüdüm ona doğru, sonra kendimi şöyle bir tarttım ve kılık değişikliğimi bir denemeden daha geçirmeye karar verdim. Kolumu kabaca omzunun üzerinden atarak, şekerlikle biber salçası şişesi arasında duran yağlı bir yemek listesini aldım ve koyu renkli gözlüğümün arkasından okuyormuş gibi yaptım.</p>

  <p>“Pirzolalar nasıl, babam?” dedim.</p>

  <p>“Bu yediğime bakılırsa güzel.”</p>

  <p>“Ya? Ne bilirsin pirzolalara dair?”</p>

  <p>Başını yavaş yavaş kaldırdı, alçak, mavi, dönen alevler karşısında şişlere geçirilmiş piliçlere yandan bakarak, “Herhalde senin kadar bilirim,” dedi, “belki de daha fazla; senden birkaç yıl daha fazla ve senden daha çeşitli yerlerde yediğime göre. Hem nasıl gelip de benim işime karışabiliyorsun sen, sahi?”</p>

  <p>Döndü, dosdoğru yüzüme bakıyordu şimdi, meydan okuyordu. Pek yürekliydi, gülmek istiyordum.</p>

  <p>“Ağır ol,” diye mırıldandım, “insan soru da mı soramaz. Yani?”</p>

  <p>Oturduğu taburede tamamen dönerek, “Cevabını aldın,” dedi.</p>

  <p>“Haydi şimdi bıçağını da çek artık.”</p>

  <p>“Bıçak mı?” dedim gülmek isteği içinde. “Kim söz etti sana bıçaktan?”</p>

  <p>“Onu düşünüyorsun. Birisi hoşunuza gitmeyen bir şey söyler, sizin gibi adamlar hemen sustalıyı çeker. Haydi, haydi çeksene. Her zaman olduğu gibi ölüme hazırım. Görelim seni hadisene!”</p>

  <p>Şekerliğe uzanmıştı şimdi; birden önümdeki yaşlı adamın Maceo Kardeş değil de beni şaşırtmak için kılık değiştirmiş biri olduğunu hissederek duruyordum orada. Gözlük gereğinden fazla iş görüyordu; yaşlı yürekli bir Kardeş, diye düşündüm ama yetmezdi bu kadarı.</p>

  <p>Tabağını işaret ettim. “Sana şu pirzolaları sordum” dedim, “senin pirzolanı değil. Bıçaktan laf eden oldu mu sana?”</p>

  <p>“Boş ver ona, sen çek bıçağını yine,” dedi. “Görelim seni. Yoksa arkamı dönmemi mi bekliyorsun? Tamam öyleyse, işte, işte sırtım” dedi hızla dönerek taburede, sonra tekrar bana döndü, kolu şekerliği fırlatmaya hazır.</p>

  <p>Müşteriler bakmak için dönüyorlar, etrafı açıyorlardı.</p>

  <p>“Ne var, Maceo?” dedi biri.</p>

  <p>“Hiçbir şey, baş ederim ben; bu küstah orospu çocuğu gelmiş meydan okuyor burada.”</p>

  <p>“Ağır ol İhtiyar,” dedim. “Dilini tut da başımı belaya sokma.” Bir yandan da, niçin böyle konuşuyorum, diye düşünüyordum.</p>

  <p>“Sen merak etme onu, orospu çocuğu, çek sustalını!”</p>

  <p>“Ye onu. Maceo, indir kafasına orospu dölünün!”</p>

  <p>Sesin yerini kulağımla saptadım, Maceo’yu da görebilecek şekilde döndüm; kışkırtan adam ve öteki müşteriler kapıyı tutuyorlardı. Otomatik pikap bile susmuştu; tehlikenin ne kadar hızla büyüdüğünü hissediyordum, düşünmeksizin hareket ediyordum, çabucak sıçradım bir kenara, bir bira şişesini kaptım, vücudum titriyordu.</p>

  <p>“Pekâlâ,” dedim, “istediğiniz buysa, pekâlâ! Bundan sonra sırası gelmeden konuşan, yer bunu kafasına!”</p>

  <p>Maceo kımıldandı, şişeyi fırlatacakmış gibi yaptım; bir yana kaçtı, kolu elindeki şişeyi atmaya hazır ama ben kendisini sıkıştırdığım için öylece tutuyordu elinde! Yeşil camların gerisinden düşteki bir insana benziyordu; iş elbisesi içinde, başında uzun güneşlikli bezden bir şapka, yaşlı bir adam.</p>

  <p>“At onu,” dedim, “haydi!” Olanların çılgınlığı ile yüreklenmiştim. Bir kılık değişikliğini bir arkadaş üzerinde denemek istemiştim, şimdi ise onu dize getirinceye kadar dövmeye hazırdım; istediğim için değil de yer ve durumdan dolayı. Tamam, tamam, saçmaydı ama yine de gerçek ve tehlikeliydi ve kımıldasa bütün gücümle indirecektim şişeyi. Kendimi korumak için mecburdum buna; yoksa sarhoşlar hep birlikte saldıracaktı bana. Birden bir sesin bomba gibi patladığını duydum:</p>

  <p>“Benim yerimde kavga yok!” Barrelhouse’du bu. “Bırakın elinizdeki şeyleri, hepiniz; para veriyoruz onlara.”</p>

  <p>“Has’tir be, Barrelhouse, bırak dövüşsünler!”</p>

  <p>“Sokaklarda dövüşsünler, burada değil. Hey, sizler,” diye bağırdı, “buraya bakın...”</p>

  <p>Gördüm onu, koskoca avcu içinde bir tabanca, ileri doğru eğilmiş, barın üzerine dayamış elini.</p>

  <p>“Haydi, bırakın onları, ikinizde,” dedi acıklı acıklı.</p>

  <p>“Benim malımı bırakın yere, dedim size.”</p>

  <p>Maceo Kardeş Barrelhouse’a döndü, baktı.</p>

  <p>“Bırak onu, İhtiyar,” dedim, bu gerçekten ben değilsem niçin gurur meselesi yapıyorum bunu, diye düşünerek.</p>

  <p>“Sen bırak seninkini” dedi.</p>

  <p>“<i>İkiniz</i> de bırakın ve sen Rinehart,” dedi Barrelhouse, tabancasıyla beni göstererek. “Benim yerimden defol, uzak dur. Senin parana ihtiyacımız yok burada.”</p>

  <p>Direnecek oldum ama elini kaldırdı.</p>

  <p>“Benim sana bir şey dediğim yok, Rinehart, yanlış anlama beni, belaya gelemem,” dedi Barrelhouse.</p>

  <p>Maceo Kardeş elindeki şekerliği yerine koymuştu, ben de şişeyi bıraktım ve geri geri kapıya doğru gittim.</p>

  <p>“Ve Rine,” dedi Barrelhouse, “tabanca filan çekeyim de deme; çünkü şu elimdeki dalga dolu ve kullanma iznim var.”</p>

  <p>Kapıya geriledim, saçlarım diken diken, her ikisini de gözleyerek.</p>

  <p>“Bir dahaki sefere cevaplandırılmasını istemediğim sorular sorma,” diye seslendi Maceo. “Bu tartışmayı bitirmek istiyorsan eğer geleyim.”</p>

  <p>Dışarıdaki havanın patladığını hissettim etrafımda; tam kapının dışında duruyordum, şakanın kakaya dönmeyişinden birden rahatlamış gülüyor, uzun sakındıraklı şapkasıyla meydan okuyan yaşlı adama ve kalabalığın bozulmuş yüzüne bakıyordum. Rinehart, Rinehart, diye düşünüyordum. Nasıl bir adam bu Rinehart?</p>

  <p>Öteki blokta bir grup insana yanaşıp trafik ışıklarının değişmesini beklerken hâlâ kıkırdıyordum; onlar köşede durmuş, bir şişe ucuz şarabı elden ele dolaştırıyorlar, bir yandan da Clifton’un öldürülmesini tartışıyorlardı.</p>

  <p>“Bizim silaha ihtiyacımız var,” diyordu birisi. “Göze göz.”</p>

  <p>“Namussuzum, doğru, hem de makineli tüfeğe. Ver şu zıkkımı, Muckleroy.”</p>

  <p>“Zaten bu Sullivan Kanunu yüzünden değil mi ki şu New York bir atış galerisine döndü,” diyordu bir başka adam.</p>

  <p>“Al zıkkımı; ama şişenin dibine düşme sakın...”</p>

  <p>“Düşüp düşeceğim bir tek bu var, Muckleroy. Onu da mı almak istiyorsun elimden?”</p>

  <p>“Oğlum, iç de gönder o lanet şişeyi.”</p>

  <p>Onlara doğru yöneldim, birisinin, “Ne söylüyorsun, Bay Rinehart, dalgan nasıl çalışıyor?” dediğini işittim.</p>

  <p>Burada bile mi, diye düşündüm birden hızlanarak. “Ağır,” dedim, buna asıl cevabı biliyordum: “Çok ağır.” Güldüler.</p>

  <p>“Eh, sabaha hafifler.”</p>

  <p>“Hey, buraya bak, Bay Rinehart, bir iş versene bana?” dedi bir tanesi bana doğru yaklaşarak; ben el salladım ve caddeyi geçtim, karşıya, 8. Cadde’ye doğru öteki otobüs durağına hızla yürüdüm.</p>

  <p>Dükkânlar ve iş yerleri karanlıktı şimdi, çocuklar kaldırımlar boyunca koşuyor, bağrıp çağrıyorlardı büyükler arasında, saklambaç oynar gibi. Camların arasından görülen şekillerin birbirine karışmış akıcılığına şaşarak yürüyordum. Dünya Rinehart’a bu şekilde mi görünüyordu acaba? Bütün kara gözlüklü oğlanlara? Çünkü şimdi biz bir camın arkasından bakar gibi karanlık görüyoruz; ama sonra, ama sonra... Gerisini anımsayamıyordum.</p>

  <p>Bir torba vardı elinde, ihtiyatla atıyordu adımlarını. Koluma dokununcaya kadar kendi kendisiyle konuşuyor sanıyordum ben.</p>

  <p>“Affedersin diyorum, oğul, beni görmeden geçmeye çalışıyorsun gibi; bu gece son numara nedir?”</p>

  <p>“Numara mı? Ne numarası?”</p>

  <p>“Hadi hadi biliyorsun ne demek istediğimi,” dedi sesini yükselterek; ellerini kalçalarına dayamış, ileri doğru bakıyordu. “Bugünün son numarası demek istiyorum. Piyangocu Rine değil misin sen?”</p>

  <p>“Piyangocu Rine mi?”</p>

  <p>“Evet, Piyangocu Rinehart; kimi kandırmaya çalışıyorsun?”</p>

  <p>“Ama benim adım bu değil, madam,” dedim, elimden geldiği kadar kesin konuşarak ve bir adım geriye çekilerek. “Bir yanlışınız olacak.”</p>

  <p>Ağzı açık kaldı. “Sen değil misin? Eh! Ama niçin o kadar benziyorsun ona?” dedi sesinde kızgın bir kuşkuyla. “Bak, Allah’ın işine. Eve gideyim bari; rüyam çıkarsa, çıkıp arayayım o rezili. Paraya da nasıl ihtiyacım var.</p>

  <p>“Dilerim kazanırsınız,” dedim, onu daha iyi görmek için uzanarak. “Dilerim öder.”</p>

  <p>“Teşekkürler, oğul, tabii ödeyecek. Anlıyorum ki Rinehart değilmişsin şimdi. Özür dilerim durdurduğum için seni.”</p>

  <p>“Aldırmayın,” dedim.</p>

  <p>“Ayakkabılarına bakmış olsaydım, anlardım.”</p>

  <p>“Niçin?”</p>

  <p>“Çünküm Piyangocu Rine düğme burunlu ayakkabılarıyla tanınır.”</p>

  <p>Kadının Zion gemisi gibi sağa sola sallanarak aksaya aksaya gittiğini gördüm. Hiç kuşkusuz herkes tanıyor onu, diye düşündüm, bu meslekte herkesi tanımak zorundasın. Clifton’un vurulduğu günden beri ilk kez farkına varıyordum siyah beyaz ayakkabılarımın.</p>

  <p>Devriye otomobili kaldırımın kenarına yanaşıp benimle yan yana gitmeye başlayınca, polis daha ağzını açmadan ben ne olacağını anlamıştım.</p>

  <p>“Sen ha, Rinehart, adamım?” dedi arabayı kullananın yanındaki polis. Beyazdı. Şapkasındaki rozetin parladığını görüyordum; ama numara belirsizdi.</p>

  <p>“Bu defa değil, memur bey,” dedim.</p>

  <p>“Ne söylüyorsun be; ne yapmaya çalışıyorsun? Karşı mı çıkıyorsun?”</p>

  <p>“Yanılıyorsunuz,” dedim, “ben Rinehart değilim.”</p>

  <p>Araba durdu, yeşil camlı gözlüğümde bir el feneri parladı. Caddeye tükürdü. “Eh, sabaha kadar o olursan iyi edersin,” dedi, “bizim payımızı da her zamanki yere getirirsen iyi olur. Kim olduğunu sanıyorsun lan?” diye bağırdı araba uzaklaşıp hızlanırken.</p>

  <p>Ve daha dönmeme vakit kalmadan köşedeki bilardo salonundan bir grup adam koşarak geldi. Bir tanesinin elinde bir otomatik vardı.</p>

  <p>“O orospu çocukları ne yapmaya çalışıyorlardı sana, babalık,” dedi.</p>

  <p>“Bir şey yok, beni bir başkası sandılar.”</p>

  <p>“Kime benzettiler seni?”</p>

  <p>Yüzlerine baktım; serseri takımından kimseler miydiler, yoksa vurulma olayının heyecana getirdiği kimseler mi?</p>

  <p>“Rinehart diye birisi,” dedim.</p>

  <p>“<i>Rinehart.</i> Hey duydunuz mu hepiniz?” diye kahkahayı bastı eli tabancalısı. “Rinehart? Aynasızların gözleri kör galiba. Herkes anlar senin Rinehart olmadığını?”</p>

  <p>Bir başkası, elleri pantolonunun ceplerinde yüzüme dikkatle bakarak:</p>

  <p>“Ama sahiden benziyor Rine’a,” dedi.</p>

  <p>“Namussuzum benziyor.”</p>

  <p>“Hadi ulan sen de, Rinehart gecenin bir saatinde Kadillak’tadır. Ne söylüyorsun sen?”</p>

  <p>Eli tabancalı olan, “Dinle Jack,” dedi. “Rinehart’a benzettirme kendini. Yumuşak bir dilin olacak, acımasız bir kalbin ve de her şeyi yapmaya hazır olacaksın. O aynasızlar bi daha rahatsız ederse seni, bize söyle yeter. Maksadımız bu günlerde halka ettiklerini biraz durdurmak.”</p>

  <p>“Tabii,” dedim.</p>

  <p>“Rinehart,” dedi yine. “Piçoğlu piçe bak sen!”</p>

  <p>Döndüler ve tartışarak bilardo salonuna geri gittiler; ben de hızla uzaklaştım oralardan. Bir an için Hambro’yu unutmuş, batı yerine doğuya yürüyordum. Gözlüğü çıkarmak istedim ama sonra çıkarmamaya karar verdim. Ras’ın adamları hâlâ beni arıyor olabilirlerdi.</p>

  <p>Daha sessizdi ortalık şimdi. Cadde yayalarla dolu olduğu halde, -hepsi de esrarlı yeşil bir renk içinde karmakarışık- kimse özel olarak bana dikkat etmiyordu. Belki de nihayet onun bölgesinden çıktım, diye düşündüm ve Rinehart’ı gördüğüm, duyduğum şeylere bakarak yerine oturtmaya çalıştım. O, bütün bu süre içinde buralardaydı, bense başka bir yere bakıyordum. Etrafımdaydı, başkaları da onun gibi; ama Clifton’un ölümüyle (yoksa Ras’dan sonra mı?) gözlerim açılıncaya kadar görmeden geçip gitmiştim onu. Görünen şeylerin dış yüzünün altında neler yatıyordu böyle? Koyu renk gözlük, bir beyaz şapka, kimliğimi bu kadar çabuk bozabiliyorsa, gerçekten kim kimdi?</p>

  <p>Egzotik bir kokuydu, yuvarlana yuvarlana geliyordu sanki arkamdan; geriye baktığımda peşimden bir kadının yürüdüğünü fark ettim.</p>

  <p>“Beni tanıyasın diye bekliyordum, baba!” dedi bir ses. “Ne zamandır bekliyorum.”</p>

  <p>Hoş bir sesti; hafif boğuk, pürüzlü ve uyku dolu.</p>

  <p>“Duymuyor musun beni, babam?” dedi. Durup etrafıma baktim. “Yok babam, yok, geriye bakma; benim moruk peşimdedir belki. Yalnızca yürü yanımda da beni nerede bulacağını söyleyeyim. Yemin ederim artık bir daha gelmeyeceksin sanmıştım. Bu akşam görebilecek misin beni?”</p>

  <p>Yaklaşmıştı bana şimdi, birden ceketimin cebinde bir elin bir şeyler arandığını hissettim.</p>

  <p>“Pekâlâ, baba, hemen azarlamaya kalkma, al işte; şimdi görecek misin beni?”</p>

  <p>Çakılmış kalmıştım oraya, elini yakaladım, yüzüne baktım, yeşil camların arkasından bile egzotik bir kızdı; birdenbire bozulan bir gülümseyişle bakıyordu bana. “Rinehart, <i>babam,</i> neyin var?”</p>

  <p>İşte yine başladık, diye düşündüm, daha sıkı tutarak onu.</p>

  <p>“Ben Rinehart değilim, bayan,” dedim. “Ve bu gece ilk kez gerçekten o olmadığıma özgünüm.”</p>

  <p>“Allah aşkına, babam, Rinehart! Bebeğini başından defetmeye çalışmıyorsun, değil mi babam? Ne yaptım ben sana?”</p>

  <p>Kolumu yakalamıştı, kaldırımın ortasında yüz yüze duruyorduk. Ve birden çığlığı bastı, “Ooooo! Gerçekten değilmişsin! Ben de tuttum onun parasını sana vermeye çalışıyorum. Uzaklaş benden, sersem. Çekil yanımdan!”</p>

  <p>Geriledim. Yüksek topuklarını yere vurup çığlığı bastığında yüzü bozulmuştu. Arkamdan birisinin, “Hey, ne oluyor?” dediğini işittim; sonra koşan ayak sesleri geldi, fırladım, çığlıklarını köşenin arkasında bırakarak kaçtım. Ne hoş kızdı, diye düşünüyordum, ne hoş kızdı.</p>

  <p>Birkaç blok koştuktan sonra soluk soluğa durdum. Hem hoşuma gitmişti, hem kızmıştım. İnsanlar ne kadar budala olabiliyordu? Herkes kaçırmış mıydı yoksa birden? Etrafıma baktım. Aydınlık bir caddeydi, kaldırımlar insanla doluydu. Kaldırımın kenarında soluk almaya çalışarak dikiliyordum. Caddeden yukarı doğru; kaldırımın üzerinde bir haç işareti parlıyordu.</p>

  <div class="m1"></div>

  <p>KUTSAL YOL İSTASYONU</p>

  <p>YAŞAYAN TANRI’YI GÖR</p>

  <div class="m1"></div>

  <p>Harfler koyu yeşil parlıyordu, gözlük camlarından mı, yoksa neon lambalarının kendi rengi miydi, meraklandım. İki sarhoş yıkıla yıkıla geçip gitti yanımdan. Kaldırımın kenarında başı dizleri üzerine eğik oturmuş bir adamın yanından geçerek Hambro’nun yolunu tuttum. Arabalar geçip gidiyordu. Yürüyordum. Yüzlerinde yapma bir ciddiyet, iki çocuk el ilanları dağıtarak geliyordu; önce reddettim, sonra geri döndüm ve aldım. Ne de olsa, toplulukta ne olup bittiğini öğrenmeliydim. İlanı aldım ve sokak ışığına yanaşıp okudum:</p>

  <div class="m1"></div>

  <p><i>Görülmeyeni gör</i></p>

  <p><i>Sen ne dersen o olur, Tanrım!</i></p>

  <p><i>Hepsini görürüm, bilirim hepsini, söylerim, iyileştiririm.</i></p>

  <p><i>Bilinmeyen harikalar göreceksiniz.</i></p>

  <p><i>Saygıdeğer B.P. Rinehart,</i></p>

  <p><i>Ruh Teknoloğu.</i></p>

  <div class="m1"></div>

  <p><i>Eski daima yenidir.</i></p>

  <p><i>Esrarlar ülkesi, New Orleans’da Yol İstasyonları,</i></p>

  <p><i>Birmingham, New York, Detroit ve L.A.</i></p>

  <p><i>Tanrı için Zor Sorun Yoktur.</i></p>

  <p><i>Yol istasyonuna gel.</i></p>

  <p><i>GÖRÜLMEYENİ GÖR!</i></p>

  <p><i>Haftada Üç defa, ayinlerimize dua toplantılarımıza katıl,</i></p>

  <p><i>ESKİ’nin ZAMANE DİNİNİN YENİDEN KEŞFİN’de bize katıl</i></p>

  <p><i>GÖRÜLEN GÖRÜLMEYENİ GÖR</i></p>

  <p><i>GÖRÜLMEYENİ GÖR</i></p>

  <p><i>SEN Kİ YORGUNSUN, YUVANA GEL!</i></p>

  <p><i>YAPILMASINI İSTEDİĞİN ŞEYİ YAPIYORUM! BEKLEME!</i></p>

  <div class="m1"></div>

  <p>Kağıt parçasını lağıma attım ve yürüdüm. Ağır ağır yürüyordum. <i>Olabilir miydi</i>? Hızla, ışıklı yazının oraya geldim. Bir kilise haline sokulmuş bir dükkânın üzerinde asılı duruyordu; iki üç basamakla inilen giriş yerine daldım, bir mendille yüzümü sildim. Arkamda, kampustan ayrıldıktan sona bana hiç duymamışım gibi gelen eski usulde bir duanın yükseliş alçalışlarını duyuyordum; o zaman bile gezginci köy vaizlerinden duyardım bunları. Ses, ritmik, düş gibi bir okuyuş içinde yükselip alçalıyordu. Bir cemaatin katlandığı dünyevi sıkıntıları sayıyor; bir, esriklik halinde bir ses gösterisi oluyor, bir Tanrı’ya yakarı. Ben hâlâ yüzümü siliyordum, pencerelere acemice işlenmiş Incil’den sahneleri seyrediyordum ki, iki yaşlı bayan bana doğru geldi.</p>

  <p>“İyi akşamlar, Saygıdeğer Rinehart,” <i>dedi</i> bir tanesi. “Bu sıcak akşam vakti aziz pederimiz nasıllar?”</p>

  <p>Yo, olmaz, diye düşündüm; ama belki de kabul etmek inkâr etmekten daha az iş çıkarırdı başıma; “İyi akşamlar olsun, Kardeşler,” dedim mendilimle sesimi gizliyerek ve elimde kızdan kalmış kokuyu duyarak.</p>

  <p>“Bu, Kız Kardeş Haris, Saygıdeğer. Küçük şarkı grubumuza katılmaya geldi.”</p>

  <p>“Tanrı seni kutlasın, Kız Kardeş Haris,” dedim, uzattığı elini tuttum.</p>

  <p>“Biliyorsunuz, Saygıdeğer, yılar önce bir defa işitmiştim sizi vaaz verirken. O zaman ufacık, on iki yaşında bir çocuktunuz, Virginia’da. Ve şimdi Kuzey’e geliyorum ve sizi buluyorum; Tanrım şükürler olsun, hâlâ Incil’i vaaz ediyorsunuz. Tanrı hizmeti görüyorsunuz. Bu günahkâr kentte hâlâ eski zamanın dinini vaaz ediyorsunuz.”</p>

  <p>“Şey, Kız Kardeş Harris,” dedi öteki Kız Kardeş, “içeri gitsek de yerlerimizi bulsak iyi olur. Hem, Peder’in yapacak işleri vardır. Biraz da erken geldiniz galiba, değil mi Saygıdeğer Peder?”</p>

  <p>“Evet,” dedim mendilimle ağzımı hafifçe kurulayarak. Güneyin yaşlı, ana tipli kadınlarındandılar, nerden geldiği bilinmez bir keder hissettim birden. Onlara Rinehart’ın bir sahtekâr olduğunu söylemek istedim; ama şimdi kilisenin içinden bir bağırtı geliyordu, müziğin birden gürültüyle başladığını duydum.</p>

  <p>“Bir dinle, Kız Kardeş Haris. Bu, Saygıdeğer Rinehart’ın bize kazandırdığını söylediğim yeni bir gitar müziği çeşidi. Ne ilahi, değil mi?”</p>

  <p>“Tanrı’ya şükürler olsun,” dedi Kız Kardeş Haris. “Tanrı’ya şükürler olsun!”</p>

  <p>“Bizi bağışlayın Saygıdeğer Peder, bina için topladığım paralarla ilgili olarak Kız Kardeş Judkins’i görmem gerek. Ve, Saygıdeğer Peder, dün gece sizin o etkileyici vaazlarınızdan on plak sattım. Hatta birini yanında çalıştığım beyaz hanıma.”</p>

  <p>Keder yüklü bir sesle, “Tanrı sizi kutsasın,” derken buldum kendimi, “kutsasın, kutsasın.”</p>

  <p>Sonra kapı açıldı ve onların başlarının üzerinden erkek ve kadınların katlanan sandalyelere oturdukları ufacık, kalabalık bir oda gördüm; önde, modası geçmiş bir siyah elbise içinde incecik bir kadın, dikine bir piyanoda tutkulu bir boogie-woogie çalıyordu; yanında, başına bir takke giymiş genç bir adam, tavandan, beyaz ve altın sarısı renklerle parlayan bir vaiz kürsüsünün üzerine asılmış bir amplifikatöre bağlanmış elektronik gitardan ustaca sesler çıkararak ona eşlik ediyordu. Geniş bir yakası olan, zarif kırmızı bir kardinal elbisesi giymiş bir adam vardı, kocaman bir Incil’in yanında duruyor, cemaatin bilinmeyen bir dilde yüksek sesle söylediği zor bir ilahiyi yönetiyordu. Arkasındaki duvara, geriye, yükseğe altın harflerle bir yazı tutturulmuş, kemer şeklinde:</p>

  <div class="m1"></div>

  <p>IŞIK OLSUN!</p>

  <div class="m1"></div>

  <p>Yeşil ışıkta bütün sahne belirsiz ve esrarlı bir hava içinde titriyordu; sonra kapı kapandı ve ses kayboldu.</p>

  <p>Çok fazlaydı artık benim için bu. Gözlüğümü çıkardım, beyaz şapkayı dikkatle koltuğumun altına sıkıştırdım ve uzaklaştım. Olabilir mi, diye düşündüm, gerçekten olabilir mi? Ve olduğunu biliyordum. Daha önce duymuştum onu; ama bu kadar yakınlaşmamıştım ona. Yine de bütün bunların her biri olabilir miydi: Piyangocu Rine, kumarbaz Rine, rüşvet veren Rine, aşık Rine, Saygıdeğer Peder Rine? Aynı şeyin hem içi, hem kabuğu olabilir miydi o? Gerçek olan neydi, peki? Ama nasıl kuşkulanabilirdim? Koskoca bir adamdı o, her parçası bir yerde dolaşan. Boyuna dolaşan Rinehart. Ben ne kadar gerçeksem o da o kadar gerçekti. Dünyası, olasılıktı ve o bunu biliyordu. Benden yıllarca öndeydi, bense budalanın biriydim. Kaçık ya da kör olmalıydım. İçinde yaşadığımız dünya sınırsızdı. Engin bir kargaşa, kızgın bir akıcı dünya ve alçak Rine rahattı onun içinde. Kim bilir belki de yalnız düzenbaz Rine rahattı onun içinde. İnanılmaz şeydi; ama belki de yalnızca inanılmayan şeylere inanılabiliyordu. Belki de gerçek hep bir yalandı.</p>

  <p>Belki de, diye düşündüm, her şey bütünüyle, Jack’in cam gözünden yuvarlanan su damlacıkları gibi yuvarlanıp düşmeliydi gözümden. Ona uygun politik sınıflandırmayı bulup, Rinehart’a ve durumuna yaftasını yapıştırdıktan sonra unutmalıydım. Kiliseden o kadar hızla dışarı çıktım ki, Hambro’ya gitmekte olduğumu hatırlamaya vakit kalmadan kendimi tekrar büromda buldum. Hem sarsılmış, hem büyülenmiştim. Rinehart’ı tanımak istiyordum; ama, diye düşündüm, onu tanımak zorunda olmadığımı bilmekten rahatsızım, onun varlığının farkına varmış olmam, insanların beni Rinehart sanmalan, Rinehart’ın gerçek olduğuna inandırmaya yeterdi beni. Olabilir de; çünkü bilinmeyen bir şey bu. Jack böyle bir olasılığı hayal edemezdi, ona o kadar yakın olduğunu sanan Tobitt de. Çok az şey biliniyordu. Çok fazla şey karanlıktı. Clifton’un ve Jack’in kendisini düşünmüştüm; onların her birine dair ne kadar şey biliniyordu? Benim hakkımda ne kadar şey biliniyordu? Eski hayatımdan kim çıkıp da dikilmişti karşıma? Ve aradan bu kadar uzun zaman geçtikten sonra ancak keşfetmiştim Jack’in olmayan gözünü.</p>

  <p>Bütün vücudum kaşınmaya başladı, sanki bir alçı kalıbından henüz çıkmıştım da, yeni hareket serbestliğine alışamamıştım henüz. Güney’de herkes tanırdı sizi; ama Kuzey’e gelmek bilinmeyenin içine atılmak demekti. Büyük bir kentin caddelerinde günlerce yürürdünüz de kaç gece sizi tanıyan bir tanrı kuluna rastlamazdınız. Kendinizi gerçekten yenileyebilirdiniz. Kavram korkutucuydu; çünkü yeni dünya gözlerimin önünden akıyor gibiydi. Bütün sınırlar yıkılmış; özgürlük yalnızca zorunluluğun tanınması değildi, olasılığın tanınmasıydı da. Ve orada öylece titreyerek otururken, Rinehart’ın çok yanlı kişiliğinin ortaya çıkardığı olasılıkları bir anda gördüm ve geri ittim bu düşünceyi. Üzerinde düşünülemeyecek kadar uçsuz bucaksız ve karışıktı. Sonra gözlüğün parlak çamlarına baktım ve güldüm. Onları yalnızca kılık değiştirmek, tanınmamak için kullanmaya çalışmıştım ama onlar politik bir araç olmuştu şimdi; çünkü Rinehart kendi işinde kullanabiliyordu onları, hiç kuşkusuz ben de kendi işimde kullanabilirdim. Çok basitti; ama daha şimdiden gerçeğin yeni bir bölümünü sermişti gözümün önüne. Komite ne derdi buna? Kuramları ne söylerdi onlara böyle bir dünya hakkında? Her zamanki şapkasını giyeceğine başına beyaz bir sarık sardığı için, Güney’de karşılaştığı o güzel davranışı onlara anlatan bir boyacı çocuğun raporu geldi aklıma, bir gülmedir tuttu. Jack, işlerin böyle olduğunu daha söyler söylemez köpürür, gazaba gelirdi Ama gerçek payı da vardı içinde; kendisinin tanımladığını sandığı gerçek kaostu bu; ne kadar uzak görünüyordu şimdi... Kardeşlik’in dışında tarihin dışındaydık biz; ama onun içinde de onlar bizi görmüyorlardı. Berbat şekilde karmakarışıktı işler, hiçbir yerdeydik biz. Ondan uzaklaşmak istiyordum; ama yine de onu tartışmak, bunun bana kısa, geçici bir coşkusal yanılsamadan başka bir şey olmadığını söyleyecek birine danışmak istiyordum. Dünyanın altına koyacak destekler arıyordum. Yani şu anda gerçekten gidip görmeye ihtiyacım vardı Hambro’yu.</p>

  <p>Gitmek üzere ayağa kalkınca duvardaki haritaya baktım ve Kristof Kolomb’a güldüm. Ne Hindistan bulmuştu ya! Salonun yarısına kadar gelmiştim ki hatırladım ve geriye döndüm; şapkayı giydim, gözlüğü taktım gözüme. Sokaklardan geçerken ihtiyacım vardı onlara.</p>

  <p>Bir taksiye bindim. Hambro Batı Seksenler civarında oturuyordu; antreye girer girmez şapkayı koltuğumun altına aldım, gözlüğü de Tarp Kardeş’in bilek zinciri ve Clifton’un oyuncak bebeğinin yanına, cebime koydum. Cebim kabardıkça kabarıyordu.</p>

  <p>Hambro’nun kendisi yol gösterdi bana; küçük, duvarları kitapla kaplı bir çalışma odasına girdik. Dairenin bir başka tarafından Humpty-Dumpty’yi söyleyen bir çocuk sesi geliyordu; kilisede dinleyicilerin önüne çıkıp söyleyecek sözleri unuttuğum ilk Paskalya programının acı verici anıları uyandı içimde...</p>

  <p>“Benim çocuk,” dedi Hambro, “yatmamak için uzatıp duruyor. Tam bir korsan bu oğlan.”</p>

  <p>Hambro kapıyı kapadığında çocuk hızlı hızlı, “Hickory Dickory Dock” şarkısını söylüyordu. Hambro, çocuk hakkında bir şeyler anlatıyor, bense ani bir öfkeyle ona bakıyordum. Rinehart henüz kafamda iken ne diye gelmiştim buraya?</p>

  <p>Hambro o kadar uzun boyluydu ki ayak ayak üstüne attığında her iki ayağı da yere değiyordu. Öğrenim döneminde benim öğretmenimdi o; oysa şimdi anlıyordum ki, buraya gelmemeliydim. Hambro’nun avukat kafası mantıkla sınırlıydı. Rinehart’ı sadece bir suçlu, benim takıntımı ise katkısız bir mistisizm olarak görürdü o... İnşallah böyle görür, diye düşündüm. Sonra Harlem’deki durumlar üzerine bir iki şey sorup hemen ayrılmaya karar verdim...</p>

  <p>“Bakın, Hambro Kardeş,” dedim. “Benim bölgemde neler yapılabilir?”</p>

  <p>Kuru bir gülümsemeyle baktı yüzüme. “Çocukları hakkında konuşup boyuna kafa şişiren o heriflerden biri mi oldum yoksa?”</p>

  <p>“Yo, hayır, bu değil demem,” dedim. “Çok zor bir gün geçirdim. Sinirliyim. Clifton’un ölümü, bölgede kötü giden işler, sanırım...”</p>

  <p>“Elbette,” dedi hâlâ gülümseyerek, “ama niçin endişelisin bölgeden?”</p>

  <p>“Çünkü işler kontrolden çıkıyor. Ras’ın adamları beni tartaklamaya kalkıştılar bu gece; gücümüz durmadan azalıp gidiyor.”</p>

  <p>“Üzülünecek bir şey bu,” dedi. “Ama daha geniş planı bozmadan bu konuda yapacak hiçbir şey yok. Ne yazık ki böyle, Kardeş; ama sizin üyelerinizin feda edilmesi gerekiyor.”</p>

  <p>Uzaktaki çocuk, şarkısını kesmişti artık, ortalıkta ölüm sessizliği vardı. Sözlerinde bir içtenlik arayarak yüzündeki sert rahatlığa bakıyordum. Derin bir değişiklik hissedebiliyordum. Sanki benim Rinehart’ı bulmam aramızda bir uçurum açmıştı da, birbirimize dokunacak kadar yakın oturduğumuz halde, bu uçurum üzerinde seslerimiz birbirine zar zor ulaşıyor sonra yamyassı düşüyordu yere, bir yarısı yapmadan. Bu uzaklığı sarsmaya çalıştım; ama olmadı bir türlü, birbirimizin coşkusal tonlarını yakalayamayacağımız kadar büyüktü bu boşluk.</p>

  <p>“Feda edilmeli mi?” dediğini duydum kendi sesimin. “Çok kolay söylüyorsunuz bunu.”</p>

  <p>“Öyle de olsa, bütün ayrılanları harcanabilir kabul etmek zorundayız. Yeni emirler sıkı şeklide izlenmelidir.”</p>

  <p>Gerçekdışı, karşılıklı okunan bir ilahi gibiydi konuşmamız. “Ama niçin?” dedim. “Eski yöntemler henüz gerekliyken emirler neden değiştirilsin benim bölgemde, özellikle bu günlerde?” Nasıl olduysa, sözlerime gerekli ağırlığı veremiyordum, bir yerde, her şeyin altında Rinehart’a dair bir şey rahatsız ediyordu beni, tam aklımın yüzeyinde bir yerde; ta içten benimle ilgili bir şey.</p>

  <p>“Basit, Kardeş,” diyordu Hambro. “Öteki politik gruplarla geçici bağlaşmalar yapıyoruz ve bir grup Kardeş’in yararlarının bütünün yararlarına feda edilmesi gerekiyor.”</p>

  <p>“Neden anlatılmadı bu bana?” dedim.</p>

  <p>“Zamanı gelince Komite anlatacaktır; özveri gerekli şimdi.”</p>

  <p>“Ama özverinin, bunu niçin yaptıklarını bilenler tarafından isteyerek yapılması gerekmez mi? Halkım neden feda edildiğini anlamıyor. Feda edildiklerini bile bilmiyorlar hatta; hiç olmazsa bunun bizim tarafımızdan gelmediğini...” Ama diye aklımdan devam ettim konuşmaya, ya Rinehart tarafından olduğu gibi Kardeşlik tarafından da feda edilmeye istekliyseler?</p>

  <p>Bunu düşününce doğruldum yerimde, yüzüme garip bir ifade gelmiş olmalı ki, dirseklerini koltuğunun kollarına yavaşça dayamış, parmak uçlarını birbirine birleştirmiş öylece duran Hambro devam etmemi bekliyormuş gibi kaşlarını kaldırdı. Sonra, “Disiplinli üyeler anlayacaktır,” dedi.</p>

  <p>Tarp’ın bilek zincirini cebimden çıkardım, parmaklarımın oynak yerlerinin üzerine geçirdim. Farkına varmadı. “Elimizde ancak bir avuç disiplinli üye kaldığını görmüyor musunuz? Bugünkü cenaze töreni, sonuna kadar gitmediğimizi görür görmez bizi bırakacak olan yüzlerce insan çıkardı ortaya. Şimdi de sokaklarda saldırıyorlar bize. Anlayamıyor musunuz? Öteki gruplar imza topluyorlar sokaklarda, Ras şiddete çağırıyor. Eğer bunun sönüp gideceğini sanıyorsa aldanıyor Komite.”</p>

  <p>Omuzlarını silkti. “Göze almamız gereken bir tehlike bu. Bütünün iyiliği için hepimiz bir şeyler feda etmeliyiz. Değişiklik özveri yoluyla gerçekleşir. Biz gerçeğin yasalarını izleriz, bunun için de özveride bulunuruz.”</p>

  <p>“Ama topluluk özveride de eşitlik istiyor,” dedim. “Hiçbir zaman özel bir davranış istemedik.”</p>

  <p>“O kadar basit değil, Kardeş,” dedi. “Kazandıklarımızı korumak zorundayız. Bazılarının diğerlerinden daha büyük özveride bulunması kaçınılmaz bir şey...”</p>

  <p>“O ‘bazıları’ dediğiniz benim halkım...”</p>

  <p>“Şu anda, evet.”</p>

  <p>“Yani kuvvetli adına zayıf özveride bulunmalı, öyle mi? Bunu mu söylüyorsun, Kardeş?”</p>

  <p>“Hayır, bütünün bir parçası feda ediliyor ve yeni bir toplum oluşuncaya kadar da böyle devam edecek.”</p>

  <p>“Anlamıyorum,” dedim. “Anlamıyorum işte. Biz, halkı peşimizden sürükleyelim diye geberesiye çalışıyoruz, sonra tam gelmeye başladıkları, tam kendileriyle olaylar arasındaki ilişkileri görmeye başladıkları zaman bırakıyoruz onları. Anlayamıyorum.”</p>

  <p>Hambro yabancı yabancı gülümsüyordu. “Zencilerin saldırganlığından endişe duymamızın gereği yok. Ne yeni dönemde ne de herhangi başka bir zaman. Aslında, kendi iyilikleri için onları yavaşlatmak zorundayız da. Bilimsel bir zorunluluktur bu.”</p>

  <p>Yüzüne baktım; uzun, kemikli, Lincoln’a benzeyen yüzüne. Onu sevebilirdim, diye düşündüm, gerçekten nazik ve içten bir adama benziyor; ama gel gör ki bunları söylüyor bana...</p>

  <p>“Demek gerçekten inanıyorsunuz buna,” dedim sakin sakin.</p>

  <p>“Bütün varlığımla,” dedi.</p>

  <p>Bir an güleceğim sandım. Ya da Tarp’ın zincirini fırlatacağım. <i>Varlığıylaymış! Varlıktan</i> söz ediyor bana! Havada bir daire çizdim. Bütün varlığımı, bütünlüğümü Kardeşlik’in rolü üzerine kurmaya çalıştım, şimdiyse suya, havaya dönüşmüştü o. Neydi bütün varlık; Rinehart’ın mümkün ve başarılı olduğu bir dünyayla ne ilgisi vardı?</p>

  <p>“Ama değişen nedir?” dedim. “Onların saldırganlığını ayağa kaldıran ben değil miydim?” Sesim üzgün, umutsuz, düştü.</p>

  <p>“O özel dönem için,” dedi Hambro öne eğilerek. “Yalnızca o dönem için.”</p>

  <p>“Peki şimdi ne olacak?” dedim.</p>

  <p>Halka şeklinde bir duman savurdu sigarasından; mavi halka aynen çıkarıldığı gibi döne döne yükseldi, bir süre salındı havada, sonra dalga dalga bir uzantı halinde yayıldı.</p>

  <p>“Gülümse!” dedi. “İlerleme kaydedeceğiz. Yalnız şu anda daha yavaş götürülmelidirler...”</p>

  <p>Yeşil gözlük camlarının arkasından nasıl görünürdü acaba, diye düşündüm, “Onların dizginlenmeleri gerektiğinden emin misiniz?” derken.</p>

  <p>Kıkırdadı. “Bak, dinle,” dedi. “Beni diyalektiğin çarmıhına germe. Bir Kardeş’im ben.”</p>

  <p>“Tarihin eski tekeri üzerine frenler konulmalı demek istiyorsunuz yani,” dedim. “Yoksa teker <i>içinde</i> daha küçük tekerlekler demek mi oluyor bu?”</p>

  <p>Yüzü ciddileşti. “Ben yalnızca onların biraz daha yavaş olarak yürütülmeleri gerektiğini söylüyorum. Ana planının temposunu rahatsız etmelerine izin verilmemelidir. Tek önemli şey zamanlamadır. Ayrıca, hâlâ bir şeyler yapabilirsen, yalnız yapacağın şeyler çok eğitimsel olacak şimdi.”</p>

  <p>“Peki ya vurulma olayı?”</p>

  <p>“Bununla kanmayanlar düşecek, sen geriye kalanları eğiteceksin...”</p>

  <p>“Pek yapacağımı sanmıyorum,” dedim.</p>

  <p>“Niçin? Onun kadar önemli bir iş bu da.”</p>

  <p>“Çünkü bize karşı onlar; ayrıca Rinehart gibi hissediyorum kendimi.”</p>

  <p>“Kim gibi?”</p>

  <p>“Bir şarlatan gibi,” dedim.</p>

  <p>Hambro güldü. “Bunu öğrendiğini sanıyordum, Kardeş.”</p>

  <p>Hızla yüzüne çevirdim gözlerimi. “Neyi öğrendiğimi?”</p>

  <p>“Halktan faydalanmamanın olanaksız olduğunu.”</p>

  <p>“Rinehartçılıktır bu, sinizm’dir.”</p>

  <p>“Ne?”</p>

  <p>“Sinizm,” dedim.”</p>

  <p>“Sinizin değil, gerçekçilik. İşin ustalığı onlardan kendi yararlığı için faydalanmakta.”</p>

  <p>Birden konuşmanın gerçekdışılığının bilincine vararak dikildim sandalyemde. “Ama yargılayacak olan kim? Jack mi? Komite mi?”</p>

  <p>“Yetiştirici bilimsel nesnelik yoluyla biz yargılarız,” dedi içinde gülümseme olan bir sesle; birden hastanedeki makineyi gördüm, tekrar onun içine hapsedilmiş hissettim kendimi.</p>

  <p>“Kendinizi aldatmayın,” dedim. “Tek bilimsel nesnellik bir makinedir.”</p>

  <p>“Disiplin, makine değil!” dedi. “Bilim adamlarıyız biz. Başarıya ulaşmak için bilimimizin ve irademizin tehlikelerine katlanmalıyız. Sorumluluğu alsın diye Tanrı’yı yeniden diriltmek ister miydin?” Başını salladı. “Hayır, Kardeş, kendi kararlarımızı kendimiz vermek zorundayız. Bazı zamanlar şarlatan görünmemiz gerekse bile.”</p>

  <p>“Çok değişiklikler olmuş sizde,” dedim.</p>

  <p>“Belki öyle, belki değil,” dedi. “Ne olursa olsun, bazı kimselerin önünde yürüdüğümüzden, çok sayıda insanı kendi yararlarına uygun olan şeye doğru götürmek için gerekli şeyleri yapmak ve söylemek zorundayız.”</p>

  <p>Dayanamadım artık:</p>

  <p>“Bana bakın! <i>Bana</i> bakın!” dedim. “Nereye dönsem birisi kendi iyiliğim için özveride bulunmamı istiyor; yalnız <i>onlar</i> ama bundan yararlanan, yalnız onlar. Şimdi yeniden başlıyoruz o eski özvericilik atlıkarınca oyununa. Hangi noktada duracağız? Yeni gerçek tanımlama mıdır bu? Kardeşlik, zayıfları feda sorunu mudur? Eğer öyleyse, nerede, hangi noktada duracağız?”</p>

  <p>Hambro ben orada değilmişim gibi bakıyordu. “Uygun anda bilim bizi durduracaktır. Ve tabii bireyler olarak bizler seve seve kendimizi bütün gerçekliğiyle ortaya koymalıyız. Hatta çok az işe yarasa bile. Ama o zaman” omuz silkti, “bu yönde çok uzaklaşmışsan yol gösterdiğini ileri süremezsin. Güvenini yitirirsin. Başkalarına yol göstermek için kendi doğruluğuna inanmazsın o zaman. Bunun için sana yol gösterenlere güvenin olmalıdır; Kardeşlik’in kollektif aklına.”</p>

  <p>Geldiğimde daha kötü bir durumda ayrıldım oradan. Bir yol uzaklaştıktan sonra arkamdan beni çağırdığını işittim, karanlıkta bana doğru yaklaşışını seyrettim.</p>

  <p>“Şapkanı unuttun,” dedi, yeni programı özetleyen çoğaltılmış emirlerle birlikte şapkayı uzatırken. Bir şapkaya, bir ona baktım, Rinehart’ın görülmezliğini düşündüm; ama bunların onun için hiçbir gerçekliği olamayacağını anladım. İyi geceler diledim ve Batı Central Park’a giden sıcak caddeye daldım. Harlem’e gidecektim.</p>

  <p>Özveri ve liderlik, diye düşünüyordum. Onun için basitti. <i>Onlar</i> için basitti. Ama Allah kahretsin, ben her ikisiydim. Hem özveride bulunan hem de kurban. Bundan uzaklaşamazdım, Hambro bununla uğraşmak zorunda değildi. Bu da gerçeklikti, benim gerçekliğim. Bıçağı kendi boğazına saplamak zorunda değildi. Kurban kendisi olsaydı ne söylerdi acaba?</p>

  <p>Karanlıkta parkın içinde yürüyordum. Arabalar geçiyordu. Zaman zaman sesler, neşeli kahkahalar yükseliyordu ağaçların, çitlerin arasından. Güneş yanığı otların kokusunu duyuyordum. Renkli ışıklarını yaka söndüre bir uçak geçiyordu bulutlu gökyüzünden. Jack’i düşünüyordum, cenaze törenindeki insanları, Rinehart’ı. Bizden ekmek istiyorlardı, benim onlara verip verebileceğim şey ise bir cam gözdü; bir elektrikli gitar bile değil.</p>

  <p>Durdum, bir sıranın üzerine çöktüm. Ayrılmalıyım artık, diye düşündüm. Yapacak en namuslu şey buydu. Yoksa onlara, umutlarını yitirmemelerini ve dinleyecekleri kimselerin peşinden ayrılmamalarını söylemekten başka yapacak işim yoktu. Rinehart da bu değil miydi bir bakıma, seve seve para ödedikleri bir umut ilkesi değil miydi o da? Yoksa ihanetten başka bir şey kalmıyordu ortada; bu ise Bledsoe’ya ve Emorson’a hizmete geri dönmek, saçmalık tavasından gülünçlük ateşine atlamak demekti. İkisi de kendine ihanetti. Ama ayrılamazdım; Jack’le, Tobitt’le uyuşmak zorundaydım. Clifton’a, Tarp’a ve ötekilere borçluydum bunu. Devam etmek zorundaydım. Sonra bir şey geldi aklıma, derinden sarsıldım: Halk adına endişe duymak zorunda değilsin. Rinehart’a göz yumduktan sonra onlar, çok geçmeden bunu da unutacaklardı, onların yanında bile görülmez olacaksın. Ancak saniyenin çok kısa bir parçası boyunca sürdü bu ve derhal reddettim; ama kafamın karanlık göğünde şimşek gibi çakmıştı bir kez. Tam da böyleydi. Zararı yoktu; çünkü neler döndüğünün farkında değildiler, ne benim umudumun ne de başarısızlığımın farkında değildiler. Benim tutkum ve bütünlük hiçbir şey değildi onlar için, benim başarısızlığım Clifton’unki kadar anlamsızdı. Böyle gelmiş böyle gidiyordu. Yalnızca Kardeşlik’te bizler için bir fırsat, bir umut ışığı görünür gibi olmuştu; ama Jack’in gözünün cilalı ve insani yüzünde biçimsiz bir şekil ve sert kırmızı bir çiğlik bulmuştum. Hatta bu bile benden başkası için anlamsız bir şeydi.</p>

  <p><i>Vardım</i> ama yine de görülmezdim; temel çelişki buydu. Vardım ama yine de görülmüyordum. Korkutucu bir şeydi bu, orada oturup dururken bir başka korkutucu olasılıklar dünyası sezmiştim. Çünkü artık Jack’le uyuşmaksızın da uyuşabileceğimi görüyordum. Harlem’e de umut yokken umutlanmasını söyleyebilirdim. Belki de gerçek bir şeyin, tarih düzeyinde onlara yol gösterecek eylem için sağlam bir zeminin temelini buluncaya kadar umutlanmalarını söyleyebilirdim onlara. Ama o zamana kadar ben kendim hareket etmeksizin onları hareket ettirmeliydim... Rinehartçılık oynayacaktım.</p>

  <p>Parkın kenarındaki bir taş duvara yaslandım, Jack’i, Hambro’yu ve günün olaylarını düşünerek, öfkeyle sarsıldım. Dolandırıcılıktı bütün bunlar, iğrenç bir dolandırıcılık! Kendilerini, dünyayı tanımlayacak bir yere yükseltmişlerdi. Ne biliyorlardı bizim hakkımızda, o kadar çok oluşumuz, şu ya da bu işlerde çalıştığımız, o kadar çok oy vermeye çağrıldığımız ve kendilerinin protesto yürüyüşleri için yollara döküldüğümüzden başka? Onları alçaltmak, çürütmek için, içim yana yana, yaslanmış duruyordum orada. Ve bütün geçmiş alçalmalar yaşantımın değerli parçaları olmuştu şimdi; ilk kez olmak üzere, bu boğucu derece taş duvara yaslanmış olarak, geçmişimi kabul etmeye başladım, onu kabul edince de, anıların kaynadığını, yukarıya çıkmaya başladığını hissettim. Sanki köşe bucağa bakmayı birden öğrenmiş gibiydim; geçmiş aşağılanmaların yüzleri çırpınıyordu kafamın içinde ve bunların ayrı ayrı yaşantılardan daha fazla bir şey olduklarını gördüm. Onlar bendiler; beni tanımlıyorlardı. Ben yaşantılarım, yaşantılarımsa bendi ve ne kadar güçlü olurlarsa olsunlar, hatta dünyayı fethetmiş bile olsalar, hiçbir kör insan bunu alamaz ve onun bir tek rahatsızlığını, alayını, gülüşünü, bağırışını, yarasını, ağrısını, öfkesini ya da sancısını değiştiremezdi. Onlar kördüler, yarasa kadar kör; yalnızca kedi seslerinin yansımasından çıkan seslerle hareket ederlerdi. Ve kör oldukları için de kendilerini yok ederlerdi ve ben yardım ederdim onlara. Güldüm. Rengin önemi olmadığını hissettikleri için beni kabul etmiş olduklarını düşündüm. Gerçekte de pek önemi yoktu; çünkü onlar ne rengi ne de insanları görüyorlardı... Onların bütün düşündükleri, gereğinde kendi istediklerine uygun şekilde kullanılabilecek, gerekmediğinde ise bir kenarda tutulacak, sahte oy listelerinde yazılı o kadar isim oluşumuzdu. Bir şakaydı bu, saçma bir şaka. Ve şimdi kafamın bir köşesinde etrafa bakıyor ve Jack’in, Norton’un, Emerson’un bir tek beyaz çehre halinde ortaya çıktıklarını görüyordum. Çok benziyorlardı birbirlerine; her biri gerçekliğe dair kendi çizdiği resmi dayatıyordu bana; ama hiçbiri, gerçeğin bana nasıl göründüğüne metelik vermiyordu. Ben yalnızca hammaddeydim, kullanılacak bir tabii kaynak. Norton’un ve Emerson’un burnu bir karış havada saçmalığından, Jack’in ve Kardeşlik’in saçmalığına dönmüştüm, ikisi de aynı yola çıkmıştı; şu farkla, görülmezliğimi tanıyordum artık.</p>

  <p>Öyleyse kabul edecektim, keşfedecektim onu; kabuk ve yürek. Her iki ayağımla dalacaktım onun içine, seslerini keseceklerdi. Ah, susmazlardı ki onlar. Büyükbabamın ne demek istediğini bilmiyordum; ama onun vasiyetini denemeye hazırdım. Evet’lerle yenecektim onları, sırıtışlarla kuyularını kazacaktım. Ölüme ve yıkıma razı edecektim onları. Evet, kusuncaya ya da karınları patlayıncaya kadar beni yutmalarına seslenmeyecektim. Görmek istemedikleri şeyi öğürsünlerdi. Boğulsunlardı ondan. Hesaba katmadıkları bir tehlikeydi bu. Felsefelerinde hiç hayal etmedikleri bir tehlikeydi bu. Kendilerini yıkım için disipline sokabileceklerini, “Evet” demenin onları mahvedeceğini de bilmiyorlardı. Ah, onaylayacaktım onları, onaylamayıp da ne yapardım! Onlar kusuncaya, kusmuklarının içinde yuvarlanıncaya kadar evet diyecektim her dediklerine. Benden istedikleri bütün şey, bir onaylama geğirtisiydi ve ben bütün gücümle çıkartacaktım o sesi. Evet! Evet! EVET! Herhangi bir kimsenin bizden istediği tek şey buydu; bizim işitilmemiz fakat görünmememiz. Kocaman iyimser bir “evet efendim, evet efendim” korosunda işitilmemiz yalnızca! Pekâlâ, <i>yea</i> diyecektim ben de, <i>yea</i> ve <i>oui, oui</i> ve <i>si, si</i> ve görecektim, onları; bağırsaklarının içinde kabaralı çizmelerle yürüyecektim bir aşağı bir yukarı. Hatta, Komite toplantılarında hiç görmediğim o süper kodamanların bile. Bir makine istemiyorlar mıydı? Pekâlâ, ben de onların yanlış kavramlarının on derece hassas bir onaylayıcısı olacaktım ve sırf güvenlerini kazanmak için zamanın doğru bir parçası olmaya çalışacaktım. Oo, çok güzel çalışırdım onlara; görülmezliği göstermesem bile hissettirirdim ve onlar bunun çürüyen bir vücut kadar ya da bir fırındaki kötü bir et kadar pis kokulu bir şey olabileceğini öğrenirlerdi. Ya incinirsem bundan? Ona da eyvallah. Hem, özveriye inanmıyorlar mıydı onlar? İnce düşünürlerdi onlar; hainlik mi olurdu bu? Görünmez bir adama uygulanabilir miydi bu sözcük? Görülmeyen bir şeyde seçim yapabilirler miydi...?</p>

  <p>Bunu düşündükçe, hastalıklı bir büyü gibi sardı içimi olasılık. Daha önce niçin keşfetmemiştim bunu? Yaşamım ne kadar başka olurdu oysa! Ne korkunç derecede başka! Neden görmemiştim olasılıkları? Bir yarıcı, yaz boyunca garson ya da fabrika işçisi olarak ya da bir müzisyen olarak çalışıp koleje devam edebiliyor, bir doktor olarak okulu bitirebiliyorsa, bütün bu işlerin hepsi aynı zamanda hep birden neden yapılmasındı? O eski köle, bir bilim adamı değil miydi; hiç olmazsa öyle deniyor, öyle tanınmıyor muydu, şapkası elinde, bunak ve iğrenç bir kölelik duygusu içinde iki büklüm, yerlerde sürünen haliyle bile olsa? Tanrım, ne olasılıklar vardı! Ya o spiral dalgası, o gına veren ilerleme duygusallığı! Kim biliyordu bütün gizemleri; adımı değiştirmemiş miydim? Karşı çıkan olmuş muydu buna? Ve o başarının yukarıya doğru yükseliş olduğu yalanı. Bizi boyuna egemenliği altında tutan ne ucuz bir yalan! Başarıya doğru yalnızca yukarıya doğru tırmanabilirdiniz, aşağıya doğru neden inemeyesinizdi; aşağı ve yukarı, ilerlemede olduğu kadar geri çekilmede de, yengeç gibi yan yan ve çaprazlama ve dairenin çevresinde, eski kendinize giderken ve gelirken rastlayarak ve belki de hepsi aynı anda. Bu kadar uzun süre nasıl gözden kaçırabilmiştim bunu? Kumarbaz politikacıların, içki kaçakçısı yargıçların, kendileri hırsız olan şeriflerin çevresinde büyümemiş miydim; tabii ve hepsi birer vaiz, birer insalcıl cemiyet üyesi olan Klancılar çevresinde? Tüh Allah kahretsin, Bledsoe bütün bunları anlatmaya çalışmamış mıydı? Canlıdan çok ölü hissediyordum kendimi. Ama ne gündü! Bugüne kadar baba dediğim adamın gerçekte benimle hiçbir yakınlığı olmadığını öğrenmiş olsaydım, bundan daha yıkıcı, bir gün olamazdı.</p>

  <p>Daireme gittim ve elbiselerimle yatağa attım kendimi. Hava sıcaktı, vantilatör, sıcaklığı ağır kurşun dalgaları halinde döndürmekten başka bir şeye yaramıyordu; o sıcak dalgaların altında uzanmış koyu renk gözlüğü fır fır çeviriyordum elimde, planlar kurmaya çalışırken gözlüğün camlarının uyutucu titreyişlerini, çırpınışlarını seyrediyordum. Öfkemi gizleyecek ve uyutacaktım onları; topluluğun kendi programlarıyla tam bir fikir birliği içinde olduğuma inandıracaktım onları ve bunun kanıtı olarak da, uydurma adlarla üyelik kartları dolduracak, Örgüt’e katılma kayıtlarında sahtecilik yapacaktım; tabii hepsi de işsiz takımından olacaktı bunlar, üyelik ödentilerinden kaçınmak için. Evet ve geceleyin, tehlikeli zamanlarda beyaz şapkamı ve koyu renk gözlüğümü giyerek topluluk içinde dolaşacaktım. Hain bir görünüştü bu; ama hiç olmazsa Harlem’de onları yok etme yoluydu. Ondan sonraki adımın ne olacağını bilmediğim için bölücü bir hareket örgütlemek olanağını görmüyordum. Nereye giderdik? Eşit koşullar içinde katılacağımız bağlaşıklar yoktu. Rinehart ile görülmezlik arasında bir yerde büyük gizli güçler olduğunu hissetmeme rağmen kendimize özgü tam bir program hazırlayacak ne zamanımız ne de kuramcılarımız vardı. Paramız yoktu; ne hükümette, ne iş çevrelerinde, ya da sendikalarda, haber alma aygıtımız yoktu; tutulmayan birkaç gazete, uzak kentlerden taşra haberleri getiren birkaç yataklı vagon hizmetlisi ve efendilerinin hiç de ilginç olmayan özel yaşamlarını rapor eden bir grup hizmetçi dışında kendi halkımızla haberleşme araçlarımız yoktu. Ah, birkaç gerçek dostumuz olsaydı, bizi, kendi arzularını gerçekleştirmek için uygun araçlardan daha fazla bir şey olarak gören birkaç dostumuz! Ama cehennemin dibine kadar yolu var bunun, diye düşündüm; kalırdım ve disiplini kuvvetli bir iyimser olurdum, güle oynaya cehenneme kadar gitmelerine yardım ederdim. Yaşamlarımızın gerçekliğini görmelerine yardım edemezsem, yüzlerinde patlayıncaya kadar onu görmemelerine yardım ederdim.</p>

  <p>Yalnız bir şey rahatsız ediyordu beni: Gerçek amaçlarının hiçbir zaman Komite toplantılarında ortaya atılmadığını bildiğime göre artık, onların çalışmalarını aslında neyin yönettiğini öğrenebileceğim bir haber alma kanalına ihtiyacım vardı. Ama nasıl? Kentin merkezine aktarılmamam için diretmiş olsaydım, şimdi toplulukta, kendilerini açığa vurmalarında ısrar edecek desteği bulabilirdim. Evet; ama eğer aktarılmamış olsaydım, hâlâ bir hayal dünyasında yaşıyor olacaktım. Ama şimdi gerçekliğin ucunu yakalamışken, nasıl sürdürebilirdim? Her yandan etrafımı çevirmiş, karanlıkta kendileriyle dövüşmeye zorluyor gibiydiler beni. Nihayet gözlüğü yatağa fırlattım ve kesik kesik, düzensiz bir uykuya daldım, son birkaç günün olaylarından yavaş yavaş kurtuldum; yalnız Clifton yerine, kaybolan kendim; yorgun, terli ve bir parfüm kokusu duyarak uyandım.</p>

  <p>Midemin üzerinde uzanmış, başım elimin üzerine dayalı düşünüyordum: Nereden geliyor bu koku? Tam, gözlüğü ilişince gözlerim, Rinehart’ın kızının elini yakaladığımı anımsadım. Hareketsiz uzanıyordum orada; yatağın üzerinde tüner gibiydi o, parlak, cilalı başı ve olgun göğüsleriyle pırıl pırıl gözlü bir kuş ve ben bir ormandaydım da kuşu ürkütmekten korkuyordum. Sonra tamamen kendime geldim ve kuş gitti, kızın imgesi kafamda kaldı. Bozmasaydım onu da, devam ettirseydim işi ne olurdu, nereye kadar gidebilirdim? Böyle gönül çekici bir kız Rinehart imgesiyle karıştı. Şimdi soluğumu tutmuş oturuyordum, kendi kendime, Rinehart’ın şu haber alma sorununu nasıl çözeceğini sorarak; birden açıklığa çıktı her şey: Bir kadın olabilirdi bu. Benimle serbestçe konuşabilecek bir kadın, bir kız arkadaş, ya da liderlerden birinin sekreteri. Kafam, hareketteki ilk tecrübelere gitti. Ufak ufak olaylar, aklıma toplantılardan sonra ve eğlencelerde bazı kadınların gülümseyişlerini ve davranışlarını, imgelerini getirerek, belliğimde ortaya çıkıyordu: Chthonian’da Emma’yla dans edişim; o, yakın, yumuşacık dayanmış bana; arzumun ve bir köşede nutuk çeken Jack’i görünce içimi basan sıkıntının sıcak ve hızlı ayarlanışı; Emma sımsıkı sarılmış bana, taş gibi göğüslerini göğsüme dayamış, gözlerindeki o eğlenen ışıkla bakıyor ve, “Ah baştan çıkıyorsunuz!” diyor; ben bilgiççe bir karşılık bulmaya çalışıyorum umutsuzca ve “Oh, baştan çıkarma daima vardır,” demeyi becerebiliyorum yalnız. Yine de şaşıyorum kendime bu sözü ettiğim için; onun gülüşünü işitiyorum, “Touché! Touche! <i>(Dokundu).</i> Bir öğleden sonra gelmelisin bana, çene çalarız.” Güçlü sınırlamalar hissettiğim ve Emma’nın cesaretine ve Harlem liderliği rolümü oynayabilmem için daha kara olmam gerektiği düşüncesine kızdığım ilk günlerdeydi bu. Eh, artık sınırlama, yasak diye bir şey kalmamıştı, Komite icabına bakmıştı bunun. Güzel bir oyundu bu, belki de yeteri kadar kara bulurdu beni nihayet. Yarın bir Komite toplantısı vardı ve yarın Jack’in doğum günü olduğuna göre Chthonian’da bir eğlence izlerdi bu toplantıyı. Yani, iki uçlu çatalımı en uygun koşullar altında fırlatacaktım. Beni Rinehart yöntemlerine zorluyorlardı; öyleyse çıksındı bilim adamları ortaya!</p>
</body>
</html>