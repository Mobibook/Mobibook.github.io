<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Dört</h3>

  <p class="p1">Anayolun beyaz çizgisini izlerken, direksiyon, yabancı bir şey gibi geliyordu ellerime. Öğle sonunun geç saatlerinde güneşin sıcak dalgaları boz renkli beton yoldan, gece yarısı sessizliği içinde uzakta bir yerde çalınan bir borunun gittikçe sönen sesi gibi titreyerek yükseliyordu. Aynadan Bay Norton’un boş tarlalara boş gözlerle baktığını görüyordum; ağzı gergin, beyaz alnının kapı çerçevesine çarpan yeri morarmış. Ona bakarken, tortop olmuş soğuk bir korkunun içimde açıldığını hissettim. Ne olacaktı şimdi? Okuldaki idareciler ne diyeceklerdi? Dr. Bledsoe’nun, Bay Norton’u görünce yüzünün ne şekil alacağını getirdim gözümün önüne. Okuldan atılırsam bizim kasabada bazı kişilerin nasıl sevineceğini düşündüm. Tatlock’ın sırıtan yüzü dans ediyordu kafamda. Beni koleje gönderen beyazlar ne düşüneceklerdi? Bay Norton kızgın mıydı <i>bana</i>? Altın Güride Emekli Asker saçma sapan konuşmaya başlayıncaya kadar öyle merakla bakıyordu ki her şeye! Allah’ın belası Trueblood. Bütün suç ondaydı. Güneşte o kadar uzun süre oturmasaydık Bay Norton’un viski miski isteyeceği yoktu, biz de Altın Gün’e gitmezdik o zaman. Peki, içeriye bir beyaz girince emekli askerler neden böyle yapmışlardı?</p>

  <p>Buz gibi bir korku duygusu içinde, arabayı, kampusun kırmızı tuğladan yapılmış giriş kapısının iki yanındaki sütunların arasından sürdüm içeri. Şimdi, sıra sıra, canım yatakhane binaları bile düşman görünüyordu bana, inişli yokuşlu çimenlikler, ortasındaki beyaz çizgisiyle anayol kadar düşman. Alçak, geniş saçaklarıyla kilisenin yanından geçerken zorlanıyormuş gibi yavaşladı araba. Güneş, dönemeçli araba yolunu benek benek gölgeler içinde bırakarak iki yandaki ağaçların arasından soğuk soğuk parlıyordu. Öğrenciler gölgelerin arasında, yumuşak çimenli bir tepeden kiremit kırmızısı tenis kortuna doğru ağır ağır yürüyorlardı. Daha ilerde, beyazlar içindeki oyuncular yeşillikler ortasındaki tenis kortunun kırmızısına karşı güneşle yıkanmış canlı, neşeli bir görünüm oluşturuyordu. Kısa bir ara, bir alkış koptuğunu işittim. Başımdaki bela sivri uçlu bir bıçak gibi dönüyordu içimde. Arabanın kontrolünü kaybetmişim gibi bir duyguya kapıldım, yolun ortasında frene bastım aceleyle, sonra özür diledim ve devam ettim. İşte şurada, bu sakin yeşillik ortasında bugüne kadar bilebildiğim tek mutluluğu tatmıştım, şimdi yitiriyordum onu. Bu kısa geçiş anında, çimenlikler ve binalarla umutlarım ve düşlerim arasındaki bağların farkına vardım birden. Arabayı durdurup Bay Norton’la konuşmak, gördüğü şeylerden dolayı beni bağışlamasını dilemek istedim; yalvarmak, gözyaşı dökmek, anasının babasının önünde ağlayan bir çocuğun utançsız gözyaşlarını dökmek istedim; bütün gördüklerimizi ve duyduklarımızı herkese ilan etmek; görmüş olduğumuz kimselerden biri gibi olmak şöyle dursun onlardan <i>nefret</i> ettiğimi; bütün kalbimle, bütün ruhumla Kurucu’nun ilkelerine inandığımı; bizim gibi yoksul ve cahil kimseleri çamurdan, karanlıktan kurtarmak için hayırsever elini uzatışındaki iyiliğe ve şefkate inandığımı bildirmek istiyordum ona. Onun emirlerini yerine getirecek, arzu ettiği gibi başkalarını da eğitecektim yükseltmek için; tutumlu, terbiyeli, doğru yurttaşlar olmalarını, herkesin iyiliği için çalışmalarını, onun ve Kurucu’nun önümüzde açtığı doğru ve ince yoldan çıkmamalarını öğretecektim onlara. Yeter ki kızmasındı bana! Yeter ki bir fırsat daha versindi bana!</p>

  <p>Gözlerime dolan gözyaşlarından önümü göremez oldum; yollar, binalar bir an sis içinde aktı ve dondu. Kışın yağmurun otlar ve yapraklar üzerinde donup kampusu bir beyaz dünyasına çevirdiği, ağaçların ve çalılıkların dallarını kristalden meyvelerle eğdiği zamanlardaki gibi parlayarak. Sonra göz açıp kapayıncaya kadar kayboldu, sıcağın ve yeşilliğin gerçekliği ve yerindeliği geri döndü. Bir anlatabilseydim Bay Norton’a, okulun benim için ne demek olduğunu!</p>

  <p>“Kaldığınız yerde mi durayım, efendim,” dedim, “yoksa idare binasına mı götüreyim sizi? Dr. Bledsoe endişe içindedir.”</p>

  <p>“Kaldığım yerde dur, sonra da Dr. Bledsoe’yu bana getir,” diye cevap verdi kısaca.</p>

  <p>“Baş üstüne efendim.”</p>

  <p>Aynadan, buruşuk bir mendille alnını hafifçe sildiğini gördüm. “Okul doktorunu da göndersen iyi edersin,” dedi.</p>

  <p>Eski, büyük çiftlik sahiplerinin evlerindekine benzer sütunları olan küçük bir binanın önünde durdurdum arabayı, aşağı atladım ve kapıyı açtım.</p>

  <p>“Bay Norton, lütfen, efendim... Özür dilerim... Ben...”</p>

  <p>Kısık gözleriyle sert sert baktı yüzüme, hiçbir şey söylemedi.</p>

  <p>“Bilmiyordum... ne olur...”</p>

  <p>Geriye dönüp binaya giden çakıl döşeli yolda sallana sallana yürürken, “Dr. Bledsoe’yu gönder bana,” dedi.</p>

  <p>Tekrar arabaya girdim, ağır ağır idare binasına doğru sürdüm arabayı. Geçerken, bir kız el salladı, elinde bir demet menekşe vardı. Koyu renk elbiseleri içinde iki öğretmen akmayan bir çeşmenin yanında durmuş ciddi ciddi konuşuyordu.</p>

  <p>Binada çıt yoktu. Yukarıya çıkarken, bir balonun incecik zarını şişiren hava, nasıl ona şeklini ve canlılığını verirse, içindeki yağların basıncıyla öyle şişmişe benzeyen geniş toparlak yüzüyle Dr. Bledsoe’yu gördüm. Bazı çocuklar “Kova - Baş” derlerdi ona. Ben hiç demezdim. Belki de buraya gelirken okul müdürünün kendisine göndermiş olduğu mektupların da etkisiyle ilk günden beri nazik davranmıştı bana. Ama bunun da ötesinde, benim olmayı hayal ettiğim her şeyin örneğiydi gözümde o: Bütün ülkede varlıklı insanlarla konuşurken nüfuzlu; ırk sorunlarını ilgilendiren konularda kendisine danışılan; halkının bir önderi; bir değil iki <i>Kadillak’ı,</i> iyi bir maaşı ve yumuşacık, güzel, buğday tenli karısı olan bir insan. Ayrıca, kara ve kel olmasına, beyazların alay ettiği her şeyi üzerinde taşımasına rağmen, güç ve otorite kazanmasını bilmişti; kara, buruşuk kafasına rağmen kendisini dünyada birçok Güneyli beyazdan daha önemli yapmayı bilmişti. Ona gülerlerdi, ama görmezden gelemezlerdi onu.</p>

  <p>Masadaki kız, “Seni aramadığı yer kalmadı,” dedi.</p>

  <p>İçeriye girdiğimde telefonla konuşuyordu ve birden bakışlarını bana kaydırdı. “Tamam, boş ver, kendisi burada şimdi,” dedi ve telefonu kapadı. Heyecanla sordu bana, “Bay Norton nerede? Bir şeyi yok ya?”</p>

  <p>“Yok efendim. Onu odasında bıraktım ve sizi götürmeye geldim. Sizi görmek istiyor.”</p>

  <p>Telaşla yerinden kalkıp masanın etrafını dolanırken “Bir şey mi var?” dedi. Duraladım.</p>

  <p>“Ya, bir şey oldu demek!”</p>

  <p>Yüreğimin korku içindeki çarpışlarından gözlerim bulanır gibi oldu.</p>

  <p>“Şimdi bir şey yok; efendim.”</p>

  <p>“<i>Şimdi</i> mi? Ne demek istiyorsun?”</p>

  <p>“Şey, efendim, bayılma nöbetine benzer bir şey geçirmişti de.”</p>

  <p>“Aman Tanrım! Biliyordum bir şey olduğunu. Neden beni aramadın?” Siyah fötrünü kaptı, kapıya doğru yönelirken. “Yürü.”</p>

  <p>Durumu açıklamaya çalışarak ardından gittim. “Şimdi bir şeyi yok efendim, size telefon edemeyecek kadar uzaktaydık...”</p>

  <p>“Neden o kadar uzaklara götürdün onu?” dedi. Yetişemiyordum ona, neredeyse koşuyordu.</p>

  <p>“Nereye istediyse oraya götürdüm ben onu, efendim.”</p>

  <p>“Neresiydi gittiğiniz yer?”</p>

  <p>“Köle mahallesinin arkası,” dedim korkuyla.</p>

  <p>“Nee, köle mahallesi mi? Sen deli misin çocuk? Mütevelli Heyeti’nden birini oralara götürmekten daha iyi bir şey bilmez misin sen?”</p>

  <p>“O istedi, efendim.”</p>

  <p>İlkbahar havası içinde yoldan aşağı iniyorduk; sanki birden karanın ak olduğunu söylemişim gibi ona, öfkeyle bakarak durdu.</p>

  <p>Arabanın önüne benim yanıma çıkarken, “O istemiş,” dedi. “Allah kahretsin. Tanrı akıl dağıtırken neredeydin sen, ha? Biz bu beyazları nereye gitmelerini istersek oraya götürürüz, ne görmelerini istiyorsak onu gösteririz onlara. Bilmiyor musun bunu? Birazcık akıllı sanırdım ben de seni.”</p>

  <p>Rabb Hall’e gelince arabayı durdurdum, sersemlemiştim, elim ayağım tutulmuştu.</p>

  <p>“Oturup durma orada” dedi. “Gel benimle!”</p>

  <p>Tam binaya girince bir şoka daha uğradım. Aynaya yaklaşınca Dr. Bledsoe durdu ve bir heykeltıraş gibi, kızgın yüzünü bir düzene soktu, yumuşak bir maske taktı sanki, daha bir saniye önce gördüğüm heyecanı ele verecek kıvılcım kaldı gözlerinde yalnızca. Bir an kendine baktı dikkatle, sonra sessizce hole doğru yürüdük yavaş yavaş; merdivenleri çıktık.</p>

  <p>Üstü dergilerle dolu güzel bir masada bir kız öğrenci oturuyordu. Büyük bir pencerenin önünde, içinde renkli taşlarla etrafında dantela gibi ince yüzgeçleri kımıldamasına rağmen hareketsiz gibi görünen -zamanın bir anlık hareketli bir durduruluşuydu sanki bu- kırmızı balıklar bulunan, Ortaçağ şatolarının küçük bir örneğini andıran büyük bir akvaryum duruyordu.</p>

  <p>Kıza, “Bay Norton odasında mı?” dedi.</p>

  <p>“Evet efendim, Dr. Bledsoe, efendim,” dedi kız. “Gelir gelmez içeri girmenizi söylememi istedi.”</p>

  <p>Kapıda hareketsiz dururken gırtlağını temizlediğini ve sonra yumruğuyla kapının aynalık tahtasına yavaşça vurduğunu duydum.</p>

  <p>Dudakları daha şimdiden gülümseyerek, “Bay Norton?” dedi. Cevap alınca arkasından ben de girdim içeriye.</p>

  <p>Büyük, aydınlık bir odaydı. Bay Norton ceketini çıkarmış koca bir koltukta oturuyordu. Serin yatak örtülerinin üzerinde çıkardığı çamaşırlar duruyordu. Geniş bir şöminenin üzerinde Kurucu’nun yağlı boya bir portresi uzaktan bakıyordu bana, aşağıya; iyi yürekli, üzgün ve bu anlamlı anda derin bir hayal kırıklığına uğramışçasına... Sonra bir örtü düşer gibi oldu.</p>

  <p>“Merak ettim sizi, efendim,” dedi Dr. Bledsoe. “Öğleden sonraki toplantıya bekledik sizi...”</p>

  <p>Tamam, başlıyor şimdi, diye düşündüm. Şimdi.</p>

  <p>Ve birden ileri fırladı. “Bay Norton, başınız!” diye bağırdı, sesinde garip bir büyükanne ilgisi vardı. “Ne oldu efendim?”</p>

  <p>“Önemli değil.” Bay Norton’un yüzü hareketsizdi. “Yalnızca bir sıyrık.”</p>

  <p>Dr. Bledscoe, yüzü dehşet içinde dönüp duruyordu ortalıkta. “Doktoru çağır,” dedi. “Niçin söylemedin bana Bay Norton’un yaralanmış olduğunu?”</p>

  <p>Hızla geriye döndüğünü görerek, “Doktoru çağırmıştım zaten, efendim,” dedim yavaşça.</p>

  <p>“Bay Norton, <i>Mister</i> Norton! Ne kadar üzgünüm. Bilseniz!” diye böğürüyordu. “Size, dikkatli bir çocuk, aklı başında bir delikanlı gönderdiğimi sanıyordum! Daha önce hiç kaza filan görmemişizdir burada. Hiçbir zaman, yetmiş beş yıldır bir kerecik olsun. Sizi temin ederim ki efendim, yola getirilecektir kendisi, ciddi şekilde disipline sokulacaktır!”</p>

  <p>Bay Norton nazikçe, “Ama otomobil kazası filan olmadı ki,” dedi, “hem çocuk da sorumlu değil olanlardan. Gönderebilirsin onu, ihtiyacımız olmayacak ona burada.”</p>

  <p>Birden gözlerim doldu. Sözlerinden bir minnet dalgasının yayıldığını hissettim.</p>

  <p>“Acımayın, efendim,” dedi Dr. Bledsoe. “Bu insanlara karşı yumuşak davranmaya gelmez. Şımartmamalıyız onları. Bir öğrencinin sorumluluğundayken bu kolejin bir konuğunun başına gelen kaza, sorgusuz sualsiz o öğrencinin hatasıdır. En sıkı kurallarımızdan biridir bu!” Sonra bana döndü: “Yatakhanene dön ve ikinci bir emre kadar orada kal!”</p>

  <p>“Fakat benim kontrolüm dışındaydı, efendim,” dedim. “Bay Norton da söyledi demin...”</p>

  <p>Bay Norton yarım ağızla gülümseyerek, “Ben anlatacağım, delikanlı,” dedi. “Her şey anlatılacaktır.”</p>

  <p>Dr. Bledsoe yüzündeki ifadeyi değiştirmeksizin bana bakarken, “Teşekkür ederim, efendim,” dedim.</p>

  <p>“Ha, aklıma gelmişken,” dedi, “Bu akşam kilisede olacaksınız, anlıyorsunuz beni, değil mi efendim?”</p>

  <p>“Evet efendim.”</p>

  <p>Buz gibi bir elle kapıyı açtım, biz içeriye girerken masada oturmakta olan kıza çarptım.</p>

  <p>“Özür dilerim,” dedi kız. “Kova Baş’ı kızdırdınız galiba.”</p>

  <p>Cevap vermemi bekleyerek yanımda yürürken ona hiçbir şey demedim. Yatakhaneme doğru yola düzüldüğümde kıpkırmızı bir güneş kampusu aydınlatıyordu.</p>

  <p>“Erkek arkadaşıma bir haber götürebilir misiniz?” dedi.</p>

  <p>Öfkemi ve korkumu zar zor gizleyerek “Kim o?” dedim.</p>

  <p>“Jack Matson,” dedi.</p>

  <p>“Olur, benimkine bitişik odada kalıyor.”</p>

  <p>“Çok iyi,” dedi; bir gülümseme yayıldı bütün yüzüne. “Müdür Yardımcısı nöbete dikti beni, bu yüzden ona gidemedim bu öğleden sonra. ‘Çimen yeşildir’ dediğimi söyleyin ona yalnızca...”</p>

  <p>“Ne?”</p>

  <p>“Çimen yeşildir. Gizli şifremizdir bu, o anlar.”</p>

  <p>“Çimen yeşildir,” dedim.</p>

  <p>“Tamam. Teşekkür ederim, hayatım,” dedi.</p>

  <p>Tekrar binaya doğru aceleyle koşuşunu seyrederken, düz topuklu ayakkabılarının çakıl yolda çıkardığı sesi dinlerken küfredesim geldi. Benim, hayatımın geri kalan kısmının kaderinin tayin edildiği şu anda, o kalkmış budalaca şifrelerle gönül eğlendiriyordu. Çimen yeşilmiş... Buluşacaklardı ve gebe kalacaktı, göndereceklerdi evine; ama öyle de olsa benim kadar utanmayacaktı ya... Bir bilseydim ne söylüyorlardı hakkımda... Birden aklıma bir şey geldi ve arkasından koştum kızın, binaya girdim, merdivenleri çıktım.</p>

  <p>Holde, güneş ışınlarının içinde oynaşan ince toz, onun hızla geçişiyle alabora olmuştu. Ama o yoktu ortalarda. Kapıdan içeriyi dinlemesini ve konuşulanları bana söylemesini isteyecektim ondan. Vazgeçtim; yakalanırsa bir de bunun günahı yüklenecekti bana. Ayrıca, başıma gelen belayı başkasının öğrenmesi zoruma gitti, inanılmayacak kadar budalaca bir şeydi bu. Geniş holden geri dönerken, görülmeyen birinin şarkı söyleyerek merdivenlerde sektiğini işittim. Tatlı, umut dolu bir kız sesi. Sessizce ayrıldım ordan, yatak odama yürüdüm acele acele.</p>

  <p>Odamda, düşünmeye çalışarak gözlerim kapalı, yatağına uzandım. Heyecan, sinirlilik bütün vücudumu sarmıştı. Sonra birisinin koridordan geldiğini işittim, kaskatı kesildim. Ne çabuk çağırıyorlardı? Yakınlarda bir kapı açıldı ve kapandı, beni eski heyecanıma terk ederek. Kimden yardım isteyebilirdim? Kimse aklıma gelmiyordu. Hatta Altın Gün’de neler olduğunu kendisine açıklıyabileceğim biri bile yoktu. Her şey altüsttü içimde. Dr. Bledsoe’nun Bay Norton’a karşı davranışı ise hepsinden çok karıştırıyordu kafamı. Okulda kalma şansımı azaltır korkusuyla söylediklerini tekrar edemiyordum. Doğru olamazdı canım, ben yanlış anlamıştım. Benim söylediğini sandığım şeyi söylemiş <i>olamazdı.</i> Kaç kez, onu, şapkası elinde, iki büklüm, beyaz konuklara saygı dolu yaklaştığını görmemiş miydim? Yemekhanede okulun beyaz konuklarıyla yemek yemeyi kabul etmeyip, ancak onlar yemeği bitirdikten sonra içeriye girmemiş ve oturmayı bile reddedip şapkası elinde onlara ayakta güzel nutuklar çekmemiş, sonra yine saygı dolu oradan ayrılmamış mıydı? Yapmamış mıydı, yapmamış mıydı bütün bunları? Ben kendim, kaç kez yemek odası ile mutfak arasındaki kapıdan gizlice bakarken görmemiş miydim onu bu durumda? Sonra, onun en sevdiği dini şarkı “Mağrur Olma” şarkısı değil miydi? Ve pazar akşamları kilisede kürsüye çıkıp, bin dereden su getirerek bulunduğumuz konumdan hoşnut olarak yaşamamız gerektiğini öğretmez miydi bize hep? Öğretirdi ve de inanmıştım ben ona. Kurucu’nun izinden giden iyi insanları anlatırken bize, hiç kuşkusuz inanmıştım ona. Hayat buydu benim için; yapmadığım bir şey yüzünden geri gönderemezlerdi beni. Gönderemezlerdi. Evet. Ama o Emekli Asker! Ne deliydi herif, akıllı adamları baştan çıkarmıştı. Dünyanın altını üstüne getirecekti neredeyse; Allah kahretsin! Bay Norton’u kızdırmıştı. Beyaz bir adamla o şekilde konuşmaya hakkı yoktu; cezasını ben çekecektim şimdi...</p>

  <p>Birisi sarstı omzumdan; irkildim, bacaklarım ter içinde, titriyordu. Oda arkadaşımmış.</p>

  <p>“Neyin var arkadaşım?” dedi. “Haydi yemeye gidelim.”</p>

  <p>Kendine güvenli suratına baktım; çiftçinin biri olacaktı ilerde.</p>

  <p>“İştahım yok,” dedim içimi çekerek.</p>

  <p>“Öyle olsun,” dedi, “beni kandırmaya çalışıyorsun ama sonra uyandırmadın deme.”</p>

  <p>“Hayır,” dedim.</p>

  <p>“Kimi bekliyorsun, koca küfeli, kalçaları fıkır fıkır oynayan bir kızı mı yoksa?”</p>

  <p>“Hayır,” dedim.</p>

  <p>“Bu işlere boş ver arkadaş,” dedi sırıtarak, “sağlığına zarar, kafana zarar. Sana ne bu işlerden; sen al kızını Kurucu’nun mezarı üzerindeki o yemyeşil otlarda ay nasıl doğuyor göster ona oğlum...”</p>

  <p>“Siktir git,” dedim.</p>

  <p>Gülerek ayrıldı; kapıyı açınca holden bir sürü ayak sesi duyuldu: Akşam yemeği vaktiydi. Yemeye gidenlerin sesleriydi. Onlarla birlikte hayatımdan bir şey, yorgun argın, gri bir uzaklığa çekilir gibi oldu. Sonra kapı vuruldu sıçradım, kalbim sıkışarak.</p>

  <p>Başında hazırlık sınıfı şapkası bulunan küçük bir öğrenci kapıdan içeri uzattı kafasını, “Dr. Bledsoe sizi aşağıda, Rabb Hall’de görmek istediğini söyledi,” diye bağırdı. Daha ben sormaya fırsat bulamadan fırladı gitti; son zil çalmadan önce yemeye yetişmek için koridordan aşağıya doğru koşarken güm güm ses çıkaran ayak sesleri geliyordu.</p>

  <p>Bay Norton’un kapısında, ellerim kapı kolunda bir dua mırıldanarak bir süre durdum.</p>

  <p>Kapıyı vurunca, “Gel delikanlı,” diye cevap verdi; yeni, keten çamaşırlar giyinmişti, ipek gibi yumuşak beyaz saçlarının üzerine ışık düşüyordu. Alnına küçük bir parça gazlı bez yapıştırılmıştı plasterle. Yanında kimse yoktu.</p>

  <p>Özür diledim. “Özür dilerim efendim, bana Dr. Bledsoe’nun beni burada görmek istediğini söylemişlerdi de...”</p>

  <p>“Doğru,” dedi, “ama Dr. Bledsoe gitmek zorundaydı. Kiliseden sonra bürosunda bulacaksın onu.</p>

  <p>“Teşekkür ederim, efendim,” dedim ve gitmek için geriye döndüm. Arkamdan, boğazını temizleyerek, “Delikanlı...” diye bağırdı.</p>

  <p>Umutla döndüm.</p>

  <p>“Delikanlı, senin suçun olmadığını Dr. Bledsoe’ya söyledim. Sanırım anlamıştır.”</p>

  <p>O kadar rahatlamıştım ki, önce yüzüne bakakaldım; yaşlarla dolmuş gözlerimle, ufacık, ipek saçlı, beyaz elbise giymiş bir Aziz Nicholas gibi görüyordum onu.</p>

  <p>En sonunda, “Gerçekten teşekkür ederim, efendim,” diyebildim.</p>

  <p>Ses çıkarmadan inceliyordu beni, gözlerini hafifçe kısmıştı.</p>

  <p>“Bu akşam bana ihtiyacınız olacak mı efendim?” diye sordum.</p>

  <p>“Hayır makineye ihtiyacım olmayacak, işlerim beni umduğumdan da erken uzaklaştırıyor buradan. Bu akşam geç saatlerde ayrılıyorum.”</p>

  <p>Umutla, “Sizi istasyona kadar götürebilirim arabayla, efendim,” dedim.</p>

  <p>“Teşekkür ederim, Dr. Bledsoe o işi ayarladı.”</p>

  <p>“Ya,” dedim hayal kırıklığıyla. Haftanın geri kalan kısmında da ona hizmet edersem takdirini yeniden kazanırım diye ummuştum ben. Şimdi bu fırsat geçmeyecekti elime.</p>

  <p>“Şey, iyi yolculuklar, efendim,” dedim.</p>

  <p>Birden gülümseyerek, “Teşekkür ederim,” dedi.</p>

  <p>“Belki bir dahaki gelişinizde bu öğleden sonra bana sorduğunuz sorulara cevap verebilirim.”</p>

  <p>Gözlerini kıstı, “Sorular mı?”</p>

  <p>“Evet, efendim, sizin... sizin kaderiniz hakkında,” dedim.</p>

  <p>“Ha, evet, evet,” dedi.</p>

  <p>“Hem, Emerson’u da okuyacağım...”</p>

  <p>“Çok iyi. Kendine güven, en değerli erdemdir. Kaderime yapacağın katkıyı büyük bir ilgiyle bekleyeceğim.” Beni kapıya doğru götürdü. “Dr. Bledsoe’yu görmeyi de unutma.”</p>

  <p>Birazcık rahatlamış olarak ayrıldım; ama büsbütün değil. Dr. Bledsoe’yla karşı karşıya gelmek zorundaydım hâlâ. Ve kilisedeki törene de katılmam gerekiyordu.</p>
</body>
</html>