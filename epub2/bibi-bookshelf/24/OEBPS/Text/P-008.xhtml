<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Sekiz</h3>

  <p class="p1">Koyu turuncu yatak örtüleri olan küçük, temiz bir odaydı. Sandalye ve aynalı dolap akçaağaçtandı; küçük bir masanın üzerinde bir Gideon İncili duruyordu. Çantalarımı yere atıp, yatağın üzerine oturdum. Aşağıdan, caddeden trafiğin sesi, daha üstte metronun sesi, arada bir de çeşitli insan sesleri geliyordu. Odamda tek başıma, memleketten o kadar uzakta olduğuma inanamıyordum; ama etrafımda tanıdık hiçbir şey de yoktu. Incil’den başka; Incil’i kaptım ve yeniden yatağa oturdum, kan kırmızı kenarlı sayfalarını başparmağımla taradım. Dr. Bledsoe’nun, Pazar akşamları okulun öğrencilerine yaptığı konuşmalarda Kitap’tan parçalar söyleyişini anımsadım. Tekvin’i açtım fakat okuyamadım. Evimi, babamın aile dualarını yönetişini düşündüm; yemek zamanı sobanın etrafında toplanmışız, diz çökmüş, başlarımız sandalyelerimizin oturacak yerine eğilmiş, babamın titrek, yoksul kilise retoriği ve söz haline dönüşmüş alçakgönüllülükle dolu sesi.</p>

  <p>Ceketimi ve şapkamı çıkardım, mektup paketimi aldım ve önemli adları okurken kendime bir önemlilik payı çıkararak yatağın üzerine yaydım onları. İçlerinde ne vardı, farkına varılmadan nasıl açabilirdim? Sıkıca yapıştırılmış ve mühürlenmişti. Mektupların buhara tutulup açılabileceklerini okumuştum; ama buhar ne gezerdi burada. Vazgeçtim; aslında içlerinde ne olduğunu bilmemin de gereği yoktu, üstelik Dr. Bledsoe’nin işine karışmak namuslu ve de güvenli bir şey olamazdı. Onların benimle ilgili olduklarını ve bütün ülkede en önemli kişilere yazıldıklarını biliyordum ya. Yeterdi bu. Birden, mektupları gösterecek birileri olsun diye düşündüğümü fark ettim, ne kadar önemli bir kişi olduğumu yüzüne bakınca okuyabileceğim bir kişi. En sonunda, aynaya gittim ve hayran hayran baktım kendime, pokerde floş ruvayal yakalamışım gibi, mektupları konsolun önüne dizerek.</p>

  <p>Sonra ertesi gün ne yapacağımı planlamaya başladım. Önce bir duş yapacaktım, sonra kahvaltı edecektim. Bütün bunlar çok erkenden olup bitmiş olacaktı. Çabuk davranmak zorundaydım. Böyle önemli adamlarla işin olduğunda, gecikmek olmazdı. Bunlardan biriyle buluşman varsa, zencilere davrandığın gibi davranamazdın, geç kalamazdın. Evet, bir saat almalıydım. Her şeyi programa uygun olarak yapacaktım. Dr. Bledsoe’nun iki yelek cebi arasından sarkan ağır altın zinciri ve zamanı öğrenmek için, dudaklarını büzerek, çenesini kat kat oluncaya kadar içeri çekerek, alnını kırıştırarak saati “çat” diye açışını anımsadım. Sonra boğazını temizler ve her hece çok önemli bir anlamın nüanslarına gebeymiş gibi ta içerden gelen bir sesle emirler verirdi. Kovuluşumu anımsadım birden, kızdım ve hemen bu duyguyu bastırmaya çalıştım; gücenikliğim bardağı taşırıyor, rahatsız ediyordu beni. Belki en iyisi de budur, diye düşündüm. Belki böyle bir şey olmasaydı böyle önemli insanlarla yüz yüze gelmek fırsatını hiçbir zaman bulamayacaktım. Kafamın içinde onu, saatine gözünü dikmiş bakarken görmeye devam ediyordum; ama şimdi bir başka hayal daha vardı yanında: Daha genç bir hayal, kendim; daha aklı başında, tatlı dilli, böyle koyu renkli kasvetli elbiseler değil (şimdi şu üzerindeki modası geçmiş esvaplar gibi), zengin bir kumaştan, modaya uygun olarak dikilmiş, dergilerin ilan sayfalarında gördüğün erkeklerin elbiselerine benzer, <i>Esquire</i>’daki ikinci, üçüncü müdürlerinkine benzer sımsıkı bir elbise giyinmiş halde. Kendimi bir konuşma yaparken düşündüm; fotoğraf makinelerinin flaşları bazı çarpıcı pozlarımı yakalıyor, göz kamaştırıcı güzellikte bir cümlenin sonunda, Şakk! Doktorun daha genci, daha az kabası, gerçekten incesi, zarifi. Taş çatlasa, bir fısıltıdan daha yüksek sesle konuşmazdım o zaman ve daima sevimli -evet, bundan başka söz olamazdı- olurdum. Ronald Colman gibi; ne sesti o! Tabii Güney’de öyle konuşamazdınız, beyazlar hoşlanmazdı, zencilerse sahte davrandığını söylerdi. Ama burada, Kuzey’de, Güneyli konuşma biçimini atmalıydım. Gerçekten de Kuzey’de başka türlü konuşurdum, Güney’de başka türlü; Güney’de ne istiyorlarsa onu vereceksin onlara, yolu buydu. Dr. Bledsoe yapabildiğine göre bunu, ben de yapabilirdim. O gece yatmadan önce el çantamı temiz bir havluyla sildim ve mektupları dikkatle yerleştirdim içine.</p>

  <p>Ertesi sabah, beni hemen adanın sonuna kadar götürecek bir adres seçerek Wall Street bölgesine giden ilk metrolardan birine bindim. Binaların yüksekliğinden ve caddelerin darlığından hava karanlık gibiydi. Ben bina numarasını ararken, eli tetikte muhafızların koruyuculuğunda zırhlı arabalar geçti. Kurulu gibi, görünmeyen güçlerin kontrolü altındaymış gibi yürüyen aceleci insanlarla doluydu caddeler. Birçokları kurye çantaları, el çantaları taşıyorlardı; ben de bir önemlilik duygusuyla benimkine yapıştım sıkıca. Bileklerine bir kayışla bağlı torbalarıyla koşuşan zenciler görüyordum orada burada. Prangadan kaçmış, ayaklarında demirleri hâlâ taşıyan mahkûmları anımsattılar bana bir an. Ama kendi önemlerinin farkında görünüyorlardı ve birini durdurup sormak istiyordum, neden bileğindeki torbaya bağlanmış olduğunu. Belki bunun için iyi para alıyorlardı, belki paraya zincirlenmişlerdi. Kim bilir, aşınmış topuklarıyla önümde yürüyen şu adam bir milyon dolara zincirlenmiştir!</p>

  <p>Çekilmiş silahlarıyla peşlerinden gelen polis ya da polis hafiyesi var mı diye baktım; ama yoktu böyle bir şey. Ya da varsa bile, koşuşan kalabalık içine gizlenmişlerdi. Nereye gittiğini görmek için adamlardan birini izlemek istedim. O kadar parayı niçin güvenle vermişlerdi ona? Ve o parayla ortadan kaybolsa ne yaparlardı? Ama tabii kimse o kadar delilik etmezdi. Wall Street’ti burası. Postanelerin, tavanda ya da duvarlardaki gözetleme deliklerinden aşağıya size bakan, devamlı olarak sizi gözetleyen, sessizce, yanlış bir hareket yapmanızı bekleyen adamlar tarafından korunduğunu söylemişlerdi bana; belki bunlar da öyle korunuyorlardı. Belki şu anda bile bir göz beni seçmişti, her hareketimi gözetliyordu. Belki, şu caddenin karşısındaki gri renkli binanın üzerine yerleştirilmiş olan saatin yüzü, gözetleyen iki gözcü gizliyordu. Gideceğim adrese doğru hızlandım ve bronzdan oyma yüzeyiyle beyaz, taştan, dimdik bir bina çıktı karşıma. Erkekler, kadınlar aceleyle koşuşuyorlardı içeri; bir an durup baktıktan sonra ben de arkalarından gittim, asansöre bindim, asansörün ta gerisine itildim. Asansör, apış aramda, önemli bir parçam aşağıda, lobide kalmış gibi bir duygu yaratarak roket gibi yükseldi yukarı.</p>

  <p>Son katta asansörden çıktım, kapısında mütevellinin adı olan büroyu buluncaya kadar mermer bir koridorda yürüdüm. Fakat tam girecekken sinirlerim bozuldu, geriye çekildim. Holden aşağıya baktım. Bomboştu. Beyazlar tuhaf insanlardı: Bay Bates sabah sabah karşısında bir zenci görmek istemeyebilirdi. Döndüm ve holden aşağı yürüdüm, pencereden dışarıya baktım. Bir süre bekleyecektim.</p>

  <p>Altımda Güney Geçidi uzanıyordu, bir gemi ve iki mavna nehre giriyordu; uzakta, sağda Özgürlük Anıtı’nı seçebiliyordum meşalesi sisin içinde neredeyse kaybolmuş. Geride, kıyı boyunca, dokların üzerindeki dumanın, sisin içinde martılar uçuşuyordu ve aşağıda, başımı döndüren bir derinliğin içinde kıvıl-kıvıl kalabalık. Tekrar, Özgürlük Anıtı’nı geçmekte olan bir feribota baktım; gerisinde bıraktığı köpüklü sular körfezin üzerinde bir eğri çiziyor, martılar dalıp dalıp çıkıyorlardı arkasından suya.</p>

  <p>Arkamdaki asansör boyuna gelenleri boşaltıyordu kapıdan dışarıya; konuşa konuşa holden giden kadınların neşeli seslerini duydum. Biraz sonra ben de içeriye girmek zorunda kalacaktım. Güvensizliğim arttı. Görünüşüm korku veriyordu içime. Bay Bates, elbisemden hoşlanmayabilirdi, ya da saç tıraşımdan; böylece bir iş bulma şansım da kaybolabilirdi. Zarfın üzerine çok düzgün şekilde daktilo edilmiş adına baktım ve nasıl kazanmış acaba bu kadar parayı, dedim içimden. Bir milyonerdi, biliyordum. Belki oldum olası öyleydi; belki milyoner doğmuştu anasından. Bugüne kadar, kendimi onunla çepeçevre sarılmış, kuşatılmış hissettiğim şu anda olduğu kadar ciddi durmamıştım paranın üzerinde. Belki burada bir iş bulacak ve birkaç yıl sonra kollarıma kayışlarla milyonlar bağlanmış güvenilir bir ulak olarak caddelerde bir aşağı bir yukarı, oradan oraya gönderilecektim. Sonra tekrar Güney’e gönderilirdim, kolejin başına geçmek için; tıpkı, sobasının karşısında duramayacak kadar sakatlaşınca okul müdürü yapılan belediye reisinin aşçısı gibi. Yalnız, o kadar uzun süre dayanamazdım Kuzey’e; ondan önce ihtiyaçları olacaktı bana... Ama şimdi gelelim görüşmeye.</p>

  <p>Büroya girince, masasından yüzüme, yukarı doğru bakan genç bir kadınla yüz yüze buldum kendimi; geniş aydınlık odaya, kolktuklara, tavana kadar yükselen içi altın yaldızlı deri ciltli kitaplarla dolu dolaplara çabucak bir göz attıktan ve bir sıra portreyi geçtikten sonra tekrar soran gözleriyle karşılaştım onun. Yalnızdı. İyi diye düşündüm, hiç olmazsa çok erken gelmemiştim...</p>

  <p>Umduğum tersliklerin hiçbirisin göstermeden, “Günaydın,” dedi.</p>

  <p>“Günaydın,” dedim ilerleyerek. Nasıl başlamalıydım?</p>

  <p>“Evet?”</p>

  <p>“Burası Bay Bates’in bürosu mudur?” dedim.</p>

  <p>“Evet,” dedi. “Randevunuz var mıydı?”</p>

  <p>“Hayır, hamfendi” dedim ve der demez; bu kadar genç bir beyaz kadına hem de Kuzey’de, hamfendi dediğim için nefret ettim kendimden. El çantamdan mektubu çıkardım ama ben daha durumu açıklamadan.</p>

  <p>“Görebilir miyim, lütfen?” dedi.</p>

  <p>Duraladım. Mektubu Bay Bates’ten başkasına teslim etmek istemiyordum ama bana doğru uzanmış elde bir emir edası vardı; boyun eğdim bu emre. Verdim mektubu, açmasını bekliyordum ama o, zarfa baktıktan sonra ayağa kalktı, bir tek kelime söylemeksizin, tahta, oymalı bir kapı arkasında kayboldu.</p>

  <p>Geride, halının girdiğim kapıya doğru uzantısında birçok sandalye gördüm; fakat bir türlü karar veremedim gidip oturmaya. Ayakta durdum, şapkam elimde, etrafıma bakarak. Bir duvar çarptı gözüme. Bayazlarla bir de yüzü ustura yaralı birkaç kötü zenci dışında hiç kimsede görmediğim bir güven ve gururla çerçevelerinden aşağı doğru bakan, kanatlı gömlek yakalan içinde yaşlı, ağırbaşlı üç beyin portresi asılıydı. Konuşmaksızın etrafına bakınıp dururken öğretmenleri tir tir titremekten başka bir şey bilmeyen Dr. Bledsoe’de bile böyle kendine güvenen bir bakış yoktu. İşte onun arkası bu tip adamlardı. Güneyli beyazlarla, bana burs vermiş olan insanlarla nasıl da uyuyorlardı birbirine! Sekreter geriye döndüğünde, böyle kudretli görünmenin sırlarını düşünerek hâlâ bakıp duruyordum.</p>

  <p>Garip garip yüzüme baktı ve gülümsedi. “Özür dilerim,” dedi. “Ama Bay Bates bu sabah sizi göremeyecek kadar meşgul, adınızı ve adresinizi bırakmanızı rica ediyor. Mektupla cevap verecek size.”</p>

  <p>Hayal kırıklığı içinde sessiz, ayakta duruyordum. “Şuraya yazın,” dedi bir kart uzatarak.</p>

  <p>Ben acele acele adresimi yazıp hemen gitmeye hazırlanırken, tekrar, “Özür dilerim,” dedi.</p>

  <p>“Her an bu adreste bulunabilirim,” dedim.</p>

  <p>“Çok iyi,” dedi. “Çok yakında bir mektup alırsınız.”</p>

  <p>Çok kibar ve ilgilenmiş görünüyordu; moralim düzelmiş olarak ayrıldım. Korkularım yersizdi, değmezdi. New York’tu burası.</p>

  <p>Ondan sonraki günler boyunca birçok mütevellinin sekreterine kadar ulaşabilmeyi başardım; hepsi de dost ve cesaret vericiydi. Bazısı acayip bakıyordu; ama bu bana terslik gibi görünmediği için boş veriyordum. Kim bilir, benim gibi, böyle önemli kimselere tavsiye mektupları getiren birini gördüklerine şaşırıyorlardır, diye düşünüyordum. Kuzey’den Güney’e uzanan görünmez hatlar vardı ve Bay Norton da bana “kendi kaderi” olduğunu söylememiş miydi... El çantamı güvenle sallıyordum.</p>

  <p>İşler bu kadar iyi gidince mektuplarımı sabahleyin dağıtıyor, öğleden sonralarımı kenti görmeye ayırıyordum. Caddelerde yürümek, metrolarda beyazlarla yan yana oturmak, onlarla aynı kafeteryada (aynı masada oturmaktan sakınsam da) yemek yemek, korkulu karmaşık bir rüya duygusu veriyordu. Elbiselerim pek uymuyordu üzerime; kudretli insanlara yazılmış olan bütün o mektuplara rağmen nasıl hareket edeceğim konusunda kararsızdım. Caddeler boyunca sallanıp dururken, ilk kez memlekette nasıl davrandığımı bilinçli olarak düşündüm. İnsan olarak beyazlardan o kadar endişelenmezdim. Bazıları dostça davranırdı, bazıları değil; siz her iki tipi de gücendirmemeye, kızdırmamaya çalışırdınız. Ama burada hepsi de kişiliklerini gizlemiş gibiydiler; ama yine de, tam, kişilikleri en gizli göründüğü zaman bana karşı nazik davranarak, kalabalıkta çarpınca bağışlamamı rica ederek korkutuyorlardı beni. Nazik davrandıkları zaman bile beni görmediklerini; kafası kendi işine dalmış yürüyüp giderken çarpsalar, yüzüne bakmaksızın Ayı Jack’ten de özür dileyebileceklerini hissediyordum. Aklım karışıyordu. Bunun isteyerek mi, istemeyerek mi yapılmış bir şey olduğunu bilmiyordum...</p>

  <p>Ama benim için asıl sorun mütevellileri görmekti; bir haftadan fazla bir süre kenti gördükten ve sekreterlerce belli belirsiz yüreklendirildikten sonra sabırsızlanmaya başladım. Bay Emerson diye birine yazılmış olandan başka bütün mektupları dağıtmıştım, onun da kentte olmadığını öğrenmiştim gazetelerden. Birçok kez, ne olduğunu gidip görmeye davrandım ama vazgeçtim sonra. Fazla sabırsız görünmek istemiyordum. Fakat zaman azalıyordu. Hemen iş bulamazsam sonbaharda okula kaydolacak kadar parayı kazanamazdım. Eve, mütevelliler kurulundan bir üyenin yanında çalıştığımı yazmıştım; o zamana kadar aldığım tek mektupta buna ne kadar sevindiklerini söylüyorlar ve kentin <i>kötülüğüne, tehlikelerine</i> karşı uyarıyorlardı beni. İş bulduğum konusunda söylediğim yalanı itiraf etmeden mektupla para da isteyemezdim onlardan.</p>

  <p>Sonunda, önemli insanları telefonla bulmaya çalıştım; ama sekreterlerinin beni nazikçe reddetmelerinden başka sonuç alamadım. Ama neyse ki Bay Emerson’a yazılmış mektup hâlâ yanımdaydı. Kullanmaya karar verdim onu; fakat sekretere vereceğim yerde, Dr. Bledsoe’dan bir mesajım olduğunu bildiren ve buluşma talebini içeren bir mektup yazdım kendisine. Belki de sekreterlerde yanılmıştım bugüne kadar, diye düşünüyordum; belki yırtıyorlardı mektupları. Daha dikkatli olmalıymışım.</p>

  <p>Bay Norton’u düşündüm. Ah, son mektup ona yazılmış olsaydı! Ah, New York’ta olsaydı da gidip kendim başvursaydım ona! Her nedense kendimi daha yakın hissediyordum Bay Norton’a. Beni görse, kaderiyle o kadar yakından ilişki kurduğu kimsenin ben olduğumu anımsayacağını hissediyordum. Şimdi yüzyıllar kadar uzak geliyordu bu bana; başka bir mevsimde, uzak bir ülkedeymiş gibi. Gerçekte, daha bir ay bile olmamıştı. İşi gücü bıraktım, onun yanında çalışsam geleceğimin ölçülemeyecek derecede farklı olacağına; benim kadar kendisinin de bundan yararlanacağına dair olan inancımı belirten bir mektup yazdım. Kendisine nasıl ustaca başvurduğumu gösterebilecek bazı şeylere özellikle dikkat ettim. Yazıp yırttım, yazıp yırttım, saatlerce uğraştım daktiloda; en sonunda kusursuz, ifadesi dikkatli ve çok saygılı bir mektup yazıp bitirebildim. Aşağıya koştum, son mektup toplama zamanından önce postaladım; bunun mutlaka bir sonuç vereceğine dair bir inanca kapıldım birden. Bir cevap bekleyerek, üç gün boyunca binanın etrafından uzaklaşamadım. Ama hiçbir cevap gelmedi mektuba. Tanrı’nın cevaplandırmadığı bir dua nasıl geri dönmezse o da geri dönmedi.</p>

  <p>Kuşkularım artıyordu. Belki her şey kötüydü. Ertesi gün sabahtan akşama kadar odamda kaldım. Korktuğumu anlıyordum artık; şurada, odamda Güney’de hiçbir zaman korkmadığım kadar korkuyordum. Hatta daha da çok; çünkü burada korkuma neden olacak somut bir şey de bulamıyordum. Bütün sekreterler cesaret verici konuşmuşlardı. Akşamleyin bir sinemaya gittim; kahraman Kızılderililerin dövüştüğü, su baskınına, fırtınaya ve orman yangınına karşı mücadele ettikleri, sayıca üstün yeni gelenlerin her çarpışmayı kazandıkları bir filmdi; hep batıya doğru giden arabaların destanı. Kendimi unuttum (serüvenlere katılmakta benim gibisi yoktu) karanlık salondan, daha hafiflemiş bir hava içinde ayrıldım. Ama o gece büyükbabamı gördüm düşümde ve kırgın, şevki kırılmış uyandım. Anlamadığım bir dalaverede rol alıyormuşum gibi garip bir hisle binadan dışarıya çıktım, dolaştım. Her nasılsa, Dr. Bledsoe ile Norton’un bu dalaverenin arkasında olduklarını hissediyordum ve bütün gün rezalet çıkaracak bir şey söyleyebilirim ya da yapabilirim korkusuyla konuşmamda ve davranışımda çekingendim. Ama bütün bunlar hayal, diyordum kendi kendime, çok sabırsızlanıyordum ben de. Mütevellilerin bir hareket yapmalarını bekleyebilirdim. Kim bilir, belki de sınavdan geçiriyorlardı beni. Biliyordum kuralları söylememişlerdi bana; ama o garip duygu hâlâ içimdeydi. Belki de sürgünlüğüm birden sona erecek ve kampusa dönmem için bir burs verilecekti. Ama ne zaman? Daha ne kadar zaman?</p>

  <p>Bir şeyler olmalıydı, çabuk. Geçici olarak bir iş bulmak zorundaydım. Param neredeyse suyunu çekmişti, her şey olabilirdi; ilk geldiğimde o kadar emindim ki her şeyden, memlekete gidecek tren parasını bile bir kenara koymamıştım. Acınacak durumdaydım; sorunlarım hakkında kimseyle konuşmaya cesaret edemiyordum, misafirhanenin yetkilileriyle bile; çünkü önemli bir işe atanacağımı öğrenmiş oldukları için apaçık bir saygı göstermişlerdi bana; bunun için, gittikçe artan kuşkularımı dikkatle gizliyordum. Nihayet, diye düşünüyordum, kredi istemek zorunda kalabilirim, bu tehlikeyi göze alabilirim. Hayır, yapılacak şey, inancımı kaybetmemekti sonuna kadar. Yarın sabahleyin bir kez daha başlayacaktım. Yarın mutlaka bir şey olacaktı. Oldu da. Bay Emerson’dan bir mektup aldım.</p>
</body>
</html>