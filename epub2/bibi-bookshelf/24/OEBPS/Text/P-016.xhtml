<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Altı</h3>

  <p class="p1">Saat yedi buçukta Jack Kardeş ve ötekiler beni aldılar, bir taksiyle Harlem’e yollandık. Daha önce olduğu gibi hiç kimse, tek bir kelime konuşmuyordu. Yalnız, köşede, romla yıkanmış tütün doldurduğu piposunu gürültüyle çekip duran bir adam vardı; pipo yanıp söndükçe karanlıkta kırmızı yuvarlak bir şey parlıyordu. Gittikçe artan bir sinirlilik içinde gidiyordum arabada; taksi alışılmadık derecede sıcak geliyordu. Bir yan sokakta indik, karanlıkta dar bir aralıktan aşağı, koskoca ahıra benzer bir binanın arkasına vardık. Öteki üyeler gelmişlerdi.</p>

  <p>“İşte geldik,” dedi Jack Kardeş. Karanlıkta bir arka kapıdan, tavandan kordonlarla asılmış çıplak ampullerin aydınlattığı bir giyinme odasına doğru götürdü bizi; tahta sıraların, kapaklarının üzerine adların kazındığı bir sıra çelik dolabın bulunduğu küçük bir odaydı burası. Her yana sinmiş ter, tentürdiyot, kan ve vücudu ovuşturmak için kullanılan alkol kokan bir soyunma odası; anıların yavaş yavaş su yüzüne çıktığını hissettim.</p>

  <p>“Bina doluncaya kadar burada kalacağız,” dedi Jack Kardeş. “Sonra ortaya çıkacağız, tam, sabırsızlıkları son haddeye varınca!” Sırıttı bana. “Bu arada sen ne söyleyeceğini düşün. Bıraktığım şeylere baktın mı?”</p>

  <p>“Bütün gün,” dedim.</p>

  <p>“İyi. Ama ben yine derim ki, sen bizlerin söylediklerini dikkatle dinle. En son sen konuşacaksın.”</p>

  <p>Öteki adamlardan ikisini kollarından tutup köşeye doğru götürdüğünü görerek başımı salladım. Tek başımaydım; ötekiler notlarını inceliyorlar, birbirleriyle konuşuyorlardı. Rengi atmış duvara iliştirilmiş yırtık bir fotoğrafa bakmak için odanın öbür ucuna gittim. Ödül kazanmış eski bir şampiyonun, gözlerini ringde kaybetmiş popüler bir boksörün dövüş anında çekilmiş bir resmiydi. Tam da bu meydanda olmalı, diye düşündüm. Yıllar olmuştu. Fotoğraf, öyle esmer ve öyle dayak yemiş bir adamın fotoğrafıydı ki, şu ya da bu millettendir diyemezdiniz. İri ve sarkık kaslarıyla iyi bir adama benziyordu. Babamın anlattığı hikâyeyi anımsadım: Hileli bir dövüşte nasıl kör oluncaya kadar dövüldüğünü, rezaletin nasıl örtbas edildiğini ve boksörün bir körler evinde nasıl öldüğünü. Kim düşünürdü buraya geleceğimi? İşler nasıl karışıyordu birbirine! Garip şekilde üzgün hissettim kendimi, gittim bir sıranın üzerine çöktüm. Ötekiler alçak sesle konuşmalarına devam ediyorlardı. Ani bir öfkeyle onları seyrettim. Neden sonuncu olacakmışım <i>ben</i>? Ben çıkmadan adamakıllı bıktırırlarsa ya halkı! Belki daha konuşmaya başlamadan ıslıklarla indirilecektim kürsüden... Ama belki de öyle olmaz, diye düşündüm, kuşkularımı bir yana bırakarak. Belki de benim konuşma tarzımla onlarınki arasında tam bir zıtlık yaratarak etkiliyebilirdim dinleyenleri. Kim bilir strateji buydu belki... Her neyse, onlara güvenmeliydim. Zorunluydu bu.</p>

  <p>Yine bir huzursuzluk yapıştı yakama. Bir yersizlik duygusuna kapıldım. Kapının ötesinden, uzakta sandalyelerin çekildiğini, mırıltıların geldiğini duyabiliyordum. Küçük küçük endişeler dönüp duruyordu içimde; ya yeni adımı unutursam, ya dinleyenler tanırsa beni. Öne doğru eğildim, yeni mavi pantalonumun farkına vardım birden. Peki ne biliyorsun bunların senin bacakların olduğunu? Adın ne? diye düşünüyordum. Acı acı şakalaşıyordum kendimle. Saçmaydı bu; ama sinirlerimi yatıştırdı. Çünkü kendi bacaklarıma ilk kez bakıyormuşum gibiydi; kendi istemleriyle beni tehlikeye ya da güvenliğe götürebilecek bağımsız nesnelerdi bunlar. Tozlu döşemeye baktım. Sonra, uzun bir bilinç susmasından dönüyormuşum, sanki aynı zamanda bir tünelin iki ucunda duruyormuşum gibi oldu. Burada, eski bir dövüş meydanında, bir sırada oturup dururken kendimi kampus kadar uzak bir yerden görüyormuş gibi oluyordum; yeni mavi elbiseler giymiş, kısık fakat sert sesle kendi aralarında konuşan bir grup heyecanlı insandan uzakta, odanın bir köşesinde otururken; ama aynı zamanda uzakta sandalye gürültüleri, gittikçe artan insan sesleri, bir öksürme duyabiliyordum. Ta içimden bütün bunların farkındaymışım gibiydi; ama gördüğüm şeylerde rahatsız edici bir belirsizlik, rahatsız edici biçimsiz bir nitelik vardı, tıpkı, yeni yetişme döneminde çekilmiş bir fotoğrafta kendinizi görür gibi: Bomboş bir ifade, özelliksiz bir sırıtış, koca koca kulaklar, sivilceler, “ergenlik şişkinlikleri” sürüyle ve hepsi de ayna gibi parlıyor. Bu, yeni bir dönemdi farkındaydım, yeni bir başlangıç ve kendimin yabancı gözlerle bakan bu parçasını alıp, kampustan, hastanedeki makineden, o ilk kör dövüşünden şimdi geride kalmış olan bütün o şeylerden uzak tutmalıydım daima. Belki de benim o kayıtsızca gözleyen ama hiçbir şeyi kaçırmadan her şeyi gören parçam, o kötü niyetli, boyuna tartışan kısmimdi hâlâ; o aykırı ses, büyükbaba yanım; huysuz, ters, inanmayan yanım, daima iç uyumsuzlukların belirtisi olmuş olan hain ben. Ne olursa olsun, onu daima baskı altında tutmak zorunda olduğumu biliyordum. Zorunluydum buna. Çünkü eğer bu akşam başarı kazanırsam, büyük bir şeye doğru yola çıkmış olacaktım. Bir daha dikiş yerlerinden ayrılıp parçalanmak yok, unutulmuş acıları anımsamak yok bir daha... Hayır, diye düşündüm, yerimde kımıldayarak, beni ta memleketten buralara getiren aynı bacaklar bunlar. Ama yine de bir yenilik var onlarda. Yeni elbise bir yenilik veriyordu bana. Giysiler, yeni ad ve yeni durumlardı. Düşünceye gelemeyecek kadar ince bir yenilikti bu; ama vardı. Başka biri oluyordum yavaş yavaş.</p>

  <p>Kürsüye çıkıp ağzımı açar açmaz bir başkası olacağımı hissediyordum belli belirsiz ve bir korku dalgası içinde. Belki bir zamanlar herhangi bir kimsenin olan ya da hiç kimsenin olmayan yapma bir adla hiç kimse olmayacaktım artık. Başka bir kişilik. Az kimse tanıyordu beni şimdi; ama bu akşamdan sonra... Ne haber? Belki de yalnızca, birçok kimse tarafından tanınmak, aranmak, üzerine dikilmiş o kadar gözün odak noktası olmak, belki de bu, bir insanı farklı yapmaya yeterdi; tıpkı, gittikçe enine boyuna büyüyen bir oğlan çocuğunun bir gün erkek oluşu gibi: Kalın sesiyle bir erkek; benim sesim daha on ikimdeyken de böyle kalındı ya. Ya kampustan birisi karışmışsa dinleyiciler arasına? Ya da Mary’nin ordan, hatta Mary’nin kendisi? “Hayır, hiçbir şeyi değiştirmez bu,” dediğini işittim içimdeki benin hafif bir sesle, “geçti bütün bunlar.” Adım değişikti; emir altındaydım. Mary’ye sokakta rastlasam bile tanınmadan geçip gitmek zorundaydım yanından. Sarsıcı bir düşünce. Birden ayağa kalktım, soyunma odasından dışarıya, koridora çıktım.</p>

  <p>Paltosuz, soğuktu dışarısı. Girişte, tepede zayıf bir ışık yanıyordu karları parıldatarak. Koridorun karanlık tarafına yürüdüm, asit fenik kokan bir tahta perdenin yanında durdum; geriye, koridora bakınca daha ben doğmadan önce yanmış bir spor alanı olan terk edilmiş büyük bir çukuru anımsadım. Hep geride kalmıştı bunlar; sıcaktan eğri büğrü olmuş kaldırımın kenarından on beş metrelik keskin bir yar ve zemin kattaki, anlaşılmaz şekilde bükülmüş, paslanmış demir çubuklarıyla bir beton iskelet. Mezbelelik olarak kullanılırdı çukur; bir yağmur yağmasın, toplanan yağmur sularıyla leş gibi kokardı. Şimdi hayalimde kaldırımın kenarında durmuş, çukurdan öteye bakıyordum; ambalaj sandıklarından ve ezilmiş teneke levhalardan yapılmış bir gecekonduyu geçiyor, gerilere doğru uzanan bir demiryoluna geliyordum. Kapkara, dibi görünmeyen su hareketsiz öylece duruyor çukurda; gecekonduyu geçince güneşte parlayan raylar üzerinde bir hat değiştirme makinesi tembel tembel yatıyor; bacasından tüy gibi beyaz bir dumanın yavaşça, kıvrılarak süzüldüğü kulübeden bir adam çıkıyor, yukarıya, kaldırıma çıkan patikaya tırmanmaya başlıyor. Kamburu çıkmış, kapkara, kupkuru bir adam, ayakkabılarından, şapkasından ve kollarından paçavralar sallanıyor; bana doğru geliyor ayaklarını sürüye sürüye, insanı korkutan bir asit fenik bulutu getirerek beraberinde. Çukurla demiryolu alanı arasındaki kulübede tek başına yaşayan frengilidir bu, paçavralarını yıkamak için ilaç ve yiyecek almak için para dilenmeye çıkar caddeye ancak. Hayalimde, parmakları yenmiş, ufalmış bir eli bana doğru uzattığını görüyorum ve kaçıyorum oradan; karanlığa soğuğa ve bugüne doğru geriye kaçıyorum.</p>

  <p>Caddeye, tünel gibi karanlığın içinden koridorun ötesine doğru bakınca titredim: Sokak lambasının, karları ışıl ışıl parlatan yuvarlak ışığın altında üç atlı polis görünüyordu hayal gibi; atlarını yularlarından tutmuş, atların ve adamların başları bir ihanet konuşması yapar gibi birbirine doğru eğilmiş, eğerlerin derileri ve üzengileri pasparlak. Üç beyaz adam ve üç kara at. Sonra bir araba geçti; atları ve adamları açıkça belirterek, gölgeleri karın parlaklığıyla karanlığın ortasından düşler gibi uçarak. Ordan ayrılmak için geriye dönerken, atlardan biri başını sertçe arkaya doğru salladı, uzun eldivenli elin şiddetle aşağıya doğru çekildiğini gördüm. Sonra vahşi bir kişneme duyuldu ve at karanlığın içine doğru atıldı, madenin kesik kesik, çılgın şakırtısı ve tırnakların boğuk pat-patları kapıya kadar izledi beni. Jack Kardeş’in haberi olması gerekti bundan, belki.</p>

  <p>Ama içerde hâlâ birbirleriyle görüşüyorlardı. Ben de geriye gittim ve bir sıraya oturdum.</p>

  <p>Kendimi çok genç ve tecrübesiz ama aynı zamanda garip şekilde yaşlı hissederek seyrediyordum onları, içimde sessizce seyreden ve bekleyen bir yaşlılık. Dışarıda, dinleyiciler sabırsızlanmaya başlamıştı; tahliye günündeki korkudan bir şeyler anımsatan uzak, arı oğulu gibi bir uğultu. Hayaller birbirini kovalıyordu kafamda. Tavuk kümesi tellerinden bir çitin dışında, tulumu içinde ayakta dikilen bir çocuk vardı, bir elma ağacına zincirlenmiş siyah beyaz kocaman bir köpeğe bakıyordu. Efendiydi o, buldog; ona dokunmaya korkan çocuk da bendim. Oysa o, sıcaktan dilini çıkarmış soluyor, salyalar gümüşsü gümüşsü sarkıyordu çenesinden; şişman, iyi huylu bir adam gibi yüzüme bakıyordu sanki sırıtarak. Ve kalabalığın sesi şiddetlenir, yükselirken ve sabırsızlanan el çırpmaları halinde yayılırken, Efendinin alçak, boğuk hırlayışını düşünüyordum. Kızgın olduğu zaman da, yemeği önüne getirildiği zaman da, tembel tembel sinek kaparken de, bir yabancıyı parçalarken de aynı sesle havlardı. Severdim ama güvenmezdim yaşlı Efendi’ye; hoşnut etmek istiyordum ama güvenmiyordum kalabalığa. Sonra Jack Kardeş’e baktım ve sırıttım: Tamam bulmuştum; bilmiyorum nasıl, bir oyuncak bulteryere benziyordu.</p>

  <p>Bağırtılar ve el çırpmaları bir şarkı haline gelmişti artık; Jack Kardeş’in konuşmayı kestiğini ve kapıya doğru fırladığını gördüm, “Tamam Kardeşler,” dedi, “bu işaret bize.”</p>

  <p>Soyunma odasından topluca çıktık, uzaktan gelen gürültülerin dolduğu yarı karanlık bir geçitten aşağı indik. Sonra biraz daha aydınlandı ortalık, hafif duman bulutunu yangına çeviren bir projektör gördüm. Sessiz sessiz yürüyorduk: Jack Kardeş, grubun başını çeken çok kara iki zenciyle iki beyaz adamın arkasında ve kalabalığın gürültüsü daha da alevlenerek üzerimizde yükselir gibi. Diğerlerinin dörderle kolda yürüdüğünü fark ettim; bense en arkada tek başımaydım, talim yapan bir takımın sağa-sola-çark neferi gibi. İlerde eğri bir parlaklık, salonun katlarından birine giriş yerini gösteriyordu; şimdi biz geçerken içerdeki kalabalık gürledi birden. Sonra hızla yine karanlığa daldık ve tırmanmaya başladık, gürleme altımızda kalır gibi oldu, bir meyilden aşağı, mavi parlak bir ışığın içine yürüdük; meydin her iki yanında bir eğri çizerek uzanan sıralar halinde bulanık yüzler görebildim, sonra birden gözlerim kamaştı ve önümdeki adama bindirdiğimi hissettim.</p>

  <p>Dengemi bulmama yardım ederken, “İlk defasında hep böyle olur,” diye bağırdı, sesi o gürleyişin içinde kayboldu. “Projektörden!”</p>

  <p>Bizi yakalamıştı artık projektör, önümüzü aydınlatarak salonunun içine doğru yolumuzu gösteriyordu, tüm ışığı içine almıştı bizi; kalabalık yerinden oynadı o zaman. Ve şarkı, bir roket gibi fırladı, yürüyüş temposunda el çırpmalarıyla:</p>

  <div class="m1"></div>

  <p><i>John Brown çürüyor mezarında</i></p>

  <p><i>Yatmış upuzun</i></p>

  <p><i>John Brown çürüyor mezarında</i></p>

  <p><i>Yatmış upuzun</i></p>

  <p><i>John Brown çürüyor mezarında</i></p>

  <p><i>Yatmış upuzun</i></p>

  <p><i>Ruhu yürüyor önümüzde!</i></p>

  <div class="m1"></div>

  <p>Şuna bak, diye düşündüm, eski şarkıları yeni yapıyorlar bunlar. Önce, en yukardaki balkonda durmuş aşağıyı seyredermişim gibi uzaktaydım. Sonra seslerin titreyişi içine yürüdüm dopdolu, canlı ve belkemiğim boyunca bir elektrik akımının geçtiğini hissederek. Katlanan sandalyelerde oturan insan sıralarının arasında bırakılmış bir koridordan geçerek salonun önüne yakın bir yerde bayraklarla süslenmiş bir platforma doğru uygun adım yürüdük; platformda, biz geçerken ayağa kalkan bir sıra kadının önünden geçtik. Jack Kardeş bir baş işaretiyle sandalyelerimizi gösterdi ve ayakta karşıladık alkışları.</p>

  <p>Altımızda, üstümüzde dinleyiciler vardı, sıra sıra yüzler... Geniş bir tas şeklindeki arenayı ağzına kadar insan doldurmuş. Sonra polisleri gördüm, rahatsız oldum. Ya beni tanırlarsa? Duvarın yanındaydı hepsi. Önümdeki adamın kolunu dürttüm, döndü, şarkının bir mısrası donmuş kalmıştı ağzında.</p>

  <p>“Nedir bu kadar polis?” dedim, sandalyesinin arkalığına doğru eğilerek.</p>

  <p>“Aynasızlar mı? Endişelenme. Bu gece bizi korumaları emredildi. Bu toplantının büyük politik önemi var!” dedi hemen arkasını dönerek.</p>

  <p>Kim emretti onlara bizi korumalarını, diye düşündüm. Şarkı bitiyordu artık; bina alkışlarla, bağırışlarla inliyordu, gerilerden bir şarkı daha başlayıp yayılıncaya kadar ortalığa sürdü bu:</p>

  <div class="m1"></div>

  <p><i>Kalmadı soyulacak tarafı, artık, soyulmuşların!</i></p>

  <p><i>Kalmadı soyulacak tarafı, artık, soyulmuşların!</i></p>

  <div class="m1"></div>

  <p>Dinleyiciler sanki bir tek kişi olmuşlardı, soluk alışları, ağızlarından çıkan heceler hep birbirine uygun. Jack Kardeş’e baktım. Önde, yukarda bir mikrofonun yanında duruyordu, ayakları kirli çadır bezi kaplanmış platformda sapasağlam gerilmiş, bir o yana bir bu yana bakıyor; duruşu, çok sevdiği çocuklarının şarkısını dinleyen şaşkın, hayran bir baba gibi ağırbaşlı ve iyi yürekli. Elinin, selâmlamak için yukarı kalktığını gördüm; dinleyiciler gürledi birden. Bir fotoğraf makinesinin mercekleri gibi yaklaşıyor ve sahneye dikiyorum gözlerimi, sıcağı, heyecanı, sesin ve alkışın içimde güm güm ettiğini hissederek; gözlerim yüzden yüze hızla kayarcasına, birini, eski yaşamdan birini arayıp uçarak; platformdan gerilere gittikçe yüzlerin daha da belirsizleştiğini görerek.</p>

  <p>Konuşmalar başlamıştı. Önce zenci bir papazın duası; sonra bir kadın, çocukların durumu üzerine bir konuşma yaptı. Sonra ekonomik ve politik durumun çeşitli yanlarına dair konuşmalara geçildi. Anlaşılması güç, kesin terimler yığınından şurada bir cümle, burada bir kelime yakalamaya çalışarak dikkatle dinliyordum. Çok heyecanlı, büyük bir gece oluyordu. Konuşmalar arasında şarkılar alevleniyor, Güney’in yeniden canlanışındaki marşlar, bağırışlar kadar kendiliğinden, aniden patlıyordu ortalıkta. Nasılsa uyabiliyordum hepsine, bedenimde hissediyordum hepsini. Ayaklarım kirli çadır bezi üzerinde otururken, bir senfoni orkestrasının vurmalı sazlar bölümünde dolaşırmış gibiydim. Öyle içime işliyordu ki bu durum, çok geçmeden kendi kendime cümleler tekrarlayıp ezberlemeyi bıraktım, coşkunun beni alıp götürmesine ses çıkarmadım.</p>

  <p>Birisi ceketimin kolunu çekiyordu; sıram gelmişti. Jack Kardeş’in önünde beklediği mikrofona doğru yürüdüm, paslanmaz çelikten yapılmış tek parça bir kafes gibi etrafımı saran ışık spotları içine girdim. Durdum. Işık o kadar kuvvetliydi ki dinleyicileri, insan yüzlerinden oluşan o geniş tası göremiyordum artık. Sanki dinleyicilerle aramızda yarı geçirgen bir perde vardı, kendileri görünmeksizin beni görebiliyorlardı; alkışlamalarından anlıyordum bunu. Hastanedeki makinenin sert, mekanik yalıtışını hissettim, hoşuma gitmedi bu. Ayakta durmuş, Jack Kardeş’in beni dinleyicilere tanıtışını dinliyordum zorla. Sonra bitirdi sözünü ve yüreklendirici bir alkış koptu. Ve, anımsıyorlar, bunlardan bazıları oradaydı, diye düşündüm.</p>

  <p>Mikrofon acayip ve sinir bozucuydu. Nasıl yaklaşacağımı bilemiyordum, sesim pürüzlü, ıslıklı çıkıyordu; birkaç kelimeden sonra durdum. Kötü bir başlangıca doğru gidiyordum, bir şeyler yapmak gerekiyordu. Platforma en yakın oturan, yüzleri belli belirsiz dinleyicilere doğru eğildim. “Özür dilerim, millet,” dedim. “Şu ana kadar beni bu pırıl pırıl elektrikli makinelerin o kadar uzağında tuttular ki tekniğini öğrenemedim... Ve doğrusunu söyleyeyim size, ısıracakmış gibi geliyor bana! Şuna bakın bir, çelikten bir insan kafatası sanki! Soyulmaktan mı ölmüş dersiniz?”</p>

  <p>İşe yaradı bu konuşma; onlar gülerlerken birisi geldi ve ayarladı mikrofonu. “Çok yakın durma,” diye öğüt verdi.</p>

  <p>“Şimdi nasıl?” dedim, sesimin salon üzerinde kalın ve titrek yayıldığını işittim gürler gibi. “Daha iyi, değil mi?”</p>

  <p>Ufak bir alkış dalgası oldu.</p>

  <p>“Görüyorsunuz, bir fırsat verilsin, oluyormuş. Siz o fırsatı verdiniz bana, gerisi bana kalıyor!”</p>

  <p>Alkışlar kuvvetlendi ve aşağıdan öndeki sıralardan bir adamın sesi çın çın öttü salonda, “Seninle beraberiz, Kardeş. Sen ürküt kuşları, yakalaması bizden!”</p>

  <p>Bütün istediğim buydu. Bir bağlantı kurmuştum, o adamın sesi bütün oradakilerin sesiydi sanki. Gergindim, sinirliydim. Herhangi bir kimse, yabancı bir dilde konuşmaya çalışan herhangi bir kimse olabilirdim. Çünkü broşürlerden bir tek sözcük ya da cümle gelmiyordu aklıma. Ta gerilere, geleneğe gitmeliydim ve bu bir politik toplantı olduğuna göre memleketteyken o kadar sık işittiğim politika tekniklerinden birini seçtim: Eski, bana gösterdikleri davranıştan bıktım usandım, girişini seçtim. Yüzlerini göremiyordum, bunun için de mikrofonla, bana eşlik eden önümdeki sesle konuşmaya başladım.</p>

  <p>“Bilirsiniz, buraya toplanmış olan bizlerin akılsız, sersem olduğunu düşünenler vardır,” diye bağırdım. “Haklı değil miyim, söyleyin?”</p>

  <p>“Tam isabet, Kardeş,” diye bağırdı bir ses. “Tam isabet.”</p>

  <p>“Evet, bizim akılsız olduğumuzu sanır onlar. Bize ‘sıradan halk’ derler. Ama deminden beri, dinleyerek, bakarak, neremiz <i>sıradanmış</i> anlamaya çalışarak oturuyordum şurada. Bana sorarsanız, yalan söylemekten, gerçeği tersine çevirmekten dolayı suçludurlar onlar; bizler sıra dışı kimseleriz!”</p>

  <p>“Bir isabet daha,” diye bağırdı o ses, gök gürültüsü içinde; gürültüyü susturmak için elimi kaldırarak durdum.</p>

  <p>“Evet biz sıra dışı insanlarız. Nedenini de söyleyeceğim size. Bize akılsız diyorlar, bize akılsız davranışı gösteriyorlar. Peki ne yapıyorlar bu akılsızlarla? Düşünün, bakın etrafınıza! Bir sloganları, bir politikaları var. Jack Kardeş’in ‘teori ve pratik’ diye adlandıracağı şeyleri var. Bu, ‘enayiye eşit fırsat verme!’ politikasıdır: ‘Soy onu’dur bu! ‘Yerinden attır!’ ‘Boş kafasını tükrük hokkası, sırtını kapı paspası yerine kullan’dır. ‘Parçala onu’dur! ‘Gündeliğini elinden al’dır! ‘Protestosunu onu korkutup sindirecek cırlak bir boru yerine kullan’dır. ‘Düşüncelerini ve umutlarını ve sade, basit emellerini çıngır çıngır öten incecik bir zille çal!’ Hani 4 Temmuz’da çalınan küçük, çatlak zil! Yalnız, sar onu, sesini boğ! Çok yüksek çıkmasın sesi! Durma, zamanında çal onu, bırak budalaları step dansı yapsınlar yumuşak ayakkabılarıyla! Büyük Kurtlu Elma dansını. Şikago Savuş buradan. ‘Kışşt Sinek Rahat bırak Beni’yi!”</p>

  <p>“Ve bizi bu kadar sıra dışı yapan şey nedir bilir misiniz?” diye fısıldadım kısık bir sesle. “<i>Bunları biz yaptırırız onlara</i>!”</p>

  <p>Derin bir sessizlik oldu. Duman, projektörün ışığı içinde kaynıyordu.</p>

  <p>“Bir isabet daha,” diye bağırdığını duydum sesin kederli kederli, “karşı çıkmak boşuna!” Ve düşündüm, benimle beraber mi yoksa bana karşı mı?</p>

  <p>“Soyulma! Soyulma’dır bunun açıkçası!” diye devam ettim. “Erkekliğimizi ve kadınlığımızı elimizden almaya çalışırlar! Çocukluğumuzu ve gençliğimizi... Çocuk ölümleri oranı üzeride bacının verdiği istatistikleri duydunuz. Sıra dışı doğmakla şanslı olduğumuzu biliyor musunuz? Onlar, <i>soyulmuşluğumuzun nefretini</i> bile elimizden almaya çalıştılar! Başka bir şey söyleyeyim size; direnmezsek, çok geçmeden yapacaklar da bunu! Bu günler soyulma günleri, yuvasız kalma mevsimi, evlerden atılma zamanı. Başlarımızın içindeki beyinleri bile alacaklar elimizden! Ve bizler o kadar sıra dışı kimseleriz ki görmüyoruz bile bunu! Belki çok kibarız, kim bilir. Belki tatsızlıklara dönüp bakmak istemiyor canımız. Onlarsa bizim kör olduğumuzu sanıyorlar, sıra dışı kör. Ve ben şaşmıyorum buna. Düşünün, her birimizin birer gözümüzü almışlar daha doğar doğmaz. Bu yüzden bugün, düz <i>beyaz</i> çizgiler içinde görebiliyoruz ancak. Biz, tek gözlü fareler ulusuyuz. Hiç gördünüz mü böyle bir görüntü ömrünüzde? Böyle sıra dışı bir görüntü!”</p>

  <p>“Bir çiftçi karısı da yok evde üstelik!” diye bağırdı ses, acı gülüşmeler arasında. “Bir isabet daha!”</p>

  <p>Öne doğru edildim. “Biliyorsunuz, dikkatli olmazsak, kör yanlarımıza kıyacaklar ve ‘lap’ diye gidecek gören son gözümüz de ve yarasalar gibi kör olacağız sonra! Bir şeyler göreceğiz diye korkanlar var. Belki de bunun için dostlarımızdan birçoğu buradalar bu gece, mavi çelik tabancaları, mavi yün elbiseleriyle, her şeyleriyle! Ama ben, direnmezsek, bir tek gözün, direnmeden kaybetmeye yeteceğine inanıyorum; sanırım sizin inancınız da bu. Öyleyse birleşelim. Hiç dikkat ettiniz mi, benim tek gözlü dilsiz Kardeşlerim, iki tam kör insanın nasıl bir araya geldiğini ve yardımlaşarak yürüdüklerini, hiç gördünüz mü? Sendelerler, şuna buna çarparlar ama tehlikelerden de sakınırlar; geçinip giderler. Sıra dışı insanlar, bir araya gelelim. İki gözümüz olunca bizi bu kadar sıra dışı yapan şeyin ne olduğunu görebiliriz, bizi <i>kimin</i> bu kadar sıra dışı yaptığını görürüz! Şu ana kadar, yolun karşılıklı iki yanında yürüyen bir çift tek gözlü insan gibiydik. Birisi taş atmaya başlıyor ve biz hemen birbirimizi suçlamaya, aramızda kavga etmeye çalıyoruz. Ama yanılıyoruz! Çünkü üçüncü bir taraf var ortada. Geniş, kül rengi caddenin ortasından sağa sola taşlar atarak koşan anasının gözü biri daha var; o işte! Her şeyi o yapıyor! Daha geniş yer istediğini söylüyor, buna da kendi <i>özgürlüğü</i> diyor. Ve biliyor bizi kör tarafımızdan yendiğini, bizi aptallaştırıncaya kadar, sıra dışı budalalara döndürünceye kadar ateş ediyor. Gerçekte, gerçekte onun özgürlüğü bizi böyle kör etti! Susun şimdi, isim söylemeyin!” diye bağırdım elimi kaldırarak. “Cehenneme kadar yolu var, derim bu herifin! Haydi, diyorum elele tutuşalım! Bir bağlaşma yapalım! Ben sizi gözeteceğim, siz beni gözeteceksiniz! İyi yakalarım ben ve iyi atıcıyımdır!”</p>

  <p>“Hiç isabet yok, Kardeş. Bir tane bile!”</p>

  <p>“Bir mucize yaratalım,” diye bağırdım. “Yağma edilmiş gözlerimizi geri alalım! Görmeyen gözümüzü geri isteyelim, birleşelim ve görüşümüzü yayalım. Köşenin oraya bir göz atın, bir fırtına geliyor. Caddeye bakın, bir tek düşman var. Göremiyor musunuz yüzünü?”</p>

  <p>Tabii bir duruş oldu ve alkış koptu; ama kopar kopmaz farkına vardım ki sözcüklerin akışı durmuştu. Tekrar dinlemeye başladıklarında ne yapacaktım? Işık perdesinin arasından bir şeyler görebilmek için zorlayarak kendimi ileri doğru eğildim. Benimdi bütün bunlar, orada ışığın ötesinde oturmuşlar; onları kaybedemezdim. Ama birden, sözcüklerin geri geldiğini, açıklamamam gereken bir şeyin söylenmek üzere olduğunu hissederek çırılçıplak, çaresiz buldum kendimi.</p>

  <p>“Bana bakın!” Sözcükler ta karın boşluğumdan koparak geliyordu. “Uzun süre yaşamadım ben burada. Koşullar çok zor, umutsuzluğu öğrendim. Güney’den geliyorum; buraya gelir gelmez tahliye diye bir şey gördüm. Her şeyden şüphelenir olmuştum. Ama bana bakın şimdi, garip bir şey oluyor. Önünüzdeyim. İtiraf etmeliyim...”</p>

  <p>Ve birden Jack Kardeş’i yanımda buldum, mikrofonu ayarlar gibi yapıyordu. “Dikkatli ol,” diye fısıldadı. “Daha başlamadan söndürme geleceğini.”</p>

  <p>Mikrofona doğru eğilerek, “iyiyim, bir şeyim yok,” dedim.</p>

  <p>“İtiraf edebilir miyim?” diye bağırdım. “Sizler benim arkadaşlarındınız. Ortak bir mirastan yoksulluğu paylaşıyoruz ve derler ki itiraf iyiymiş ruh için. İzniniz var mı?”</p>

  <p>“Fena değil, Kardeş,” diye bağırdı ses. “İyi gidiyorsun.”</p>

  <p>Bir karışıklık, bir patırtı vardı arkamda. Kesilinceye kadar bekledim, sonra hızlı hızlı devam ettim.</p>

  <p>“Sükût ikrardan gelir,” dedim, “onun için söyleyeceğim, itiraf edeceğim!” Omuzlarım dikilmiş, çenem ileri doğru fırlamıştı; gözlerimi dosdoğru ışığa dikmiştim. “<i>Şu anda garip tansığa benzer bir şey oluyor içimde... şurada karşınızda dikilip dururken</i>!”</p>

  <p>Sözcüklerin kendi kendilerini oluşturduğunu, <i>yavaşça</i> yerlerini bulduklarını hissedebiliyordum. Işık, bir şişenin içinde hafifçe sallanan sıvı sabun gibi renk renk kaynaşır görünüyordu.</p>

  <p>“Bakın, tamamlayayım. Garip bir şey. Dünyanın başka hiçbir yerinde göremeyeceğimi iyi bildiğim bir şey. Gözlerinizi üzerimde hissediyorum. Damarlarınızdaki kanın akışını duyuyorum. Ve şimdi, şu anda, sizin kara ve beyaz gözleriniz üzerime dikiliyken, hissediyorum ki... hissediyorum ki...”</p>

  <p>Sessizlik içinde öyle bir tökezliyordum ki, balkonda bir yere asılmış, zamanı kemiren koca saatin çalışmasını duyabiliyordum.</p>

  <p>“Nedir o, oğul, ne hissediyorsun?” diye bağırdı tiz bir ses.</p>

  <p>Sesim boğuk bir fısıltı haline gelmişti. “Hissediyorum, bir anda hissediyorum ki daha <i>insanlaşmışım.</i> Anlıyor musunuz? Daha insani. İnsan olmuşum demiyorum; çünkü insan olarak doğdum. Ama daha insanım şimdi. Daha güçlü hissediyorum kendimi, bir şeyler yaptırabilecek gibi hissediyorum kendimi! Tarihin yarı karanlık koridorunu daha keskin, açık ve daha uzak görebildiğimi hissediyorum ve o koridorda savaşçı Kardeşlik’in ayak seslerini duyabiliyorum! Hayır, bekleyin, durun da itiraf edeyim... Duygularımı dile getirmek için acele ediyorum... Hissediyorum ki burada, uzun, umutsuz ve görülmemiş derecede kör bir yolculuktan sonra yuvama gelmişim... Yuvama! Gözleriniz üzerimde, hissediyorum ki gerçek ailemi buldum ben! Gerçek halkımı! Gerçek memleketimi! Hayalinizdeki ülkenin yeni bir yurttaşıyım ben, kardeşlik toprağınızın bir yerlisi. Bu gece, burada bu eski dövüş salonunda, hissediyorum ki, <i>yeni,</i> doğmak üzeredir; canlı eski ise yeniden gelmektedir hayata. Her birinizin içinde, benim içimde, hepimizin içinde.”</p>

  <p>“KARDEŞLER! KIZ KARDEŞLER!”</p>

  <p>“GERÇEK YURTSEVERLER BİZLERİZ! YARININ DÜNYASININ YURTTAŞLARI!</p>

  <p>BİR DAHA SOYULMAYACAĞIZ ARTIK!”</p>

  <div class="m1"></div>

  <p>Gök gürültüsü gibi bir alkış koptu. Donup kalmış, hiçbir şey göremeyerek, vücudum o gürleyişle titreyerek öylece duruyordum. Belirsiz bir hareket yaptım. Ne yapmalıydım, el mi sallamalıydım onlara? Gözlerim ışıktan yanarak, bağırışları, sevinç çığlıklarını, tiz ıslıkları göğüslüyordum, iri bir damla gözyaşının yüzümden aşağı yuvarlandığını hissettim, sıkılarak sildim. Ötekiler aşağı inmeye başlamıştı. Her şeyi berbat etmeden, neden hiç kimse yardım etmiyordu bu ışıktan çıkmama? Ama gözyaşlarıyla birlikte alkışlar daha bir hızlandı; başımı kaldırdım, şaşırmıştım, sel gibi akan gözyaşlarımı tutamıyordum. Ses, dalgalar halinde yükseliyor gibiydi. Döşemeyi, ayaklarıyla dövmeye başlamışlardı; bense gülüyordum, başımı eğiyordum artık sıkıntı duymadan. Daha da yayıldı ses, gerilerden parçalanan bir tahta sesi geldi. Yorulmuştum; ama hâlâ alkışlıyorlardı. Gözlerimin önünde kırmızı noktalar uçuşuyordu. Birisi elimden tuttu ve kulağıma eğildi.</p>

  <p>“Başardın, Allah kahretsin! Başardın!” Teşekkür edip elimi pençe gibi elinden kurtarırken, sözlerindeki gizleyemediği şiddet, nefret ve hayranlık karışımı şaşırttı beni.</p>

  <p>“Teşekkürler,” dedim, “ama onları öteki arkadaşlar getirdi buraya.”</p>

  <p>Titriyordum; beni boğmak istermiş gibi bir hali vardı. Göremiyordum, karmakarışıktı her şey; birden biri hızla döndürdü beni, dengemi kaybettim ve kendimi sıcak bir kadın yumuşaklığı içine çekilir buldum.</p>

  <div class="m1"></div>

  <p>“Oh, Kardeş, Kardeş!” diye bağırıyordu bir kadın sesi kulağımın dibinde, “Küçük Kardeş!” ve dudaklarının sıcak, nemli ağırlığını duydum yanaklarımda.</p>

  <p>Bulanık birtakım şekiller birbirine çarpıyordu etrafımda. Körebe oyununda olduğu gibi sendeliyordum. Ellerimi sıkıyorlar, sırtıma vuruyorlardı. Yüzüm, coşku öpüşlerinden tükrük içindeydi; bir dahaki sefere projektörün karşısında dururken kara gözlük takmanın akıllıca bir iş olacağını düşündüm.</p>

  <p>Kulakları sağır eden bir gösteriydi bu. Bağırırlarken, sandalyelere vururlarken, ayaklarıyla döşemeyi döverlerken bıraktık onları. Jack Kardeş çekti aldı beni kürsüden. “Gitme zamanı geldi,” diye bağırdı. “İşler gerçekten kıpırdanmaya başladı. Örgütlenmeli bütün bu güç!”</p>

  <p>Bağıran kalabalık içinden çıkardı beni; aralarından sendeleyerek geçerken eller dokunmaya devam ediyordu bana. Sonra karanlık geçite girdik ve sonuna gelince kırmızı noktalar zayıfladı gözlerimde, yeniden görmeye başladım. Jack Kardeş kapıda durdu.</p>

  <p>“Dinle onları,” dedi. “Ne yapacaklarını söylememizi bekliyorlar yalnız!” Hâlâ gürleyen alkışları duyabiliyordum gerimizde. Sonra öbürlerinin çoğu konuşmalarını kestiler ve bizi karşıladılar; alkışlar, kapanan kapının gerisinde boğuldu.</p>

  <p>“Eh, ne dersiniz?” diye sordu Jack Kardeş heyecanla. “Bir başlangıç olarak nasıl?”</p>

  <p>Gergin bir sessizlik vardı havada. Hızlı bir korku içinde, siyah-beyaz bir yüzden ötekine bakıyordum. Acımasızdılar, taş gibi.</p>

  <p>“Eee?” dedi Jack Kardeş, sesi birden sertleşmişti. Birisinin ayakkabılarının gıcırtısını işitebiliyordum.</p>

  <p>“Eee?” diye tekrarladı.</p>

  <p>Sonra Pipolu Adam ağzını açtı, konuştu; o konuşurken, gerginliğin, sinirliliğin sözcük sözcük arttığını hissediyordum.</p>

  <p>“Çok yetersiz bir başlangıç,” dedi sakin sakin, piposunun bir hareketiyle “yetersiz” sözcüğünün üzerine basarak. Dosdoğru bana bakıyordu, bense şaşırmıştım. Ötekilere baktım. Hiçbir şey anlaşılmıyordu yüzlerinden, duygusuzdu yüzleri.</p>

  <p>“Yetersiz!” diye patladı Jack Kardeş. “Hangi sözümona düşünce yolu getirdi sizi bu parlak fikre?”</p>

  <p>“Ucuz iğnelemelerin zamanı değil şimdi, Kardeş,” dedi Pipolu Kardeş.</p>

  <p>“İğneleme mi? Siz yapıyorsunuz onu. Hayır, iğnelemelerin zamanı değil şimdi, budalalıkların da. Ne de düpedüz boktan maskaralıkların! Mücadelede bir kilit noktasıdır bu; işler daha yeni hareketlenmeye başladı ve birden umutsuzluğa kapıldınız sizler. Başarıdan mı korkuyorsunuz? Ne var? Tam yapmak için uğraştığımız şey değil mi bu?”</p>

  <p>“Tekrar, kendinize sorun. Siz büyük bir lidersiniz. Kristal topunuzun içine bakın.”</p>

  <p>Jack Kardeş küfretti.</p>

  <p>“Kardeşler!” dedi birisi.</p>

  <p>Jack Kardeş küfretti ve bir başka Kardeş’e döndü. “Siz,” dedi, kara kuru adama, “bana burada neler döndüğünü söyleyecek yürek var mı sizde? Köşe başı soyguncusu mu olduk?”</p>

  <p>Sessizlik oldu. Birisi ayaklarını sürüdü yerde. Pipolu Adam bana bakıyordu şimdi.</p>

  <p>“Yanlış bir şey mi yaptım?” dedim.</p>

  <p>“Yapabileceğinin en kötüsünü,” dedi soğuk soğuk.</p>

  <p>Sersemlemiştim, tek kelime söyleyemeden bakıyordum yüzüne.</p>

  <p>“Boş ver,” dedi Jack Kardeş, birden sakinleşerek. “Peki sorun nedir, Kardeş? Çözelim şuracıkta. Nedir şikâyetiniz?”</p>

  <p>“Bir şikâyet değil, bir fikir. Eğer hâlâ izin veriliyorsa fikirlerimizi ifade etmeye,” dedi Pipolu Kardeş.</p>

  <p>“Tamam, fikriniz,” dedi Jack Kardeş.</p>

  <p>“Benim fikrime göre, konuşma kızgın, isterik, politik bakımdan sorumsuz ve tehlikeliydi,” diye yapıştırdı. “Bundan da kötüsü, <i>yanlıştı</i>!” Yanlış sözcüğünü, düşünülebilecek en iğrenç bir suçu tanımlayan bir terimmiş gibi söylemişti ve ben belli belirsiz bir suçluluk hissederek, ağzım açık, bakakalmıştım ona.</p>

  <p>“Demeek,” dedi Jack Kardeş, bir bir yüzlerine bakarak onların, “bir toplantı yapıldı burada ve kararlar verildi. Tutanaklar tutuldu mu Başkan Kardeş? O bilgece tartışmalarınızı kaydettiniz mi?”</p>

  <p>“Toplantı moplantı olmadı, fikir hâlâ ortada,” dedi Pipolu Kardeş.</p>

  <p>“Toplantı yapılmadı ama ona benzer bir şeyler oldu ve daha olay sonuçlanmadan kararlara varıldı.”</p>

  <p>“Ama Kardeş,” diye araya girmeye çalıştı biri.</p>

  <p>“Çok parlak bir operasyon,” diye devam etti Jack Kardeş, artık gülümsüyordu. “Tarihin önünde ustaca bir Nijinsky<a class="dipnot2" id="k6" href="../Text/dipnotlar.xhtml#a6"><sup>[6]</sup></a>&nbsp;sıçrayışının kusursuz bir örneği. Ama inin aşağı, Kardeşler, inin aşağı yoksa diyalektiğinizin üzerine kıç üstü düşeceksiniz; tarihsel dönem henüz o kadar ilerlemedi. Gelecek aydan sonraki ay, belki; ama şimdi değil. Peki siz ne düşünüyorsunuz, Wrestrom Kardeş?” diye sordu, Supercago biçim ve iriliğindeki bir arkadaşa.</p>

  <p>“Kardeş’in konuşmasının geriye dönük ve reaksiyoner olduğunu düşünüyorum!” dedi.</p>

  <p>Cevap vermek istedim ama yapamadım. Beni kutlarken sesinin o kadar anlaşılmaz çıkması boşuna değilmiş demek. Kinden kıpkızıl gözleriyle geniş yüzüne baktım kaldım yalnız.</p>

  <p>“Ya siz?” dedi Jack Kardeş.</p>

  <p>“Ben konuşmayı sevdim,” dedi adam. “Gerçekten etkileyici bir konuşmaydı.”</p>

  <p>“Ya siz?” Ondan sonraki adama sordu Jack Kardeş.</p>

  <p>“Bir hata olduğu görüşündeyim ben.”</p>

  <p>“Ama neden?”</p>

  <p>“Çünkü halka, akılları yolundan ulaşmaya çalışmalıyız biz...”</p>

  <p>“Tamam öyle,” dedi Pipolu Kardeş. “Bilimsel yaklaşmanın antiteziydi konuşma. Bizimkisi mantıki bir bakış. Topluma bilimsel yaklaşmanın savunucularıyız bizler; bu gece yapılan bu konuşmayı benimsersek daha önce söylenmiş olan her şeyi yıkmış olacağız. Dinleyiciler düşünmüyor, yalnızca delicesine bağırıyorlar.”</p>

  <p>“Doğru, bir güruh gibi davranıyorlar,” dedi iri Zenci Kardeş.</p>

  <p>Jack Kardeş güldü. “Peki, bu güruh,” dedi, “bize <i>karşı</i> bir güruh mu, yoksa bizim <i>yanımızda</i> bir güruh mu? Bizim kaskatı bilimcilerimiz nasıl cevaplandırır bu soruyu?”</p>

  <p>Ama daha onlar cevap vermeye kalmadan o devam etti. “Belki doğrusunuz, belki gerçekten bir güruhtur; fakat öyle de olsa bizimle beraber gelmek için kaynayan bir güruh, değil mi? Ve siz kuramcılara söylememem gerekir; bilim, <i>deneye</i> dayandırır yargılarını, bilirsiniz bunu hepiniz! Deney daha akışını tamamlamadan önce sonuçlara atılmaya hazırlanıyorsunuz sizler. Gerçekte, bu gece burada olan şey, deneydeki bir adımı temsil etmektedir. <i>Başlangıç</i> adımını, enerjinin serbest kalışını. Sizi neden ürküttüğünü anlayabiliyorum bunun -ikinci adımı başaramamaktan korkuyorsunuz sizler- çünkü bu enerjiyi örgütlemek size kalıyor. Evet, örgütlenecek bu enerji ve bir boşluk içinde tartışıp duran bir avuç korkak, kenarda kalmış kuramcı tarafından değil, dışarı çıkıp halka yol göstermekle örgütlenecek!”</p>

  <p>Bir yüzden ötekine dönerek, kızıl saçları dimdik havada, deli gibi savaşıyordu; ama bu meydan okuyuşu hiç kimse karşılamadı.</p>

  <p>“Mide bulandırıcı bir şey,” dedi beni göstererek. “Yeni Kardeşi’miz, sizin ‘biliminizin iki yıldır yapamadığı şeyi içgüdüyle başardı; oysa sizin hepinizin ona sunabildiği tek şey yıkıcı bir eleştiri oluyor.”</p>

  <p>“Yanlış anlaşılmasın, rica ederim,” dedi Pipolu Kardeş. “Konuşmasının tehlikeli yapısını göstermek yıkıcı bir eleştiri değildir. Ondan çok daha başka bir şeydir. Bizler gibi yeni Kardeşi’mizin de bilimsel olarak konuşmayı öğrenmesi gerekir. Eğitilmelidir kendisi!”</p>

  <p>“Nihayet aklınıza gelebildi demek!” dedi Jack Kardeş, ağzını aşağıya doğru bükerek. “<i>Eğitim.</i> Her şey yitirilmemiş demek. Kızgın fakat etkili konuşmacımız ehlileştirilebilirmiş demek. Bilimciler bir olanağın farkına vardı nihayet! Çok güzel, iş düzelmiştir; belki bilimsel olarak değil ama düzelmiş yine de. Yeni Kardeşimiz önümüzdeki birkaç ay, sıkı bir çalışma ve kuram öğrenimine başlayacak Hambro Kardeş’in yönetiminde. Tamam,” dedi ben konuşmaya yeltenirken. “Bunu sana daha sonra söylemek istiyordum.”</p>

  <p>“Ama uzun bir zaman bu,” dedim. “Neyle geçineceğim o zamana kadar?”</p>

  <p>“Ücretin devam edecek,” dedi. “Bu arada, Kardeş’imizin bilimsel rahatlığını bozacak bilimsel olmayan konuşmalar yapmakla suçlanmayacaksın artık. Harlem’in tamamen dışında kalacaksın. Belki o zaman, eleştiride olduğu kadar örgütlenmede de hızlı olup olmadığınızı göreceğiz siz Kardeşler’in. Sıra sizde şimdi, Kardeşler.”</p>

  <p>“Jack Kardeş haklı sanırım,” dedi kısa boylu, kel bir adam. “Ve bizlerin, hepimizin halkın coşkusundan korkmamamız gerektiğini sanıyorum. Yapmak zorunda olduğumuz şey o coşkuyu en iyi şeyi yapacak kanallara sokmaktır.”</p>

  <p>Ötekiler susuyorlardı; Pipolu Kardeş baş eğmez bir tavırla bana bakıyordu.</p>

  <p>“Haydi,” dedi Jack Kardeş, “çıkalım buradan. Gözümüzü gerçek amaçtan ayırmazsak kazanma şansımız şimdiye kadar olduğundan çok fazla. Ve unutmayalım ki bilim, satranç oyunu değildir, satranç bilimsel olarak oynanabilirse de. Hatırlayacağımız bir başka şey, eğer kitleleri örgütleyeceksek, önce kendimizi düzene sokmak gereklidir. Yeni Kardeş’imizin yardımıyla işler değişti; elimize geçen fırsatı kullanmamazlık edemeyiz. Bundan ötesi size bağlıdır.”</p>

  <p>“Göreceğiz,” dedi Pipolu Kardeş. “Yeni Kardeş’imize gelince, Hambro Kardeşle birkaç konuşmanın kimseye zararı olmayacaktır.”</p>

  <p>Dışarı çıkarken, Hambro, diye düşündüm, kimdir bu Allah’ın cezası? Beni işten atmadıkları için şanslıydım yine de. Eee, demek yeniden okula gidecektim?</p>

  <p>Dışarıya, geceye çıkınca grup dağılmaya başladı, Jack Kardeş bir kenara çekti beni. “Endişelenme,” dedi. “Hambro Kardeş’i ilgi çekici bulacaksın; aslında bir eğitim dönemi geçirmen de kaçınılmaz bir şey. Bu geceki konuşman bir sınavdı senin için, parlak bir başarı kazandın, şimdi daha ciddi işler için hazırlanacaksın. İşte adres; sabahleyin ilk olarak Hambro Kardeş’i gör. Kendisi durumu biliyor.”</p>

  <p>Eve vardığımda yorgunluktan bitkindim. Sıcak bir duş alıp yatağa kendimi zor attığımda bile sinirlerim hâlâ gergindi. O hayal kırıklığı içinde istediğim tek şey uyumaktı; ama aklım gelip gidip toplantıya takılıyordu. Gerçekten olmuştu. Şanslıydım. Her şeyi yerli yerinde söylemiştim, benden hoşlanmışlardı. Ya da yanlış şeyleri doğru yerlerde söylemiştim. Her neyse, Kardeşler’imizi saymazsak hoşlarına gitmişti bu ve bundan sonra yaşamım farklı olacaktı. Daha şimdiden farklıydı zaten. Çünkü o anda, dinleyicilere ne söylemişsem gerçekten düşündüğüm şeylerdi; bu şeyleri söyleyeceğimi başlangıçta bilmiyor olmuş olsam bile iyi bir çıkış yapmak, Kardeşlik’in bana olan ilgisini sürdürmek için bir şeyler söylemek istemiştim ben yalnızca. Ortaya çıkan sonuç hiç hesapta yoktu; sanki içimdeki bir başka ben yönetimi ele almış ve konuşmayı o yapmıştı. İyi ki öyle yapmıştı, yoksa işten atılabilirdim.</p>

  <p>Tekniğim bile farklıydı şimdi; beni kolejden tanıyan hiç kimse konuşmamı tanıyamazdı. Ama öyle de olması gerekirdi; çünkü yeni bir insandım şimdi. Çok modası geçmiş bir tarzda konuşmuş olsam bile, değişmiştim ve şimdi, karanlıkta yatakta huzursuz uzanıp dururken, yüzlerini açıkça göremediğim o bulanık seyirci kitlesine sevgiye benzer bir şey duyuyordum. Ta ilk sözcükten başlayarak benimle birlikteydiler. Başarılı olmamı istemişlerdi, neyse ki ben de onlar için konuşmuştum, sözlerimi anlamışlardı. Ben onlarındım. Kalktım oturdum karanlıkta, ellerim dizlerimde, düşünceler yerini bulmuştu. Kim bilir, “kendini vermek ve bir işe ayrılmak” dedikleri şey de buydu belki. Ehh, öyleyse kabulümdü. Olanaklarım birdenbire genişlemişti. Kardeşlik’in konuşmacısı olarak yalnızca kendi grubumu değil, çok daha geniş bir grubu temsil ediyordum. Dinleyiciler karışıktı, istekleri ırk isteklerinden daha geniş bir alanı kaplıyordu. Onlara iyi hizmet etmek için ne gerekiyorsa yapacaktım. Bir daha fırsat verirlerse bana, elimden geleni yapacaktım. Başka nasıl koruyabilirdim kendimi dağılmaktan?</p>

  <p>Karanlıkta oturmuş, konuşmayı adım adım anımsamaya çalışıyordum. Daha şimdiden, bir başkasının ifadesi gibi görünüyordu bana. Fakat biliyordum ki benimdi, yalnızca benim, bir stenografçı kaleme almış olsaydı, yarın bir göz atardım ona.</p>

  <p>Sözcükler, cümleler sıçrıyor, sekip duruyordu kafamın içinde; o mavi bulutu yeniden görüyordum. “Daha İnsanî oldum” demekle neyi kastetmiştim? Daha önceki bir konuşmacıdan kaptığım bir cümle miydi bu, yoksa bir dil sürçmesi mi? Bir an büyükbabamı düşündüm; ama çabucak sildim kafamdan. Eski kölenin insanlıkla ne ilgisi olabilirdi? Belki de kolejde edebiyat dersinde Woodridge’in söylediği bir şeydi. Capcanlı görebiliyordum onu, sözcüklerle yarı sarhoş, nefret ve heyecan dolu, Joyce’dan, Yeats’den ve Sean O’Casey’den alıntılarla dolu, karatahtanın önünde bir aşağı bir yukarı gidiyor; incecik, sinirli ve kusursuz dolaşıyor, sanki hiçbirimizin göze alamayacağı, anlamlardan meydana gelmiş bir yüksek telde yürüyormuş gibi. Sesini duyar gibiydim: “Stephen’ın sorunu, tıpkı bizim sorunlarımız gibi, ırkının yaratılmamış bilincini yaratma sorunu değil, <i>yüzünün yaratılmamış özelliklerini</i> ortaya çıkarma sorunuydu. Görevimiz, kendimizi bireyler haline getirmektir. Bir ırkın bilinci, gören, değerlendiren ve kaydeden bireylerinin yeteneğidir... Biz kendimizi yaratırken ırkı yaratırız, sonra bakarız ki çok daha önemli bir şey yaratmışız: Bir kültür yaratmış oluruz. Var olmayan bir şey için bir bilinç yaratmaya çalışarak boşuna niçin zaman harcamalı? Çünkü görüyorsunuz, kan ve deri düşünemez!”</p>

  <p>Ama hayır, Woodridge değildi. “Daha insani...” Eskisinden daha az bir şey olduğumu, örneğin, daha az zenci olduğumu mu kastetmiştim, ya da daha az farklı biri olduğumu mu; memlekette, Güney’deyken olduğumdan daha az sürgün olduğumu mu?... Ama bütün bunlar olumsuz şeyler. Daha çok olmak üzere azalmak? Belki de buydu; ama hangi yönde daha insani? Woodridge bile böyle şeylerden söz etmemişti. Tahliye olayında beni yakalamış, eline geçirmiş olan sözcükleri söyleyişimde olduğu gibi bir kez daha gizemli bir şey meydana geliyordu.</p>

  <p>Bledsoe’yu ve Norton’u, yaptıklarını düşündüm. Beni karanlığa atmakla, hayal edeceğimden çok daha büyük ve önemli bir şeyi başarma olasılığını göstermişlerdi bana. Bir yol vardı önümde, arka kapıdan geçilerek gidilmeyen, yalnızca kara ve beyazla sınırlı olmayan, insan bir süre yaşayabilse, gerektiği kadar çalışabilse, olası en yüksek ödüllere götürebilecek olan bir yol. Büyük kararların alınışında bir rol oynayabilme; ülkenin, dünyanın gerçekte nasıl işlediğini, o sırrı görebilmenin yoluydu bu. Orada karanlıkta uzanmış dururken, ilk kez, bir ırkın bir üyesi olmaktan daha büyük bir şey olabilme olanağını bir an görebildim. Düş değildi bu, olanak vardı. Yalnız çalışmam, öğrenmem ve yaşamaya devam etmem gerekiyordu tepeye tırmanabilmek için. Elbette çalışacaktım Hambro’yla. Bana ne öğretecekse hepsini, hatta daha fazlasını öğrenecektim. Hele bir yarın olsun. Bu Hambro’yla ne kadar çabuk biterse işim, görevime o kadar çabuk başlıyabilirdim.</p>
</body>
</html>