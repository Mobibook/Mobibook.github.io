<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Yedi</h3>

  <p class="p1">Dört ay sonra, Jack Kardeş bir araba gezintisine hazırlıklı olmam için, gece yarısı beni aradığında bayağı heyecanlandım. Neyse ki uyanıktım ve giyiniktim, o birkaç dakika içinde arabasıyla geldiğinde kaldırımın kenarında umutla bekliyordum. Onu direksiyonun gerisinde paltosuyla, kamburu çıkmış otururken gördüğümde, belki ne zamandır beklediğim şey oluyor diye düşündüm.</p>

  <p>“Nasılsınız epeydir, Kardeş?” dedim arabanın içine girerken.</p>

  <p>“Biraz yorgun,” dedi. “Uyku yok, bir sürü sorun.”</p>

  <p>Sonra arabayı yola koyunca sessizleşti, ben de soru sormamaya karar verdim. İyi öğrendiğim bir şeydi bu. Düşüncelerine dalmış, gözlerini yola dikmiş görünce onu, Chthonian’da geçen bir şey olmalı diye düşündüm. Belki Kardeşler beni sınamak için toplanmış bekliyorlardı. Eğer öyleyse, güzel; ne zamandır bekliyordum böyle bir sınavı...</p>

  <p>Ama Chthonian’a gidecek yerde beni Harlem’e getirmişti; arabayı park etmek üzere olduğunu gördüm dışarı bakınca.</p>

  <p>“Bir içki içeriz,” dedi arabadan çıkarak ve neon ışıklarından bir boğa başının El Toro Bar diye gösterdiği bir yere yönelerek.</p>

  <p>Hayal kırıklığına uğramıştım. İçki miçki istemiyordum; kendimle bir görev arasında yatan ikinci adımı atmak istiyordum. Bir öfke kabarışıyla arkasından ben de daldım içeri.</p>

  <p>Bar sıcak ve sessizdi. Yabancı içkiler her zamanki gibi sıra sıra dizilmişti raflara, geride bira bardaklarına yumulmuş. İspanyolca bir şeyler tartışan dört adamın bulunduğu yerde yeşil ve kırmızı ışıklarla aydınlatılmış bir otomatik pikap “Media Luz”u çalıyordu. Garsonu beklerken, bu araba gezintisinin amacını çıkarmaya çalışıyordum.</p>

  <p>Hambro Kardeş’le çalışmalarıma başladıktan sonra Jack Kardeş’i çok az görmüştüm. Yaşamım çok sıkı bir şekilde düzenlenmişti. Fakat, eğer bir şey olacak olursa Hambro Kardeş’in bana bildireceğini bilmeliydim. Bunun için de her zamanki gibi sabahleyin onu görmeliydim. Bu Hambro, diye düşündüm, ne fanatik bir öğretmen! Uzun boylu, dostça davranan bir avukat; Kardeşlik’in baş kuramcısı, sert bir çalıştırıcı olduğunu göstermişti. Kendisiyle yaptığımız günlük tartışmalar ve sıkı okuma programı arasında, kolejdeyken hiçbir zaman gerekli bulmadığım kadar çok çalışıyordum. Gecelerim bile düzenlenmişti; her akşam, bölgelerden birinde ya da öbüründe bir toplantıda, bir mitingde buluşuyorduk (ama konuşmamdan beri Harlem’e ilk gelişimdi bu); konuşmacılarla birlikte kürsüde oturur, ertesi gün onunla tartışmak için notlar alırdım. Her fırsat, bir inceleme konusu oluyordu, bazen mitinglerin arkasından gelen eğlenceler bile. Bu eğlenceler sırasında, konukların konuşmalarında ortaya çıkan ideolojik davranışlar üzerinde kafamdan notlar tutmak zorundaydım. Ama çok geçmeden yöntemi, onun içinde öğrenmiştim: Yalnızca Kardeşlik’in politikasının birçok yönünü ve çeşitli sosyal gruplaşmalara yaklaşma tarzını öğrenmekle kalmıyor, bütün kente yayılmış üyelerle tanışıyor, konuşuyordum; her gün biraz daha fazla. Tahliye olayında oynadığım rol çok canlıydı belleklerde; konuşma yapmam yasaklanmış olduğu halde etrafa bir kahraman gibi tanıtılmaya alışmıştım artık.</p>

  <p>Ama bu süre, daha çok dinleme zamanıydı benim için; bir konuşmacı olduğum için gittikçe sabırsızlanıyordum. Artık Kardeşlik’in tartışmalarının çoğunu o kadar iyi biliyordum ki, inandıklarım kadar inanmadıklarımı da uykumda tekrarlayabilirdim; ama görevim hakkında hiçbir şey söylenmiyordu daha. Bu yüzden bu gece yarısı telefonunun herhangi bir eylemin başlamak üzere olduğu anlamına geldiğini ummuştum...</p>

  <p>Jack Kardeş, yanımda hâlâ düşüncelere dalmış oturuyordu. Başka bir yere gitmek ya da konuşmak için hiç acelesi yok gibi görünüyordu; ağır kanlı garson içkilerimizi hazırlarken beni niçin buraya getirdiğini boşu boşuna çözmeye çalıştım. Önümdeki panelde -çok yerde bir ayna bulunurdu onun yerinde- bir boğa güreşinden bir sahne görüyordum: Boğa yakından saldırıyor adama, adam kat kat olmuş kırmızı pelerini vücuduna o kadar yakın sallıyor ki, adam ve boğa sakin, doğal bir hareket girdabında birbirine karışmış, bir olmuş görünüyorlar. Barın üst kısmına, aslından daha büyük, pembe ve beyaz bir kız hayalinin, bir bira reklamından aşağıya bakarak gülümseyişine bakarken, doğal güzellik, diye düşündüm; bira reklamının üzerindeki takvim nisanın birini gösteriyordu. Sonra, içkilerimiz önümüze konunca Jack Kardeş canlandı, kendisini rahatsız eden şeyi hemen şu anda çözmüş ve aniden rahatlamış gibi birden değişti havası.</p>

  <p>“Hey kendine gel,” dedi şakacı bir tavırla dirsek vurarak bana. “Soğuk çelik uygarlığının karton hayalinden başka bir şey değil o.”</p>

  <p>Onun şakalaştığını işitmekten mutlu, güldüm. “Ya şu?” dedim boğa güreşi sahnesini göstererek.</p>

  <p>“Barbarlığın dik âlâsı,” dedi, garsona bakıp sesini bir fısıltı haline indirerek. “Boş ver sen. Hambro Kardeş’le çalışmanı nasıl buldun?”</p>

  <p>“Oo, iyi,” dedim. “Çok sıkı bir insan; ama kolejde onun gibi öğretmenlerim olsaydı bir iki şey öğrenmiş olurdum. Çok şey öğretti bana; ama arenadaki konuşmamı beğenmeyen Kardeşler’i doyuracak kadar çok mu, bilmiyorum. Bilimsel konuşalım mı?”</p>

  <p>Bir gözü öbüründen daha parlak ışıyarak güldü. “Kardeşler için endişelenme,” dedi. “Başaracaksın. Hambro Kardeş’in senin hakkındaki raporları hep çok iyi.”</p>

  <p>“Bak, güzel şey bunu duymak,” dedim, barın ta öbür ucunda bir boğa güreşi sahnesi daha fark ederek; bunda matador, simsiyah boğanın boynuzlarında havaya savrulmuştu. “İdeolojinin hakkından gelmek için çok çalıştım.”</p>

  <p>“Hakkından gel ama fazla özenme ona,” dedi. “O senin hakkından gelmesin dikkat et. Kupkuru ideoloji gibi, halkı uykuya daldırmanın da anlamı yoktur. İdeal olan, ideolojiyle bir şeyler anlatma, telkin etme arasında bir orta yer bulmaktır. Halkın duymak istediği şeyi söyle; ama bunu bizim istediklerimizi yapabilecekleri bir şekilde söyle.” Güldü. “Şunu da unutma, kuram daima pratikten sonra gelir. Önce eylem göster, sonra kuramını yap; bu da bir formüldür, son derece etkili bir formül!”</p>

  <p>Beni görmüyormuş gibi bakıyordu yüzüme; benimle eğleniyor muydu yoksa benimle birlikte mi gülüyordu, söyleyemezdim. Yalnız, güldüğünden emindim.</p>

  <p>“Evet,” dedim. “Gerekli olan her şeyi iyice öğrenmeye çalışacağım.”</p>

  <p>“Öğrenebilirsin,” dedi. “Ve Kardeşler’in eleştirisi endişelendirmesin seni artık. İdeoloji mi istiyorlar, ver biraz onlara, seni kendi başına bırakırlar; yalnız, tabii arkanı sağlam şeye dayayacaksın ve istenen sonuçları çıkaracaksın ortaya. Bir içki daha?” “Teşekkürler, yeteri kadar içtim.”</p>

  <p>“Emin misin?”</p>

  <p>“Elbette.”</p>

  <p>“İyi, şimdi gelelim senin göreve: Yarın, Harlem bölgesinin baş konuşmacısı olacaksın...”</p>

  <p>“Ne!”</p>

  <p>“Evet. Komite dün karar aldı.”</p>

  <p>“Ama hiçbir fikrim yoktu.”</p>

  <p>“Başarırsın. Dinle şimdi. Tahliye olayında başlattığın şeyi sürdüreceksin. Onları canlı tut. Harekete geçir onları. Mümkün olduğu kadar çok kişi katılsın bize. Yaşlı üyelerden bazıları yol gösterecek sana; ama şimdilik ne yaparsan kendin yapacaksın. Hareket serbestliğin olacak ve Komite’nin sıkı disiplininden çıkmayacaksın.”</p>

  <p>“Anlıyorum,” dedim.</p>

  <p>“Hayır, tam anlayamazsın,” dedi, “ama anlayacaksın. Disiplinin önemini gereğince değerlendirmezlik etme, Kardeş. Yaptığın şeylerden dolayı tüm Örgüt’e cevap verebilmeni sağlar o. Çok sıkıdır ama onun çerçevesi içinde işini yapmakta tam bir özgürlüğe sahipsin, işine gelince, çok önemlidir. Anlıyor musun?” Ben, evet dercesine başımı sallarken, gözleri bütün yüzümü doldurur gibiydi. “Artık gitsek iyi olur, sen de uyursun biraz,” dedi bardağını başına dikerek. “Bir askersin artık, sağlığın Örgüt’ten soruluyor.”</p>

  <p>“Hazır olacağım,” dedim.</p>

  <p>“Biliyorum olacağını. O halde yarın görüşürüz. Harlem bölgesinin Yürütme Komitesi’yle sabah saat dokuzda karşılaşacaksın. Yerini biliyorsun tabii?”</p>

  <p>“Hayır Kardeş, bilmiyorum.”</p>

  <p>“Ya? Doğru, öyleyse bir dakika benimle birlikte gel. Birisini görmem gerek orada, sen de çalışacağın yere bir göz atarsın. Dönerken seni eve bırakırım,” dedi.</p>

  <p>Bölge Bürosu kiliseden bozma bir yerdeydi; zemin katta bir rehinci dükkânı vardı, ışıkları söndürülmüş caddede kör kör parlayan, yağma mallarla tıklım tıklım doluydu vitrinleri. Üçüncü kata çıktık merdivenle, yüksek, Gotik tavanlı geniş bir odaya girdik.</p>

  <p>“Şurada,” dedi Jack Kardeş, geniş odanın öbür ucuna yönelerek: Bir sıra küçük küçük oda gördüm, bir tanesinde ışık vardı yalnız. Kapıda bir adamın belirdiğini ve topallayarak ileri çıktığını gördüm.</p>

  <p>“İyi akşamlar, Jack Kardeş,” dedi.</p>

  <p>“Vay. Tarp Kardeş. Tobitt Kardeş’i burada bulurum diyordum.”</p>

  <p>“Biliyorum. Buradaydı ama gitmesi gerekti,” dedi adam. “Size bu zarfı bıraktı, bu gece geç saatte size telefon edeceğini söyledi.”</p>

  <p>“İyi iyi,” dedi Jack Kardeş. “Bak, yeni bir Kardeş, tanıştırayım.”</p>

  <p>“Tanıştığımıza sevindim,” dedi Kardeş gülümseyerek. “Arenadaki konuşmanızı duydum. İyi şeyler söylediniz gerçekten.”</p>

  <p>“Teşekkürler,” dedim.</p>

  <p>“Yani sevdindi o konuşmayı, değil mi, Tarp Kardeş?” dedi Jack.</p>

  <p>“Bana göre zararsız çocuk,” dedi adam.</p>

  <p>“Eh, çok şeyler duyacaksınız daha ondan, yeni konuşmacınız.”</p>

  <p>“Güzel,” dedi adam. “Bazı değişiklikler göreceğiz o halde.”</p>

  <p>“Doğru,” dedi Jack Kardeş. “Gel şimdi onun bürosuna bakalım da, gideceğiz biz.”</p>

  <p>“Tabii, Kardeş,” dedi Tarp, önümden topallaya topallaya yürüyüp karanlık odalardan birine girdi, ışığı yaktı. “İşte burası.”</p>

  <p>Küçük bir büroydu; bir telefonuyla bir yazı masası vardı, masanın üstünde bir daktilo, rafları kitap ve broşürlerle dolu bir kitap dolabı, eski denizci işaretleriyle işaretlenmiş koskoca bir dünya haritası ve bir tarafında Kolomb’un kahramanca bir pozu.</p>

  <p>“Bir şeye ihtiyacın olursa, Tarp Kardeş’i gör,” dedi Jack Kardeş. “O her zaman buradadır.”</p>

  <p>“Teşekkürler, olur,” dedim. “Sabahleyin yerleşirim.”</p>

  <p>“Evet, biz de gitsek iyi olacak, biraz uyuyabilirsin sen de. İyi geceler Tarp Kardeş. Sabahleyin her şeysi hazır mı bir bakarsın.”</p>

  <p>“Hiçbir şey için endişelenmesin, Kardeş. İyi geceler.”</p>

  <p>“Tarp Kardeş gibi insanları buraya çektiğimiz içindir ki kazanacağız,” dedi arabaya binerken. “Vücutça yaşlı ama inanç bakımından çetin bir delikanlıdır o. En nazik, en tehlikeli durumda güvenilebilir ona.”</p>

  <p>“Gördüklerimin içinde en iyisine benziyor,” dedim.</p>

  <p>“Göreceksin,” dedi ve benim kapıya gelinceye kadar süren bir sessizliğe daldı.</p>

  <div class="m1"></div>

  <p>Komite üyeleri, ben oraya vardığımda, yüksek Gotik tavanlı salonda toplanmış, birleştirilmiş iki küçük masanın etrafındaki açılır kapanır iskemlelere oturmuştu.</p>

  <p>“İyi,” dedi Jack Kardeş, “zamanında geldin. Çok iyi, liderlerimizin dakik olması hoşumuza gider.”</p>

  <p>“Kardeş, daima dakik olmaya çalışacağım,” dedim.</p>

  <p>“İşte, Kardeş ve Kız Kardeşler,” dedi. “Yeni konuşmacınız bu. Şimdi başlıyabiliriz. Herkes burada mı?”</p>

  <p>“Tod Clifton Kardeş’ten başka herkes burada,” dedi birisi.</p>

  <p>Kızıl saçlı başı şaşkınlıkla sarsıldı. “Eee?”</p>

  <p>“Gelecek,” dedi, genç bir Kardeş. “Bu sabah saat üçe kadar çalıştık.”</p>

  <p>“Böyle de olsa zamanında gelmeliydi. Pekâlâ,” dedi Jack Kardeş ve bir saat çıkardı. “Başlayalım. Çok az zamanım var; ama gerekli olan da o, azıcık zaman. Hepiniz biliyorsunuz son günlerin olaylarını ve yeni Kardeşimizin bu olaylarda oynadığı rolü. Kısacası, bu zamanın boşuna harcanmadığını görmek için burada toplanmış bulunuyorsunuz. İki şey yapmamız gerekiyor: Davranışımızın etkililiğini artıracak yöntemleri planlamak ve şu anda ortaya çıkmış olan enerjiyi örgütlemek. Bu, üye sayımızda hızlı bir artışı gerektirir. Halk tamamen uyanmıştır; onları eyleme götüremezsek, pasifleşecekler, ya da sinikleşecekler. Yani ilk darbeyi hemen indirmemiz, hem de sert indirmemiz gerekiyor!”</p>

  <p>“Bu amaçla,” dedi, başıyla beni göstererek, “Kardeş’imiz bölge sözcüsü olarak atanmıştır. Sizler ona sadakatle destek olacaksınız, onu Komite’nin yetkesinin yeni aracı olarak göreceksiniz...”</p>

  <p>Bir iki alkış duyuldu, kapının açılmasıyla birlikte onlar da kesildi; iskemle dizilerinin aşağısına doğru bakınca, benim yaşımda, şapkasız bir delikanlının salona girdiğini gördüm. Kalın bir süeter, spor pantolon vardı üzerinde; ötekiler de baktılar, bir kadının zevkle içini çektiğini duydum. Delikanlı rahat, uzun zenci adımlarıyla karanlıktan aydınlığa doğru geliyordu; çok kara, çok yakışıklıydı. Odanın ortasına kadar gelince, onun Kuzey müzelerindeki heykellere, beyaz dölden ev çocuklarının, kara dölden avlu çocuklarının ortak bir namludan ateşlenen mermilerin izlediği yivler kadar birbirinin aynı adlar, yüz çizgileri ve karakter izleri taşıdıkları Güney kentlerinde canlı olarak bazen rastlanan, siyah mermerden kesilmiş gibi keskin yüz çizgilerine sahip olduğunu gördüm. Yaklaşmış, upuzun gövdesiyle öne doğru eğik, rahat, kollarını dimdik masanın üzerine uzatmış dururken, masanın ağacının koyu damarları üzerinde geniş gergin ellerini, adaleli, süeterli kollarını, rahat rahat soluk aldıkça köşeli, yumuşak bir çeneye doğru yükselen göğsünün eğrisini gördüm; taş üstüne kadifenin, kemik üstüne granitin ustalıkla uyuştuğu Afro-Anglo-Sakson yanağının üzerinde X şeklinde yapıştırılmış bir bant vardı.</p>

  <p>Orada öylece öne doğru eğilmiş duruyor, hepimize yabancı bir uzaklık duygusu içinde bakıyordu. Dostça bir çekiciliğin altında söz haline gelmemiş bir soru yattığını hissettim bu bakışta. Olası bir rakip olduğunu sezinleyerek, dikkatle, kim olduğunu merak ederek süzüyordum onu.</p>

  <p>“Ha, evet Tod Clifton Kardeş geç kalmıştı,” dedi Jack Kardeş. “Gençlik liderimiz geç kaldı. Neden acaba?”</p>

  <p>Delikanlı yanağını gösterdi ve gülümsedi. “Doktora gitmem gerekti,” dedi.</p>

  <p>Jack Kardeş, kara deri üzerindeki çapraz banda bakarak, “Nedir o?” dedi.</p>

  <p>“Milliyetçilerle ufak bir çatışma. Kışkırtıcı Ras’ın adamlarıyla,” dedi Clifton Kardeş. Işıl ışıl, sevecen bakışlarla onu süzen kadınlardan birinin derin derin nefes alışını duydum.</p>

  <p>Jack Kardeş birden bana dönerek, “Kardeş, Ras’ı duymuş muydun? Kendisine ‘kara milliyetçi’ diyen vahşi bir adamdır.”</p>

  <p>“Hatırlamıyorum,” dedim.</p>

  <p>“Yakında duyarsın. Otur, Clifton Kardeş, otur. Dikkatli olmalısın. Örgüt için değerli bir insansın. Kendini tehlikeye atmamalısın. ”</p>

  <p>“Bu kaçınılmazdı,” dedi genç adam.</p>

  <p>“Aynı şey,” dedi Jack Kardeş, herkese fikirlerini sorarak tekrar tartışmaya döndü.</p>

  <p>“Kardeş, tahliyelere karşı mücadeleye devam edecek miyiz?” dedim.</p>

  <p>“Senin sayende yol gösterici bir çıkış oldu onlar.”</p>

  <p>“Peki neden kavgayı hızlandırmıyoruz?”</p>

  <p>Yüzümü inceledi. “Teklifin nedir?”</p>

  <p>“Çok dikkat çektiğine göre, neden bütün topluluğa ulaşmaya çalışmıyoruz bu konuda.”</p>

  <p>“Peki nasıl başlayacağız buna?”</p>

  <p>“Ben, belli topluluk liderlerinin desteğini almamızı teklif ediyorum.”</p>

  <p>“Bunun bazı güç tarafları var,” dedi Jack Kardeş. “Liderlerin çoğu bize karşı.”</p>

  <p>“Ama söylediklerinde doğru bir yan var sanıyorum Kardeş’in,” dedi Clifton Kardeş. “Bizi sevsinler ya da sevmesinler, ya bu konuda onlardan destek alabilirsek? Konu bir topluluk çıkışı, partizanca bir çıkış değil.”</p>

  <p>“Elbette,” dedim, “Bana da öyle görünüyor. Tahliyeler konusunda bu kadar coşku varken, topluluğun en önde gelen yararlarına karşı geliyor görünmeksizin bize karşı çıkmayı göze alamazlar...”</p>

  <p>“Böylece onları açmazda bırakmış oluruz,” dedi Clifton.</p>

  <p>“Oldukça kurnaz bir düşünce,” dedi Jack Kardeş.</p>

  <p>Ötekiler de kabul ettiler.</p>

  <p>Jack Kardeş gülümseyerek, “Bilirsiniz,” dedi, “biz hep bu liderlerden uzak durmuşuzdur; ama daha geniş bir cephede ilerlemeye başlar başlamaz, katılık, silkilip atılması gereken bir yük oluyor sırtımızda. Başka teklif var mı?” Etrafına bakındı.</p>

  <p>“Kardeş,” dedim, birden aklıma gelmişti: “Harlem’e ilk geldiğimde beni etkileyen ilk şeylerden biri, bir merdiven üzerinde konuşma yapan bir adam olmuştu. Çok sertti ve aksanlı konuşuyordu; ama dinleyicileri bir hayli coşkundu... Niçin biz de çalışmamızı sokağa çıkarmayalım aynı şekilde?”</p>

  <p>Birden gülümseyerek, “Demek karşılaştın onunla,” dedi. “Şey, Kışkırtıcı Ras’ın Harlem’de tekeli vardır. Ama şimdi biz daha geniş cepheli olduğumuza göre bir deneme yapabiliriz. Komite’nin istediği şey sonuç almaktır!”</p>

  <p>Demek Kışkırtıcı Ras oymuş, diye düşündüm.</p>

  <p>“Sızdırıcı’yla, yani Kışkırtıcı’yla demek istiyorum, başımız belaya girecek,” dedi iri bir kadın. “Serserilerini salacak ve akın kara olduğuna inandırmaya çalışacak herkesi.”</p>

  <p>Güldük.</p>

  <p>“Kara insanlarla beyaz insanları bir arada görmesin, deh oluyor,” dedi bana dönerek.</p>

  <p>Clifton Kardeş, yanağına dokunarak, “Buna dikkat ederiz,” dedi.</p>

  <p>“Pekâlâ ama şiddet yok,” dedi Jack Kardeş. “Kardeşlik Örgütü şiddete, teröre ve nasıl olursa olsun saldırgan kışkırtmaya karşıdır. Anlıyor musunuz, Clifton Kardeş?”</p>

  <p>“Anlıyorum,” dedi.</p>

  <p>“Herhangi bir saldırgan sertliğe izin vermeyeceğiz. Anlıyor musunuz? Resmilerin ya da bize saldırmayanların üzerine saldırmak yok. Şiddetin her şekline karşıyız, anlıyor musunuz?”</p>

  <p>“Evet, Kardeş,” dedim.</p>

  <p>“Pekâlâ, bunu böylece açıkladıktan sonra sizden ayrılabilirim artık,” dedi. “Ne yapacaksınız, bakalım. Öteki bölgelerden gereken desteği, yardımı fazlasıyla göreceksiniz. Bu arada, hepimizin disiplin altında olduğumuzu da unutmayın.”</p>

  <p>O ayrıldı ve biz işleri bölüştük. Ben, herkesin en iyi tanıdığı yerde çalışmasını teklif ettim. Kardeşlik Örgütü ile topluluk liderleri arasında bir bağlantı olmadığı için kendime böyle bir bağlantı kurma görevini verdim. Sokak toplantılarımızın hemen başlamasına, Tod Clifton Kardeş’in dönüp bütün ayrıntıları benimle birlikte tekrar gözden geçirmesine karar verildi.</p>

  <p>Tartışma sürerken, onların yüzlerini inceliyordum ben. Karası, beyazı, tümü birden inançla dolu, tam bir anlaşma içinde görünüyorlardı. Ama ben onları tip tip ayırmaya kalkınca boşuna uğraştığımı fark ettim. Güneyli çamaşırcı kadınlara benzeyen biri kadın işlerinden sorumluydu; soylu, ideolojik terimlerle konuşuyordu. Boynunda karaciğer bozukluğu lekeleri olan utangaç görünüşlü adam, yürekli bir doğruluk ve hevesle konuşuyordu eylem konusunda. Şu gençlik lideri Tod Clifton Kardeş’se, ömründe hiç kırkıcı görmemiş bir İran koyununun yapağısına benzeyen saçları dışında iki dirhem bir çekirdek bir züppeye, cin gibi bir oğlana benziyordu. Hiç yabancı gelmiyorlardı bana; ama tıpkı Jack Kardeş ve öbürleri nasıl bugüne kadar görmüş olduğum bütün beyazlardan farklıysalar onlar da farklı kimselerdi. Düşte gördüğümüz tanış kimseler gibi tamamen değişiktiler. Eh, diye düşündüm, ben de farklıyım; konuşma bitip eylem başlayınca görecekler. Yalnız, kimsenin düşmanlığını üzerime çekmemeye dikkat etmeliyim. Bu durumda herhangi birinin benim sorumlu yerine getirilişime gücenmesi çok normaldi.</p>

  <p>Ama Tod Clifton Kardeş, sokak toplantılarım tartışmak üzere büroma geldiğinde hiçbir gücenme belirtisi görmedim, tersine, toplantının stratejisine vermişti kendini bütünüyle. Yerli yersiz sorular sorarak mitingleri bozmaya çalışan kimselere ne yapmak gerektiğine, bize saldırılırsa ne yapacağımıza, kendi üyelerimizi kalabalığın geri kalanından nasıl ayırabileceğimize dair büyük bir dikkatle bilgi verdi bana. Görünüşteki bütün züppece özelliklerine rağmen konuşması netti; işini iyi bildiğine dair hiçbir kuşku kalmadı içimde.</p>

  <p>Sözlerini bitirince, “Nasıl başarabilecek miyiz, ne düşünüyorsun?” dedim.</p>

  <p>“Büyük bir şey olacak, arkadaş,” dedi. “Garvey’den beri en büyük şey olacak.”</p>

  <p>“Emin olmak isterdim,” dedim. “Ben hiç görmedim Garvey’i.”</p>

  <p>“Ben de,” dedi, “ama anlıyorum ki Harlem’de çok büyük bir kimseymiş.”</p>

  <p>“Eh, bir Garvey değiliz, o da göçüp gitmiş.”</p>

  <p>“Hayır; ama güçlü bir adamdı herhalde,” dedi ani bir tutkuyla. “Bütün bu halkı harekete getirebilmek için bir şeyler olması gerek adamda! Bizim halkımız öldür Allah kımıldamaz. Çok şey olmalıydı onda!”</p>

  <p>Yüzüne baktım, gözleri içine dönmüştü sanki; sonra gülümsedi. “Endişelenme,” dedi. “Bilimsel bir planımız var ve sen de ateşlersin onları. İşler o kadar kötü ki dinlerler, <i>dinleyince</i> de takılırlar peşimize.”</p>

  <p>“Umut ederim,” dedim.</p>

  <p>“Gelecekler. Sen benim kadar hareketin içinde bulunmadın; üç yıl oluyor, değişikliği hissedebiliyorum ben. Harekete hazırlar.”</p>

  <p>“Hislerin seni yanıltmıyordur umarım,” dedim.</p>

  <p>“Yanıltmaz yanıltmaz,” dedi. “Yeter ki onları bir araya toplayabilelim.”</p>

  <div class="m1"></div>

  <p>Akşam, neredeyse kış akşamları kadar soğuktu hava, köşe iyi aydınlatılmıştı, bütün zenci kalabalık birbirine kenetli, doldurmuştu ortalığı. Merdivenin üzerindeydim, etrafımı Clifton’un Gençlik Örgütü’nden bir grup sarmıştı; sırtlarının, enselerine doğru kaldırılmış yakalarının ötesinde, kuşkulu, meraklı ve kararlı yüzler görebiliyordum kalabalıkta. Vakit erkendi, trafiğin gürültüsüne karşı sesimi duyurmaya çalışıyordum; heyecanlandıkça sesim açılıyor, yanaklarımda, ellerimde havanın rutubetli soğuğunu duyuyordum. Kendimle halk arasındaki ortak nabız atışını hissetmeye başlamıştım; kesik kesik, kuvvetli alkışlarla cevap vermeye, beni onaylamaya başlamışlardı ki, Tod Clifton’a ilişti gözüm, bir şey gösteriyordu. Kalabalığın başları üzerinden ve karanlık dükkân önlerinin, göz kırpan neon ışıklarının ordan yirmi kadar öfkeli insanın hızlı hızlı bize doğru geldiğini gördüm. Aşağıya baktım.</p>

  <p>“Başımız belada, konuşmaya devam et,” dedi Clifton. “Çocuklara işareti ver.”</p>

  <p>“Kardeşler, eylemin zamanı gelmiştir,” diye bağırdım. Şimdi, Gençlik Örgütü’nden olanların ve daha bazı yaşlıların kalabalığın gerisine doğru kaydığını, ilerleyen grubu karşılamaya yöneldiğini görüyordum. Sonra karanlıkta bir şey uçtu havada ve sertçe alnıma çarptı. Kalabalığın merdiveni arkaya doğru yıkarak dalgalandığını, birbirine sokulduğunu hissettim; uzun cambaz ayakları üzerinde kalabalığın üstünde sendeleyerek giden bir adama benziyordum. Sonra arkası üstü caddeye düştüm, merdivenin yere çarparken çıkardığı sesi duydum. Bir panik havası içinde dönüp duruyorlardı şimdi; birden Clifton’u gördüm yanımda. “Kışkırtıcı Ras bu,” diye bağırdı. “Ellerini kullanabilir misin?”</p>

  <p>“Yumruklarımı kullanırım!” dedim. Canım sıkılmıştı.</p>

  <p>“İyi, tamam öyleyse, işte sana fırsat. Haydi görelim seni reis!”</p>

  <p>İleri fırladı; fırlamadı, hızla dönüp duran kalabalığın içine daldı sanki, ben de yanında; kalabalığın kapı aralıklarına öbek öbek sokuluşunu ve karanlıkta oraya buraya çarpışını görerek.</p>

  <p>“İşte Ras orada,” diye bağırdı Clifton. Ve sonra bir camın kırıldığını duydum, sokak karanlığa gömüldü. Birisi sokak lambasını parçalamıştı, o loşluk içinde Clifton’un karanlık bir vitrinde parlayan kırmızı bir neon ışığına doğru yöneldiğini gördüm, başımın üzerinden bir şey uçtu. Sonra bir adam, elinde uzun bir boruyla koştu, Clifton’u onun yanında gördüm, başını sakınarak aşağı eğildi, adama yaklaştı, bileğini yakaladı ve talim sırasında geriye dönüş yapan bir asker gibi adamın bileğini bükerek birden geriye döndü ve yüz yüze geldik; adamın dirseğinin arka tarafı gerilmiş Clifton’un omzunda, ayak parmaklarının ucuna kalkmış, bağırıyordu; sonra yavaşça düzelterek kolunun üzerine yere bıraktı adamı Clifton.</p>

  <p>Kuru bir “pat” sesi duydum, adamın yere yıkıldığını gördüm; boru kaldırımın üzerine yuvarlandı, sonra birisi mideme sert bir yumruk vurdu, birden benim de kavgaya karıştığımı anladım. Dizlerimin üzerine düştüm, yuvarlandım, tekrar ayağa kaldırıldım ve onu gördüm. “Ayağa kalk, Tom Amca,” diyordu, sımsıkı yapıştım ona. Onun da elleri vardı, benim de ve maç ortadaydı; ama o, o kadar şanslı değildi. Düşmüyor, yenilmiyordu; iki güzel yumruk yapıştırdım, başka yerde dövüşmeye karar verdi. Dönerken bir çelme taktım ve uzaklaştım.</p>

  <p>Dövüş, karanlığa, sokak lambalarının paramparça edildiği köşeye doğru geriliyordu; hırıltıların, çekişmelerin, ayak seslerinin ve vuruşların dışında ortalık sessizdi. Göz gözü görmüyordu karanlıkta, bizimkileri onlardan ayıramıyordum, bu yüzden de dikkatle, görmeye çalışarak ilerliyordum. Karanlıkta, caddenin üst yanında biri bağırıyordu, “Dağılın! Dağılın!” Aynasızlar, diye düşündüm Clifton’a bakınarak. Neon lambası bir garip parlıyordu, etrafta koşuşmalar, küfürler vardı; bir dükkânın girişinde kırmızı bir BURADA ÇEK BOZULUR işareti önünde ustaca dövüştüğünü gördüm onun. Oraya doğru koştum, başımın üzerinden birtakım şeylerin uçuştuğunu ve camlara çarparak parçaladığını duyuyordum. Clifton’un kolları, Kışkırtıcı Ras’ın midesine kısa, usta darbeler indirerek çalışıyor, onu vitrinlere üzerine yıkmamaya ya da yumruklarıyla camlara vurmamaya dikkat ederek hızlı ve ne yaptığını bilerek dövüşüyordu; Ras, yağmur gibi inen sağların solların etkisiyle sarhoş bir boğa gibi bir o yana bir bu yana sallanıyordu. Yanlarına yaklaştığımda Ras başını gizlemeye çalışarak kaçıp kurtulmaya uğraşıyordu; Clifton’un onu tekrar içeriye soktuğunu, yere çökerttiğini gördüm, elleri giriş yerinin karanlık döşemesinde, topuklar yarışa kalkmaya hazırlanan bir koşucu gibi geriye, kapıya dayanmış. Tam o sırada ileri fırlayarak kendisine doğru gelmekte olan Clifton’u yakaladı, bir tos vurdu karnına, şiddetli bir soluk veriş sesi duydum, Clifton sırtüstü yatıyordu; Ras’ın elinde bir şey parladı, ilerliyordu, şimdi elinde bıçağıyla giriş yerini tamamen dolduran kısa, kalın bir beden ihtiyatla ileri doğru yürüyordu. Hızla döndüm, uzun boruya bakındım, yerlere atılmış, ellerimin dizlerimin üstünde sürünüyor, oraya bakıyorum, buraya bakıyorum; birden ayağa kalktığımda Ras’ın yere eğilmiş olduğunu görüyorum, bir eli Clifton’un yakasında, öteki elinde bıçak Clifton’a bakıyor, kızgın bir boğa gibi hızlı hızlı soluyarak. Donup kalıyorum, bıçağı geriye doğru kaldırdığını ve yarı yolda durduğunu görerek; çekiyor ve yeniden duruyor, göz açıp kapayıncaya kadar oluyor bütün bunlar. Birden ağlamaya başlıyor, hızla hızlı konuşuyor aynı zamanda; ben, rahatlamış, ilerliyorum yavaş yavaş.</p>

  <p>“Ulan!” diye söyleniyor Ras, “Öldürmeliyim seni. Allah’ın belası, seni öldürmeliyim de dünya rahatlasın. Ama <i>karasın, ulan.</i> Niye sen karasın, ulan? Niye sen kara, ulan? Namussuzum öldürmeliyim seni. Kimse vuramaz Kışkırtıcı’ya, kimse lan, Allah’ın belası!”</p>

  <p>Bıçağı tekrar kaldırdığını gördüm; ama bu kez de kullanmadan indirirken aşağı, Clifton’u caddeye itti ve üstüne bastı, hıçkıra hıçkıra ağlıyordu.</p>

  <p>“Neden sen bu beyazlarla? Neden? Ne zamandır gözlüyorum ben seni. Diyorum kendime, ‘Çok geçmez gelir aklı başına, usanır. Bu dalgadan çıkar.’ Neden senin gibi iyi bir çocuk onlarla olsun?”</p>

  <p>Biraz daha ilerliyorum, henüz suç işlememiş bıçağı hâlâ elinde, vitrin ışığının parıltısından gözyaşları kıpkırmızı, Clifton’un üzerinde dururken yüzünün kızgın kızıl yaşlarla parladığını görüyorum.</p>

  <p>“Sen benim kardaşımsın, ulan. Kardaşlar aynı renk olur; ne demeye bu beyaz adamlara <i>kardaş</i> dersin sen? Bok herif! Bok, ulan bu, boktan bir iş! Kardaş dediğin aynı renk. Biz Afrika Ana’nın oğulları, unuttun mu? Sen karasın KARA! Sen, <i>Allah’ın belası,</i> ulan!” diyordu bıçağıyla işaret ederek. “Senin saçların çirkin! Senin <i>dudakların</i> kalın! Sana <i>pis kokuyon</i> diyorlar! Senden nefret ediyorlar, ulan. Sen Afrikalı, AFRİKALI! Niye onlarlasın? Bırak o bokları ulan. Seni satıyorlar. Eski boktan usuldür bu. Bizi köle ediyorlar, unuttun mu bunu? Kara adama nasıl iyilik düşünür onlar? Nasıl senin kardaşm olur onlar?”</p>

  <p>Yanına yanaşmıştım şimdi, boruyu sertçe indirdim; acıdan bileğini tutarken o, bıçağın karanlığa doğru uçtuğunu gördüm ve yerinde dimdik durarak kısık, küçük gözleriyle bana baktığını görünce tekrar kaldırdım boruyu, birden korku ve nefretle yanarak.</p>

  <p>“Sen de ulan,” dedi Kışkırtıcı, “Allah’ın ufak kara şeytanı! Allah’ın belası kurnaz sıçan! Nereliyim sanıyon da beyazlarla gidiyon? Ben bilirim, Allah’ın belası; bilmez miyim? Ta Güney’densin sen! Trinidad’dansın sen! Barbados’dansın! Jamaika, Güney Afrika’dansın ve beyaz adamın tekmesi kıçında daha, kalçana kadar; Kara halka ihanet ederek neyi inkâra çalışıyon? Niye bize karşı <i>dövüşüyon</i>? Siz <i>genç</i> arkadaşlar. Siz çok okumuş kara delikanlılar; duyuyorum kalabalıkları ayaklandırıyormuşsun. Niye kölecilere gidiyon? Nasıl okumaktır bu? Ne cins bir kara adam ki bu, anasını ele veriyor?”</p>

  <p>“Kes sesini,” dedi Clifton, ayağa sıçrayarak, “kes sesini!”</p>

  <p>“Ne kesi, ulan,” diye bağırdı Ras, yumruklarıyla gözlerini silerek. “Konuşurum! Vur boruyu kafama ama Allah aşkına dinle Kışkırtıcı’yı sen! Bizimle gel, arkadaş. Kara halkı, şanlı, ayağa kaldıralım. <i>Kara Halkı.</i> Ne yapıyorlar onlar, para mı veriyorlar sana? Kim ister o lanet şeyi? Onların paralarından kara kan damlar, arkadaş. Pistir o! Onların parasını almak boktan bir iş, arkadaş. Şerefsiz alınan para, bombok bir iş!”</p>

  <p>Clifton saldıracak oldu. Tuttum, yapma der gibi başımı sallayarak. Kolundan çekerek, “Haydi gidelim,” dedim. “Adam kaçık.”</p>

  <p>Ras yumruklarıyla kalçalarını döverek: “<i>Ben</i> mi kaçık, ulan? <i>Bana</i> kaçık diyorsun ha? Bir ikinize, bir de bana bakın; bu mudur <i>akıllılık?</i> Şurada durmuşuz üç kara gölge! Üç kara adam, beyaz köleci yüzünden durmuş dövüşüyoruz sokakta! Bu mudur akıllılık? Bilinç bu mudur, bilimsel anlayış? Yirminci yüzyılın modern kara adamı bu mudur? Lanet olsun, ulan? Bu mudur kendine saygı; kara karaya karşı? İhanet edesiniz diye ne veriyorlar size, karılarını mı? Bununla mı kandırıyorlar?”</p>

  <p>Dinleyerek, anımsayarak ve birden büyük dövüşün dehşeti içinde yaşayarak, “Gidelim,” diyorum; ama Clifton benden kurtulmuş gergin, büyülenmiş gibi bakıyor Ras’a.</p>

  <p>“Gidelim,” diye tekrar ettim. Oysa o orada öylece bakarak duruyordu.</p>

  <p>“Elbet, sen git,” dedi Ras, “ama o, hayır. Sen zehirlenmişsin ama o gerçek bir kara adam. Afrika’da bu adam bir reis olur, bir kara kral! Burada damarlarında kan olmayan o lanet karılara saldırıyor diyorlar ona. Bu adam onlara beyzbol sopasıyla bile dokunabilirse, adam değilim; tüh! Ne deliliktir bu? Beşikten mezara kadar vur kıçına tekmeyi, sonra da <i>kardaş</i> de ona, ha? Matematiğe sığar mı? Mantık mı bu? Bak bir, arkadaş; gözlerini aç,” dedi bana. “Şu Allah’ın belası dünyayı yerinden oynatmaz mıyım? Japonya’da bilirler beni, Hindistan’da, bütün zenci memleketlerinde. Gençlik! Aydınlar! Bu adam doğuştan prens! Gözleriniz nerede? Kedinize saygınız nerede? Onlar, o Allah’ın belası insanlar için çalışıyorsunuz, ha? Onların günleri sayılı, zamanı neredeyse geldi de siz aylak aylak dolaşırsınız, sanki on dokuzuncu yüzyıldaymış gibi. Anlamıyorum sizi. Ben mi cahilim? Cevap verin bana, arkadaş?”</p>

  <p>“Öyle,” diye parladı Clifton. “Öyle lan, öyle!”</p>

  <p>“Kaçığım sanıyorsunuz, kötü İngilizce konuşuyorum da ondan mı? Allah belasını versin, bu benim anadilim mi ulan, Afrikalı’yım ben! Sahiden kaçığım mı sanıyorsunuz?”</p>

  <p>“Evet, evet!”</p>

  <p>“Buna inanıyorsunuz ha?” dedi Ras. “Ne yapıyorlar size, kara arkadaş? O pis kokulu karılarını mı veriyorlar?”</p>

  <p>Clifton yine davrandı, yine engel oldum ve Ras yine yerinden kımıldamadı, başı kıpkızıl parlayarak.</p>

  <p>“Karılarını? Allah belasını versin ulan! Eşitlik bu mudur? Kara adamın özgürlüğü bu mudur? Sırtınıza iki pat, pat, önünüze suyu çıkmış iki orospu? Sürfeler! Sizi bu kadar ucuza mı satın alıyorlar ulan? Ya benim halkıma ne <i>yapıyorlar</i>? Beyin yok mu sizde? Bu karılar süprüntü, ulan! İçleri geçmiş! Yüksek sınıftan beyaz adam kara adamdan nefret eder, bilirsiniz, nedeni kolay. Bu süprüntüleri kullanır da siz kara delikanlılara kirli işlerini yaptırmak isterler. Onlar size ihanet ediyorlar ve de kara halka ihanet ediyorlar. Size oyun oynuyorlar, arkadaş. Bırak kendi aralarında dövüşsünler. Bırak yesinler birbirlerini. Biz örgütlenelim -örgütlenmek gibisi var mı?- ama karalar örgütlenelim biz. KARALAR! Canı cehenneme o orospu çocuğunun! O, alır o orospulardan birini ve gelir kara adama, senin özgürlüğün şunun uyuz bacakları arasında duruyor der; ama o, <i>o</i> hırsız dölü, bütün iktidarı ve sermayeyi alır ve kara adama bir şey bırakmaz. Kendisi kara adamlardan piçler ordusu kurarken, güzel beyaz kadınlara, ‘Kara adam ırz düşmanıdır,’ der ve kilit altında ve de cahil tutar onları.</p>

  <p>Ne zaman usanacak kara adam bu çocukça hainlikten? Seni de avladı, sen de inanmıyorsun artık kara aydınlarına, ha? Bu kadar ucuza oynatmayın kendinizle siz gençler. İnkâr etmeyin kendinizi! Sizi meydana getirmek için bir milyar galon kara kan harcandı. Kendi içinde tanı kendini, insanlar arasında birer kralsınız siz! Bir insan insan olduğunu bir şeysi olmayınca tanır, çırılçıplak kalınca; kimse söylemez bunu ona. Bir seksen, bir doksan adamlarsınız, arkadaş. Gençsiniz ve de zekisiniz. Karasınız ve güzelsiniz; söyletmeyin onlara farklı olduğunuzu! Öyle olmayaydm, ölmüştün arkadaş. Ölmüş! Seni öldürürdüm arkadaş. Kışkırtıcı Ras kaldırdı bıçağını ve uğraştı; ama yapamadı. Neden yapmıyorsun? Soruyorum kendime. Şimdi yapacam, diyorum! Ama bir şey diyor bana, ‘Hayır, hayır! Kara kralını öldürebilirsin sonra!’ Ve ben diyorum, evet, evet! Sonra sizin hakaretinizi yutuyorum. Ras senin kara imkanlarını gördü içinde arkadaş. Ras kara kardaşım beyaz esircilere kurban etmez. <i>Ağlar</i> onun yerine. Ras bir insandır, beyaz adam söylemesin ona insan olduğunu isterse ve Ras <i>ağlar.</i> Peki niye görmüyorsun karalık görevini arkadaş ve katılmıyorsun bize?”</p>

  <p>Göğsü inip kalkıyordu, sert sesine yalvaran bir hava gelmişti. Bir kışkırtıcıydı, doğru, kaba, delice yalvarışındaki güzel sözler beni de etkilemişti. Orada dikiliyor, bir cevap bekliyordu. Ve birden büyük bir kargo uçağı geçti alçaktan, binaların üzerinden. Motorundan çıkan alevleri görmek için yukarı baktım; üçümüz, sessiz, durmuş seyrediyorduk.</p>

  <p>Kışkırtıcı birden yumruğunu uçağa doğru salladı ve bağırdı, “Cehenneme kadar yolu var, bir gün bizim de olacak uçaklarımız! Cehenneme kadar yolu var!”</p>

  <p>Uçak güçlü uçuşuyla gürültü içinde geçip giderken binaların üzerinden, o orada durmuş, yumruğunu sallıyordu. Sonra kayboldu, gitti; gerçeğe benzemeyen caddeye baktım. Şimdi, karanlıkta blokun ötesinde dövüşüyorlardı ve biz yalnızdık burada. Kışkırtıcı’ya baktım. Kızgın mıyım, şaşkın mı, bilemiyordum.</p>

  <p>“Bak,” dedim başımı sallayarak, “akıllıca konuşalım. Bundan sonra her gece caddelerin köşelerinde olacağız biz ve de belaya hazırlıklı olacağız. Bela istemiyoruz, özellikle seninle; ama kaçmayacağız da...”</p>

  <p>“Allah belanı versin ulan,” dedi ileri sıçrayarak. “Harlem burası. Benim bölgem, kara adamın bölgesi. Beyazlar buraya gelsin de zehrini saçsın, bırakır mıyız sanıyorsun? Gelsinler, tıpkı şimdiki gibi, gelsinler de gürültü patırtı çıkarsınlar ha? Akıllıca konuş arkadaş, Ras’la konuşurken kafanı kullan!”</p>

  <p>“Akıl dersen bu,” dedim, “ve sen de bizi dinle, biz nasıl seni dinlediysek. Her gece burada olacağız biz, anlıyorsun. Burada olacağız ve bir dahaki sefere Kardeşler’imizden birini bıçakla kovala sen -beyaz olsun, kara olsun- unutmayacağız.”</p>

  <p>Başını salladı iki yana, “Ben seni unutmayacağım, ulan.”</p>

  <p>“Sakın ha, unutmanı istemem; çünkü unutursan bela çıkar. Yanılıyorsun, görmüyor musun sayıca azaldığını? Kazanmak için dosta ihtiyacın var...”</p>

  <p>“İşte akıllıca bir söz. Kara dostlara. Sarı ve kahverengi dostlara!”</p>

  <p>“Kardeşçe bir dünya isteyen bütün insanlara,” dedim.</p>

  <p>“Budalalık etme, ulan. Onlar <i>beyaz,</i> kara halkla dost mu olur onlar? İstediklerini alırlar, sonra sana karşı dönerler. Nerde senin kara zekân?”</p>

  <p>“Böyle düşünürsen tarihin gerisinde kalır, kaybolursun,” dedim. “Kafanla düşünmeye başla artık, heyecanlarınla değil.”</p>

  <p>Clifton’a bakarak hiddetle başını salladı.</p>

  <p>“Bu kara herif bana beyinden, düşünmekten söz ediyor. Ben ikinize de soruyorum, uyanık mısınız, uyuyor musunuz yoksa? Nedir sizin geçmişiniz, nereye gidiyorsunuz? Ama boş ver, kokmuş ideolojiniz sizin olsun, alın da sırtlanlar gibi kendi bağırsaklarınızı yiyin. Yeriniz neresi sizin, ulan. Hiçbir yerdesiniz! Ras cahil değildir, korkmaz da Ras. Hayır! Ras, Kara Ras burada olacak ve kara halkın özgürlüğü için dövüşecek, beyazlar istediklerini alıp yüzünüze gülerek çekip giderken ve siz pis pis kokarken ve ağzınıza, yüzünüze dolmuş beyaz sürfelerden boğulurken.”</p>

  <p>Karanlık caddeye kızgın kızgın tükürdü. Kırmızı ışıkta pespembe uçtu tükrük.</p>

  <p>“Benim için hava hoş,” dedim. “Yalnız söylediğimi unutma. Haydi gidelim, Clifton Kardeş. Bu adamın içi irinle dolu, kara irinle.”</p>

  <p>Yürüdük, ayağımın altında cam kırıklarının gıcırdadığını duydum.</p>

  <p>“Belki öyle,” dedi Ras. “Ama enayi değilim ben! Kara adamla beyaz adam arasındaki şeylerin, baştaki beyaz adamın yazdığı kanlı kitaplardaki boktan yalanlarla düzeleceğini düşünen okumuş kara enayilerden değilim ben. Bu beyaz adam, uygarlığını kursun diye üç yüz yıl kara adamın kanı aktı, bir dakikada silinemez bu. Kana kan ister! Unutmayın bunu. Ve unutmayın ki ben sizin gibi değilim. Ras gerçek çıkışları tanır, kara olmaktan da korkmaz o. Ne de beyaz adamlar adına hainlik yapar. Unutmayın bunu: Ben, beyaz halk adına kara halka ihanet eden bir kara hain değilim.”</p>

  <p>Ben daha cevap vermeye kalmadan Clifton karanlıkta geriye döndü hızla ve bir patırtı duydum, Ras’ın devrildiğini ve Clifton’un sık sık soluduğunu gördüm; Ras, upuzun yatıyordu caddede, iri bir kara adam; BURADA ÇEKLER BOZULUR yazısının ışığı vurmuş üzerine, yüzünde kızıl gözyaşları.</p>

  <p>Ve yine, Clifton ciddi ciddi bakarken ona, sessiz bir soru sorar gibiydi.</p>

  <p>“Gidelim,” dedim. “Gidelim!”</p>

  <p>Canavar düdüklerinin bağırışı içinde, Clifton sessiz sessiz kendi kendine küfrederken yürüdük, ayrıldık oradan.</p>

  <p>Sonra karanlıktan çıktık ve kalabalık bir caddeye geldik, bana döndü. Gözlerinde yaşlar vardı.</p>

  <p>“Bu yanlış yola sürüklenmiş zavallı orospu çocuğu,” dedi.</p>

  <p>“Senin için iyi şeyler düşünüyor,” dedim. Karanlıktan çıktığımıza, o kışkırtıcı sesten kurtulduğumuza seviniyordum.</p>

  <p>“Herif kaçık,” dedi Clifton. “Bıraksan deli edecek insanı.”</p>

  <p>“Nerden almış o adı?” dedim.</p>

  <p>“Kendi kendine verdi. Sanırım öyle. Ras, Doğu’da bir saygı unvanıdır.” Ras’ı taklit ederek, “Habeşistan, kanatlarını veriyor, filan demedi bu akşam yine. Konuşurken başını kaldırmış sallayan bir kobra yılanını taklit eder bazen... Bilmiyorum... Bilmiyorum...”</p>

  <p>“Onu gözden uzak tutmamamız gerekecek,” dedim.</p>

  <p>“Evet, iyi olur,” dedi. “Dövüşü bırakmayacak... Bıçağını elinden aldığın için teşekkürler.”</p>

  <p>“Korkmana gerek yoktu,” dedim. “Kralını öldürmezdi o.”</p>

  <p>Ciddi söylediğimi sanarak döndü yüzüme baktı, sonra gülümsedi.</p>

  <p>“Bir an gidiyorum artık sandım.”</p>

  <p>Bölge bürosuna yönelmiş giderken Jack Kardeş’in dövüşe ne diyeceğini düşünüyordum.</p>

  <p>“Örgüt’le yenmek zorunda kalacağız onu,” dedim.</p>

  <p>“Hakkından geliriz. Ama Örgüt için de kuvvetlidir. Ras,” dedi Clifton. “Örgüt için de tehlikelidir.”</p>

  <p>“Örgüt’e girmez o,” dedim. “Kendisini bir hain kabul eder o zaman.”</p>

  <p>“Hayır,” dedi Clifton, “Örgüt’e girmez... Duydun mu ne söylüyordu? Duydun mu nasıl konuşuyordu?”</p>

  <p>“Tabii duydum,” dedim.</p>

  <p>“Bilmiyorum,” dedi. “Bazen insan tarihin dışına atılmalı gibime geliyor...”</p>

  <p>“Ne?...”</p>

  <p>“Dışarı atılmalı, arkasını dönmeli... Yoksa birini öldürebilir, delirebilir.”</p>

  <p>Cevap vermedim. Belki haklı, diye düşündüm ve birden Kardeşlik Örgütü’nü bulduğum için çok mutlu hissettim kendimi.</p>

  <div class="m1"></div>

  <p>Ertesi sabah yağmur yağıyordu; ötekilerden önce bölgeye geldim, oturup büromun penceresinden dışarıyı seyrettim: Bir binanın dışarıya çıkıntılı duvarının ötesinde, tuğlalarının ve badanasının bir örnek görünüşünü geçince, yağmurda upuzun ve incecik yükselen bir sıra ağaç gördüm. Yakınlarda bir ağaç vardı, gövdesine ve yapışkan tomurcuklarına yağmurun vuruşunu görebiliyordum. Ağaçlar, arkamdaki uzun blokun etrafını çeviriyor, bir sıra düzensiz arka bahçenin önünde dallarından yağmur damlayarak upuzun yükseliyordu. Öyle geliyordu ki, bana, yıkık dökük çitleri temizle ordan, çim ek, çiçek ek, güzel bir park olurdu. Tam o sırada solumdaki bir pencereden bir kese kâğıdı uçtu havada ve sessiz bir el bombası gibi patladı; ağaçların içine dağıldı çöpler, sırılsıklam ve içi boşalmış, “laap” diye yeri buldu. İğrenerek baktım, güneş bir gün bu arka bahçeleri de aydınlatacak, diye düşündüm. İşlerin gevşediği bir sırada topluluğu bir temizlik kampanyasına sürmeye değerdi doğrusu. Her şey, dün geceki kadar heyecanlı olamazdı ya.</p>

  <p>Tekrar masaya gelip yüzüm haritaya dönük oturmuştum ki Tarp Kardeş göründü.</p>

  <p>“Günaydın oğul, bakıyorum erkenden iş başındasın,” dedi.</p>

  <p>“Günaydın. O kadar yapacak işim var ki, erken başlasam iyi olur diye düşündüm,” dedim.</p>

  <p>“Yaparsın,” dedi. “Ama ben buraya senin vaktini almaya geldim. Duvara bir şey asmak istiyorum.”</p>

  <p>“Tabii, tabii. Yardım edebilir miyim sana?”</p>

  <p>“Hayır, ben yaparım,” dedi. Haritanın altında duran bir iskemleye çıkarak topal ayağıyla, tavanın oymasından aşağıya bir çerçeve astı, dikkatle düzeltti ve aşağıya inerek masanın yanına gelip durdu.</p>

  <p>“Oğul, kimdir o, biliyor musun?”</p>

  <p>“Elbette,” dedim, “Frederick Douglass.”</p>

  <p>“Evet efendim, ta kendisi. Çok şey biliyor musun hakkında?”</p>

  <p>“Çok değil. Büyükbabam anlatırdı onu.”</p>

  <p>“Yeter o kadar. Büyük bir adamdı. Ara sıra bir göz atarsın ona. Bütün ihtiyaçların tamam mı, kağıt filan gibi şeyler?”</p>

  <p>“Evet, var Tarp Kardeş. Douglass’ın portresi için de teşekkürler.”</p>

  <p>“Bana teşekkür etme oğul,” dedi kapıdan. “O hepimizindir.”</p>

  <p>Frederick Douglass’ın portresini karşıma almış oturuyordum şimdi, ani bir acıma hissederek, büyükbabamın sesinin yankısını anımsayarak ve duymak istemeyerek. Sonra telefonu aldım ve topluluk liderlerini aramaya başladım.</p>

  <p>Mahkûmlar gibi sıraya dizildiler: Papazlar, politikacılar, çeşitli uğraşlardan kimseler; Clifton haklı çıkıyordu. Tahliye kavgası öyle çarpıcı, öyle canlı bir çıkıştı ki, birçok lider, adamlarının kendilerini takmadan bize kayacaklarından korkuyordu. Ne kadar önemsiz olursa olsun hiçbirini atlamadım: Kodamanlar, doktorlar, emlakçılar ve gösteriş düşkünü papazlar. O kadar hızlı ve o kadar kolay gidiyordu ki, sanki ben yapmıyordum bunları da benim yeni adımı taşıyan biri yapıyordu. Misafirhane müdürünün derin bir saygıyla bana seslendiğini duyunca neredeyse gülecek oldum telefonda. Adım yayılıyordu etrafa. Çok garip, diye düşündüm; ama onlar için işler normal olarak o kadar gerçekdışıydı ki, bir şeye bir ad vermenin onu öyle yapmaya yeteceğini sanıyorlardı. Ama ben, ne olduğumu düşünüyorlarsa oydum...</p>

  <div class="m1"></div>

  <p>İşimiz o kadar iyi gitti ki, bir iki pazar sonra topluluk üzerindeki nüfuzumuzu perçinleyen bir gösteri yaptık. Heyecanla çalışıyorduk. Ve şimdi, Mary’nin yanındaki son günlerimin çatışmaları ve çekişmeleri beni bir iç huzura ve dengeye kavuşturarak topluluğun mücadeleleri içine kaymıştı. Hatta oradan oraya dolaşmaların ve konuşmaların hayhuyu daha iyiye doğru gitmeye itiyordu beni; en vahşi düşüncelerimin öcü alınıyordu.</p>

  <p>İşsiz Kardeşler’imizden birinin, Wichita-Kansas’lı eski bir talim başçavuşu olduğunu öğrenince, bir seksenlik adamlardan bir talim takımı kurdum: Görevleri, kabaralı ayakkabılarıyla şimşekler çaktırarak sokaklarda uygun adım yürümekti. Yürüyüş gününde, köy yolundaki bir köpek kavgasından daha hızlı toplarlardı kalabalığı etraflarında. Çabuk Ayaklı Halk diyorduk bunlara, ilkbahar tozunda 7. Cadde’den aşağı çeşitli şekiller alarak yürürlerken, sokaklar birden canlanırdı. Topluluk güler ve alkışlardı, polisse apışıp kalırdı. Ama onların gülünç görünüşleri çekerdi halkı; Çabuk Ayaklı Takım’sa ayaklarını sürüyerek geçer giderdi. Sonra bayraklar, sancaklar ve üzerine sloganlar yazılı kartonlar gelirdi ve kadın bando şefleri takımı: Cakalı cakalı yürüyen, yürürken fır fır dönen, bulabildiğimiz en güzel kızlardan kurulu birtakım gelirdi. On beş bin Harlemliyi sloganlarımızın peşinden caddeye çeker, sonra Broadway’den Belediye Sarayı’na kadar yürütürdük. Gerçekten de kentin dilindeydik.</p>

  <p>Bu başarılarla, baş döndürücü bir hızla ileri itilmiştim. Adım, havasız bir odadaki duman gibi yayılıyordu. Oradan oraya koşturup duruyordum. Burada, şurada, her yerde, kentin şu başında, bu başında konuşmalar yapıyordum. Gazetelere yazılar yazıyor, yürüyüşlerin, yardım kampanyalarının başında gidiyordum, daha neler. Kardeşlik Örgütü ise benim adımı her tarafta duyurmak için elinden geleni yapıyordu. Makaleler, telgraflar ve birçok mektuplaşmalar benim imzamla gidiyordu; bazılarını ben yazıyordum bunların ama çoğunu başkaları. Basında, Örgütle birlikte, hem sözle, hem de resimle tanıtılıyor, reklam ediliyordum. Bir bahar sabahı geç saatte işe gelirken saydım, tam elli kişi selâmladı beni: İki tane ben olduğunun farkına vardım birden: Gecede birkaç saat uyuyan, düşünde bazen büyükbabamı, Bledsoe’yu, Brockway’i ve Mary’yi gören eski ben, kanatsız uçmuş olan ve yüksek tepelerden dalan ben ve Kardeşlik Örgütü adına konuşan, kendi kendimle yarışa girmişçesine ötekinden her gün biraz daha önemli olan ünlü, yeni ben.</p>

  <p>O kesin günlerde yine de seviyordum işimi. Gözlerimi açık, kulaklarımı kirişte tutuyordum. Kardeşlik Örgütü dünya içinde bir dünyaydı ve ben onun bütün sırlarını keşfetmeye ve gidebileceğim kadar ilerilere gitmeye kararlıydım. Sınır mınır tanımıyordum önümde, tüm ülkede bir tek Örgüt’tü ve ben onun içinde ta tepeye kadar ulaşabilirdim; gerçekten istiyordum oraya ulaşmayı. Sözcüklerden kurulu bir dağa tırmanmak demek de olsa bu. Çünkü etrafımdaki bütün o bilim laflarına rağmen inanmaya başlamıştım ki sözcükler, konuşulunca daha bir büyü kazanıyordu. Bazen oturur, Douglass’ın portresi üzerine düşen zayıf ışık oyunlarını seyrederdim; konuşarak, kölelikten ta devlet görevine kadar, öyle hızlı yükselişinin ne sihirli bir şey olduğunu düşünürdüm. Belki de, derdim, bana da buna benzer bir şeyler oluyor. Douglass Güney’den kaçmak, tersanelerde iş bulmak için gelmişti Kuzey’e; benim gibi, adını değiştirmiş, gemici elbiseleri içinde iriyarı birisi. Gerçek adı neydi? Her neyse, kendisini Douglass olarak tanıtmış ve öyle olmuştu. Ve umduğu gibi, bir tekne yapıcısı olarak değil de bir konuşmacı olarak. Belki de büyünün anlamı, beklenilmeyen değişimlerde yatıyordu. Büyükbabam çok kere söylerdi, “Saul diye başlarsın, Paul diye bitirirsin. Delikanlıyken Saul’sundur; ama bırakırsın hayat yontsun birazcık kafanı. Paul olmaya çalışırsın o zaman; ama arada sırada yine Saul’luk ettiğin de olur.”</p>

  <p>Hayır, insan nereye doğru gittiğini hiçbir zaman söyleyemezdi, kesin bir şeydi bu. Tek kesin şey. Oraya nasıl gideceğini de söyleyemezdi insan; varınca bir bakardı ki, doğru yere gelmiş. Çünkü bir konuşmayla başlamamış mıydım ve bana kolej bursunu kazandıran da bu konuşma değil miydi; Bledsoe’nun yanında kendime bir yer kazanmayı ve en sonunda bir ulus lideri olarak ortaya atılmayı ummamış mıydım? Bir konuşma yapmıştım, beni bir lider yapmıştı bu; yalnız umduğum tipten bir liderlik değildi bu. Böyle olmuştu işte, ne yapalım. Haritaya bakarken, şikâyet yok, diye düşündüm, Kızılderilileri aramaya başladın ve buldun onları, farklı bir kolunu, parlak bir yeni dünyada da olsa buldun. Durup da düşünürse insan, dünya bir tuhaftı; ama yine de bilimle kontrol altındaydı. Kardeşlik’teyse hem bilim hem dünya kontrol altındaydı.</p>

  <p>Böylece bir süre, tek başıma, hemen içinde bulundukları anda ve önemsiz olgularda, örneğin bulutlarda, yoldan geçen kamyonların numaralarında, metro vagonlarında, düşlerde, gazetelerin resimli romanlarında, kaldırımlarda ayaklar altında ezilmiş hayvan pisliklerinin şekillerinde kaderlerinin ipuçlarını gören o kumar hastaları gibi, ben de bir yoğunluk içinde yaşadım. Kardeşlik’in insanın etrafını saran, kucaklayan düşünce sisteminin etkisi altındaydım. Örgüt, dünyaya yeni bir şekil, banaysa hayati bir rol vermişti. Gevşek uçlar tanımıyorduk, her şey bilimle kontrol edilebilirdi. Yaşam, örneklerden ve disiplinden başka bir şey değildi ve işlediği zaman disiplinin de güzelliği vardı. İyi de işliyordu.</p>
</body>
</html>