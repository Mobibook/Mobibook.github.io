<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Beş</h3>

  <p class="p1">Akşam duasına çağıran çan seslerini duyunca, akşamın yumuşak alacakaranlığında fısıldaşarak yavaş yavaş yürüyen öğrenci gruplarıyla birlikte kampusu geçtim. Leylak, hanımeli ve mineçiçeği kokularıyla dolu alacakaranlıkta bahar yeşilliği içinde yavaş yavaş ilerlerken, çakıl yol üzerinde ince gölgeler bırakan sararmış buzlu camdan karpuzları, üzeri yapraklar ve dallarla kaplı yolları anımsıyorum; yumuşak bahar çimenlerinin üzerinden hoplaya zıplaya gelen ani, kesik kesik gülüşler aklıma geliyor. Neşeli, ta uzaklara kadar giden, akıcı, zorlamasız, çın çın öten, kadınsı ince kahkahaları, sonra da bastırılan; sanki şimdi kasvetli kilise çanlarıyla titreyen akşam havasının sakin ağırbaşlılığı altında hemencecik ve bir daha geri gelmez şekilde içe çekilmiş, bastırılmış gibi. Dang! Dang! Dang! Etrafımdaki ağır ağır yürüyüşün üzerinde, oraya buraya serptirilmiş binaların taraçalarını terk edip dar yollara ve oradan da kenarları beyaz badanalı taşlarla süslü asfalt yollara doğru yürüyen ayak sesleri, konukların beklediği yere doğru ağır ağır yol alan erkeklere ve kadınlara, oğlanlara ve kızlara gönderilen o gizemli bildiriler ve biz, bir tapınma havası içinde değil de yargılanmaya gider bir havada yürürken. Sanki burada, yukardan süzülerek gelen alacakaranlıkta, burada çivit rengi engin göğün altında, burada birbirinin kuyruğuna takılmış uçuşan kırlangıçlarla, ışıklara saldıran pervanelerle canlı, burada kilisenin gerisinde batmış bir güneş gibi kan kırmızı yavaş yavaş yükselen, aydınlığını yarasaların ötüştüğü bu alacakaranlık üstüne ya da çekirgelerin ve çobanaldatan kuşlarının uçuştuğu gece üstüne saçmayıp bizim toplantı yerimiz üzerinde yoğunlaştıran ayın henüz aydınlatmadığı gecenin burasında... Ve biz, sert, dimdik ileriye doğru yığılan, kol ve bacaklar kasılmış, sesler susmuş artık, karanlıkta bile gösterideymiş gibi ve ay, bir beyazın kanlanmış gözü...</p>

  <p>Ve ben, bir yargılanma duygusu içinde ötekilerden daha sert yürüyorum; kilise çanlarının titreşimleri, içimdeki kargaşanın derinliklerinde dönüyor hızla; bir ölüm, bir yıkım duygusuyla en yüksek noktasına doğru yöneliyor. Ve, doğan bir ay gibi topraktan kanlı yükseliyormuşçasına uzun ve alçak saçaklarıyla kiliseyi anımsıyorum; insan elinden değil de yerden çıkmışçasına sarmaşıkla kaplı ve toprak rengi. Ve kafam, teselli arıyor, bahar akşamının alacakaranlığından ve çiçek kokularından uzaklara, çarmıha gerilişin zaman-sahnesinden doğumun zaman-havasına kaçarak, akşam duasından yüksek, parlak ve aydınlık kış ayma kaçarak; ve kar, çanların yerine org ve trombon korosunun, gece havasını sesin ulaşabildiği kadar uzaklarda, millerce uzaklarda uyuyan toprağı kucaklayan bir kristal su denizi haline getiren, Altın Gün’e bile, deliler evine bile yeni bir dinsel hava getiren sevinç şarkıları söylediği, şarkıların karlarla uçuşup gittiği yerde bodur çamların üzerinde pırıldayarak. Ama akşamın alacakaranlığının burasında, çiçeklerle dolu bir hava içinde yükselen ayın altında Kıyamet Günü’ne çağırır gibi çanlara doğru yürüyorum.</p>

  <p>Kapıların içine ve yumuşak ışıkların içine yürüyorum sessiz, hangisine oturacağımı arayarak dümdüz ve insana acı veren sofu sıraları geçiyorum ve bırakıyorum vücudumu onun acısına. Orada, kürsüsü ve parlatılmış pirinçten parmaklığıyla platformun üstünde geride, öğrenci korosunun sıra sıra piramit şeklinde dizilmiş kafaları, siyah ve beyaz üniformalar üzerinde rahat ve duygusuz yüzler; onların da üzerinde tavana kadar yükselen hayal gibi boruları orgun, donuk donuk parlayan gotik altın sıraları...</p>

  <p>Yanımda yöremde öğrenciler ciddi, ağırbaşlı maskeler altında donmuş yüzleriyle dolanıyor; konukların sevdikleri şarkılarda makine gibi yükselen sesleri daha şimdiden duyar gibi oluyorum. (Ne sevmesi? İstedikleri şarkı mı söyleniyordu? Bir yüce emir alınıyor ve yerine getiriliyordu saygıyla; getirdiği barış uğruna bir sadakat yemini ezberden okunuyordu gözü kapalı ve belki de bunun için seviliyordu. Yenilenlerin yenenlerinin simgelerini sevmesi gibi bir şey. Bir boyun eğme hareketi, söylenmiş ve gönülsüz onaylanmış sözlerin dile gelişi.) Ve burada, dimdik otururken, o geniş platformun önünde huşu ve zevk içinde, huşunun zevki içinde geçmiş akşamları anımsıyorum; oradaki kürsüden, çoğumuzun kendi memleketlerimizden tanıdığı ve içten içe utanç duyduğu acemi, kaba saba papazların o yabancı heyecanlarından temizlenmiş sakin bir güvenle, tane tane, yumuşak bir sesle verilen kısa dinsel öğütleri anımsıyorum; daha çok bizi coşturmak ve avutmak için karışık olmayan dönemlerin açıklığından, çok heceli sözcüklerin uyutucu, uyuşturucu makamından başka bir şey istemeyen sağlam ve biçimsel bir model gibi bize kadar ulaşan o mantıki çağrıları. Ve yine, hepsi de bu “muazzam” ve resmi ayine katılmakla ne kadar şanslı olduğumuzu bize söylemeye can atan konuk konuşmacıların konuşmalarını anımsıyorum. O cehalet ve karanlık içinde kaybolmuş ailelerimizden kopup bu aileye sığınmış olmakla ne kadar şanslı olduğumuzu...</p>

  <p>Horatio Alger’in kara ayini, Tanrı’nın kendi senaryosuna uygun olarak kendilerini göstermeye gelmiş milyonerlerle birlikte işte bu sahnede yapılırdı; yalnızca kendi iyilik efsanelerini, servetlerini, başarılarını, güçlerini, iyilikseverliklerini ve kartondan maskeler altındaki otoritelerini değil ama kendilerini, bu et kemik haline gelmiş erdem örneklerini de gösterirlerdi bize! Yüzlerden aşağılara indiğinde, kadim ve zeval bulmuşken bile dinç ve capcanlı. Ekmek ve şarap değil; fakat et ve kan, capcanlı ve hayat dolu. (Ve kim, bunu görür de inanmazdı? Hatta kuşkulanabilirdi?)</p>

  <p>Ve onları anımsıyorum, beni bu Cennet’e yerleştirmiş olanları, tanımasak da tanıdıklarımızı, yakınları içinde uzak olanları, söyleyeceklerini ağır gülümseyişlerle, kan ve şiddetle, küçük görme ve alçakgönüllülükle uzata uzata söyleyenleri, yaşamlarımızın sınırlarını ve tutkularımızın sınırsız cüretini, daha yükseklere çıkmak için duyduğumuz sabırsızlığın insanın başını döndüren çılgınlığını bize anlatırken masum sözlerle uyarmış, tehdit etmiş, göz dağı vermiş olanları; konuşurlarken, içimde, çiğnedikleri tütünün suyuymuş gibi çenelerinden akıp duran kan köpükleriyle, dudaklarının üzerinde bir milyon zenci köle sütanasının kurumuş memelerinin pıhtılaşmış sütüyle gizli hayaller, kaynağımızda emilmiş ve şimdi o kadar iğrenç bir şekilde yüzümüze kusulan varlığımızın hain ve akıcı bilgisini uyandıranları nasıl karşılardık, nasıl yüz yüze gelirdik onlarla, onu da anımsıyorum. Bu bizim dünyamızdı, derlerdi bize tanımlarlarken onu, bu bizim ufkumuz ve onun yeryüzü, mevsimleri ve iklimi, ilkbaharı ve yazı, sonbaharı ve kim bilir kaç milyon yıl sonraki hasadı; ve bunlar selleri tufanları ve kasırgaları onun; onlar yıldırımımız bizim, şimşeğimiz; bunu kabul edecektik, sevecek ve kabul edecektik sevmiyor olsak da. Kabul etmek zorundaydık, onlar olmasalar bile artık; demiryollarını, gemileri ve taştan kuleleri yapmış olan adamlar, dipdiri, sesleri farklı, bilinen tehlikenin ağırlığından kurtulmuş ve şarkılarımızda sevinçleri daha içten görünen, mutluluğumuza saygıları neredeyse şefkatli ve kendilerinin dışında bir kayıtsızlıkla belirli olanları, gözlerimizin önündelerken bile, kabul etmek zorundaydık. Ama ötekilerin sözcükleri hayırsever dolarların gücünden daha kuvvetliydi; petrol ya da benzin için toprağa çakılmış millerden daha derin; bilim laboratuvarlarında yapılan mucizelerden daha korku verici ve ürkütücü. Çünkü onlar en masum sözcükleri, biz kampustan olanların, katlanmasak bile aşırı derecede hassas olduğumuz şiddet eylemleriydi.</p>

  <p>Ve platformda, orada, ben de uzun adımlarla yürümüş ve tartışmıştım, bir öğrenci lideri olarak en yüksek kirişlere, en son dilmeye salarken sesimi, sesim çınlatırken onları, kesik kesik heceler, vurgular, bir yaban ormanın ağaçlarına ya da suları kapkara bir kuyuya bağırılmış sözcükler gibi çatı kirişine çarpıp çıngırdayarak yankılanırken; duygudan çok ses, binaların yankılamaları üzerine bir oyun, kulakların boşluklarına bir saldırı:</p>

  <p><i>Ey! En arka sıradaki ak</i> saçlı <i>ana. Ey! Miss Suzie, kız öğrenciye bakan, oğlan öğrenciye gülümseyen, orada geride Miss Suzie Gresham, dinleyin beni, sözlerin bu acemi borazan başını, bu trompetin</i> ve <i>trombonun tonuna öykünen, bariton bir boru gibi temalarda çeşitlemeler çalan beni, dinleyin. Haydi! Ses sedalarının, bildirisiz seslerin, haber getirmeyen rüzgârın eski ustası, sesli sedaları ve patlayan damak sessizlerini dinler; boş acıların çatlayan ayn’larını şimdi uzun zaman önce bir Baptist Kilisesi’nde işittiğim bir papazın ritminin iğrisinin üstünde, şimdi sıyrılmış ritmin imgelerinden; kanamaları olmayan güneşler,</i> gözyaşı <i>dökmeyen aylar, kutsal mutsal dinlemeyip et yiyen solucanlar ve Paskalya sabahında toprağın içinde dans eden. Ey şarkı söyleyen beceri! Ey top gibi gürleyen başarı, ses veren! Ey kabul, ey boğulmuş tutkularla dolu sözcük sedalarından bir nehir, yüzen! Ey yerine getirilmez tutkuların ve ölü doğmuş isyanların enkazıyla, süpürerek kulaklarını, ey sımsıkı sıraya dizilmiş önümde, boyunlar ileri uzamış dinleyen kulaklarla, ey tavanı yalıya yalıya. Kapkara kirişlerde: Binlerce sesin fırınında yumuşamış acılı keresteden o yıllanmış çaprazlara vura vura; çakarak ey, tıpkı bir ksilofondaymış gibi; sözcükler öğrenci bandosu gibi yürürken bir aşağı bir yukarı kampusun içinde, zaferlerden yoksun muzaffer sesler çıkararak. Haydi, Miss Suzie, sözcük olmayan sözcüklerin sedaları, henüz başarılmamış başarıları</i> söyleyen <i>sahte notalar, sesimin kanatları üzerine binerek size, yaşlı ana, Kurucu’nun sesinin sedalarını bilen ve onun verdiği sözün vurgularını ve yankısını bilen size koşan; etrafındaki gençlerle birlikte dikilmiş kır saçlı yaşlı başın, kapalı gözlerin, kendinden geçmiş yüzün, sözcük sedalarını, bir nefesimden, akciğerlerimden, kaynağımdan dışarı fırlatırken ben, duy beni, yaşlı ana, doğrula artık bu sesi, senin o güzel eski baş sallayışınla, gözleri kapalı gülümsemenle ve tanıyarak baş eğişinle; sen ki sözcüklerin yalnızca anlamlarıyla kandırılamayacak olan, benim sözcüklerimle değil, titreyinceye kadar gözkapaklarına çarpan tüyden hafif uçuşlarla değil, söz verişin yankılı gürültüsüyle ancak, şarkıdan ve dışarı yürüyüşten sonra benim elimi tutarsın ve titreyen sesinle, “Oğul, bir gün gelecek Kurucu öğünecek seninle!”yi söylersin. Ey Suzie Gresham, Ana Gresham, sofu sıraların üzerindeki, kendi buharları yüzünden senin Şeria Nehri’nin sularını göremeyen ateşli genç kadınların bekçisi; sen, kampusun sevdiği fakat anlamadığı kölelik yadigârı, yaşlı, kölelikten gelen ama yine de sıcak, canlı ve her şeye dayanıklı, bu utanç adasında bizim utanmadığımız; sana yönelttim sesimdeki hızı, ey en arka sıradaki ve sendin tören başlasın diye beklerken utançla ve pişmanlıkla düşündüğüm.</i></p>

  <p>Şeref konukları, şişman bir şef garsonun terbiyesiyle hareket eden Dr. Bledsoe’nun arkasından, yüksek, oymalı koltuklarına doğru sessiz sedasız yürüyorlardı platformda. Dr. Bledsoe, konukların bazıları gibi çizgili bir pantolon, pahalı bir fuların süslediği siyah örgü yakalı kırlangıç kuyruğu bir ceket giymişti. Bu gibi vesilelerde giydiği resmi elbiseydi bu onun; ama elbisesi ne kadar şık olursa olsun yine de kendisini alçakgönüllü göstermeyi beceriyordu. Kim bilir neden, pantalonunun dizleri torbalaşmış, ceketi omuzlarından sarkıyordu. Birinin dışında hepsi de beyaz olan konuklara teker teker gülümserken seyrediyordum onu; elini onların kolları üzerine koyarken, sırtlarına dokunurken, uzun boylu, köşeli yüzlü mütevelliye bir şeyler fısıldarken -bunun üzerine o da tanıdık bir edayla koluna dokundu onun- gördüm onu, bir titreme hissettim içimde. Bugün ben de bir beyaz adama dokunmuştum da bunun felaket getirici bir şey olduğunu hissetmiştim; o zaman anladım ki içimizde cezaya uğramadan bir beyaza dokunacak -belki bir berberi ya da dadıyı saymazsak- tanıdığım tek insan oydu. Ve yine anımsadım, beyaz konuklar ne zaman platforma çıksalar o, kuvvetli bir büyü yapıyormuşçasına elini sırtlarına dokunduruyordu onların. Bir Beyaz eh tuttuğunda dişlerinin parladığını görüyordum; sonra, hepsi yerine oturunca, o da sıralanmış koltukların en sonundaki yerine gitti.</p>

  <p>Karşılarında, onlardan yukarda öğrenciler saf saf dizilmişti, gözleri orgun konsolu üzerinde parlayarak başını bir omzuna doğru çevirmiş bekliyordu; Dr. Bledsoe’yu gördüm, gözleri dinleyicilerin üzerinde dolaşıyordu, birden, başını çevirmeden kısa bir işaret verdi. Sanki görünmeyen bir sopayla bir başlama işareti vermişti. Orgcu döndü ve omuzlarını kamburlaştırdı. Yüksek bir ses çağlayanı kaynadı orgdan; yayılan, kalın ve sarıcı, kilisenin duvarlarından dışarı taşan. Orgcu büküldü ve sırasında döndü; ayakları, orgunun havaya uygun fırtınasıyla hiç ilgisiz ritimlerle dans eder gibiydi, uçuyordu altta.</p>

  <p>Ve Dr. Bledsoe, içine kapanmış bir edayla, dudaklarında iyi kalpli bir gülümseme, oturuyordu. Fakat gözleri hızla önce öğrenci sıralarını, sonra öğretmenlere ayrılmış olan bölümü tarıyordu, kısa, kesik kesik bakışları herkese korku götürerek. Çünkü, bu toplantılara herkesin katılmasını emrederdi. Okulun politikasının en açık sözlerle belirtildiği yerdi burası. Benim oturduğum bölümü tararken gözlerinin benim yüzümde bir an durur gibi olduğunu hissettim. Platformdaki konuklara baktım; bizim yukarı dönük gözlerimizle buluşan tetikte bir rahatlıkla oturuyorlardı. Hangisinden benim için Dr. Bledsoe’ya gidip aracılık etmesini isteyebilirdim; ama içlerinde böyle birisinin olmadığını da ta içimden hissetim.</p>

  <p>Yanındaki sıra sıra önemli insana rağmen kendini onlardan küçük gösteren (oysa vücutça en irisiydi onların) alçakgönüllü ve uysal duruşuna rağmen, varlığını çok daha büyük bir etkiyle hissettiriyordu üzerimizde. Koleje nasıl geldiğine dair efsaneyi anımsadım. Okumaya karşı içinde yanan ateşin, eski püskü giysilerini sardığı bir bohçayla iki eyaleti yaya geçmeye ittiği yalınayak bir oğlan. Ve nasıl kendisine, domuzları yemleme işi verildiğini, fakat okulun tarihinde en iyi hayvan yemleyicisi haline geldiğini; Kurucu’nun nasıl etkilendiğini ve onu bürosuna aldığını. Her birimiz onun yıllar süren sıkı bir çalışmadan sonra müdürlüğe yükselişini bilirdik ve her birimiz, kimi zaman, bilgiye olan açlığımızı açıkça göstermek için onun gibi okula yürüyerek gelmiş olmayı, bir el arabasını itmiş olmayı ya da bir kararlılık, bir özveri davranışı göstermiş olmayı arzu etmişizdir. Kampusta herkeste uyandırdığı hayranlığı ve korkuyu anımsadım; zenci basınında, top mermisi gibi patlayan harflerle yazılmış “EĞİTİMCİ” başlığı üstündeki son derece büyük bir güvenle yüzümüze bakan resimleri. Bizim için, bir kolej müdürü olmaktan daha fazla bir şeydi. Bir önderdi, sorunlarımızı bizim üstümüzdekilere, hatta Beyaz Saray’a kadar götüren bir “devlet adamı”ydı; bir zamanlar Başkan’ın kendisini o dolaştırmıştı kampusun içinde. Bizim önderimiz ve bizim büyümüzdü, bağışları yüksek seviyede tutan, burs fonlarını boyuna artıran ve basın yoluyla okulun sesini duyuran. O bizim kendisinden korktuğumuz kömür karası babamızdı.</p>

  <p>Org sesleri durunca, incecik esmer bir kızın modern bir dansözün ayaklarının ucuna basa basa yürüyüşüyle sessizce yerinden kalktığını, koronun daha yukardaki sıraları arasında yükseldiğini ve bir <i>cappela</i> söylemeye başladığını gördüm. Yavaşça başladı, kendi kendine, son derece gizli coşkularının şarkısını söylüyormuş gibi; topluluğa değil, kendi arzusu olmadan kendisine kulak kabartan kimselere seslenen bir sesle. Yavaş yavaş yükseltti sesinin tonunu; ses, zaman zaman sarsarak onu, belli bir ritim içinde sağa sola sallayarak içine girmeye, ona saldırmaya çalışan cisimsiz bir güç oluyormuş gibi görününceye kadar, sanki kendi yaratısının akışkan ağından çok varlığının kaynağı olmuştu.</p>

  <p>Konukların, arkalarına bakmak, beyaz koro elbisesi içinde orgun borularına karşı ayakta duran, gözlerimizin önünde belirgin ama kendini dışarı vermeyen, yücelmiş acıyla dolu, orgun bir parçası haline gelmiş olan dal gibi esmer kızı, müziğin değiştirdiği ince, basit, süssüz yüzü görmek için geriye döndüklerini görüyordum. Sözcükleri değil ancak şarkının hüzünlü, karanlık ve uçup giden havasını anlayabiliyordum. Yurt özlemiyle, pişmanlık ve tövbeyle atıyordu şarkının yüreği ve o yavaş yavaş çökerken yerine, ben şurama bir şey saplanmış gibi oturuyordum yerimde; bir oturma değil, yavaş yavaş bir içe göçüştü onunkisi, son notasının hâlâ kaynayan kabarcıklarını kalbindeki kanın o ince ritmiyle, ya da yukarı dikili iri gözlerini dolduran yaşların arasından sese dikilmiş varlığının mistik toplanışıyla dengeliyor, devam ettiriyordu sanki.</p>

  <p>Alkış yoktu, yalnızca derin bir sessizlik. Beyaz konuklar çok beğenmiş bir edayla gülümsüyorlardı birbirine. Bütün bunlardan ayrılmak zorunda kalmak gibi bir olasılığı, kovulma olasılığını düşünerek oturuyordum yerimde; eve dönüşümü, anamın babamın azarlarını hayal ediyordum. Sahneye, umutsuzluğum içinde çok gerilerden, dıştan bakıyordum şimdi, platformu ve aktörleri bir dürbünün tersinden görüyormuş gibi; yapma bebek gibi ufak şekiller, anlamsız bir dinsel tören içinde kımıldıyordu. Ta yukarda, önümde sıralanmış mısır püskülü gibi ya da yağdan pırıl pırıl kafalarının üzerinde birisi, üzerinde donuk bir ışığın parladığı bir kürsüden bildiriler okuyordu. Bir başka şekil kalktı, bir duaya yol gösterdi. Birisi konuşuyordu. Birden etrafımda herkes, “Götür beni, götür beni benden daha yüksek bir kayaya” ilahisini söylüyordu. Ve ses, can damarı olduğu sahnenin imgesinden daha emredici bir güç taşıyormuş gibi içinde, onun dolaysızlığına, anına çekildim.</p>

  <p>Konuklardan biri konuşmak için yerinden kalktı. Hemen göze çarpacak kadar çirkin bir adamdı; şişman, kısa bir boyun üzerinde sivri bir kafa, yüzüne göre çok iri bir burun ve burnun üzerinde siyah camlı gözlük. Dr. Bledsoe’nun yanında oturuyormuş; ama ben öyle takmıştım ki kafamı müdüre, gerçekten görmemiştim adamı onun yanında. Gözlerim yalnızca beyazlara ve Dr. Bledsoe’ya dikiliydi. Bunun için de adam ayağa kalkıp platformun ortasına doğru yavaş yavaş giderken Dr. Bledsoe’nun bir parçası ayağa kalktı ve öteki parçasını koltukta gülümser durumda bırakarak ileriye doğru yürüdü sandım.</p>

  <p>Karşımızda rahat bir edayla yürüyordu; beyaz yakası kara yüzüyle koyu renk elbisesi arasında bir çizgi gibi parlıyor, başını gövdesinden ayrı tutuyordu; kısa kolları, kara, küçük bir Buda’nınkine benzeyen iri göğsünü kucaklamış. Bir an, iri kafası havada, düşünür gibi durdu; sonra konuşmaya başladı, o kadar yıl sonra okulu ziyaret etmesine izin verildiği için mutlu olduğunu söylerken sesi dolgun ve güçlüydü. Bir Kuzey kentinde vaizlik yaptığı için okulu son kez Kurucu’nun son günlerinde, Dr. Bledsoe’nun “ikinci adam” olduğu günlerde görmüştü. “Çok güzel günlerdi onlar” diye tek perdeden konuşuyordu. “Önemli günler. Büyük işaretlerle dolu günlerdi.”</p>

  <p>Konuşurken parmak uçlarını birbirine değdirerek bir kafes yapıyor, sonra küçük ayaklarını birleştirerek yavaş, ritmik bir hareketle ileri geri sallanıyordu; başparmakları üzerinde, düşecekmiş gibi oluncaya kadar öne eğiliyor, sonra topukları üzerinde geriye doğru yaylanıyordu; siyah camlı gözlüğü üzerine düşen ışıklar, başı vücudundan ayrılmış, yüzüyormuş ve ona yalnızca yakasındaki beyaz bandla bağlıymış gibi gösteriyordu onu. Ve öne doğru eğilirken bir ritim tutturana kadar konuşuyordu.</p>

  <p>Yüreklerimizdeki düşü yeniliyordu:</p>

  <p>“...Kurtuluştan sonra bu kıraç topraklar,” diye makamla başladı. “Bu karanlıklar ve üzüntüler, bilgisizlik ve rezillik toprağı, kardeş elinin kardeşe kalktığı, babanın oğula, oğulun babaya karşı çıktığı; sahibin köle, kölenin sahip karşısına dikildiği; her şeyin kavga ve karanlık olduğu bu yer, bu acılı toprak. Ve bu topraklara alçakgönüllü bir peygamber geldi. Nazareth’in alçakgönüllü marangozu gibi kibirsizdi; bir köle, yalnız anasını tanıyan bir köle oğluydu. Doğuştan köleydi; ama daha başlangıçtan ileri zekâsı ve prensçe kişiliğiyle dikkati çekiyordu; bu kıraç, savaşın yakıp yıktığı toprağın en adi yerinde doğmuştu, ama geçtiği her yere ışık saçıyordu nasılsa. Eminim, hepiniz, onun tehlikelerle dolu geçen çocukluğunu, bebeğin üzerine külü döken ve onun tohumunu kurutan bir deh kuzen tarafından o değerli hayatın neredeyse yok edilmiş olacağını ve bebeciğin nasıl dokuz gün ölüm komasından sonra bir mucizeyle iyileştiğini duymuşsunuzdur. Onun ölüm yatağından kalkmış ya da sanki yeniden doğmuş olduğunu söyleyebilirdiniz.”</p>

  <p>“Ey benim genç arkadaşlarım,” diye bağırdı gülümseyerek, “benim genç arkadaşlarım, gerçekten de güzel bir hikâyedir bu. Eminim, birçok kez dinlemişsinizdir bu hikâyeyi; yaşlı sahiplerinin şüphesini hiç çekmeksizin küçük sahiplerinin zekice sorularıyla ilk öğretimine nasıl başladığını anımsayın; alfabesini nasıl öğrendiğini ve kendi kendine okumayı, sözcüklerin sırlarını çözmeyi öğrettiğini, başlangıç bilgisi olarak büyük hikmetler taşıyan Kutsal Incil’e içgüdüyle yönelişini. Ve nasıl kaçtığını ve o öğrenme yerine dağlardan vadilerden geçerek nasıl ulaştığını ve öğrenim ayrıcalığı için, ya da eski insanların söylediği gibi ‘kafasını kolejin duvarlarına sürte sürte’ öğrenim ayrıcalığı için nasıl inatla, sabah, öğle, akşam demeyip çalıştığını hepiniz bilirsiniz. Parlak kariyerini bilirsiniz, daha o zamandan insanları coşturucu bir hatip olduğunu; sonra okuldan meteliksiz mezun oluşunu ve yıllar sonra bu memlekete dönüşünü, hepiniz bilirsiniz.</p>

  <p>İşte o zaman başlar büyük mücadelesi. Gözünüzün önüne getirin, benim genç arkadaşlarım: Karanlık bulutlar bütün ülkeyi kaplamış, siyah halk, beyaz halk korku ve nefretle dolu, ilerlemek istiyorlar ama biri ötekinden korkuyor. Bütün bölge korkunç bir gerilime yakalanmış. Herkes, sıçrayacağı zamanı bekleyen bir şeytan gibi bu toprakların üzerine çökmüş olan korkuyu ve nefreti dağıtmak, eritmek için ne yapılması gerektiği sorusuyla şaşkın; bilirsiniz onun nasıl gelip, onlara yolu gösterdiğini. Ah, evet, arkadaşlarım. Eminim defalarca ve defalarca duymuşsunuzdur bunu; bu tanrı adamının çalışmalarını, büyük alçakgönüllülüğünü ve bulanmayan görüşünü, bu görüşün bugün sizin yararlandığınız meyvelerini; somut, elle tutulur; kölelik günlerinin kopkoyu karanlığında doğmuş ve bugün artık sizin soluduğunuz havada bile, birbirine karışmış seslerinizin tatlı uyumunda, her birinizin -kölelerin kızları ve kız torunları, oğulları ve oğlan torunları- aydınlık ve her şeyi tamam sınıflarda paylaştığınız bilgide gerçekleşmiş olan düşünü onun. Bu kölenin, bu kara Aristo’nun yavaş yavaş, yumuşak bir sabırla, yalnızca bir insanın değil fakat Tanrı vergisi bir inancın sabrıyla hareket ettiğini anlamalısınız. Her güçlüğün üstesinden gelirken yavaşça hareket edişini anlamalısınız. Sezar’ın hakkını Sezar’a vererek, evet; ama sizin şimdi yararlandığınız nurlu ufku aramaktan bir an bile geri durmaksızın...”</p>

  <p>“Bütün bunlar,” dedi, parmaklarını açıp önüne doğru uzatarak, “bir uçtan bir uca bütün ülkede defalarca anlatıldı, alçakgönüllü ve fakat hızla ayağa kalkmasını bilen bir halkın gözünü açarak. Duymuşsunuzdur bunu ve bu -bu, sonu çok güzel biten gerçek hikâye, bu, tanıtlanmaz zaferin ve alçakgönüllü soyluluğun canlı masalı- dediğim gibi bu özgürleştirdi sizleri. Hatta bu kutsal yere daha bu sömestr gelmiş olanlarınız bile bilir bunu. Ananızdan babanızdan duymuşsunuzdur onun adını; çünkü onları doğru yola çıkaran, büyük bir kaptan gibi onlara yol gösteren o idi; halkını güvenle ve kılına zarar gelmeden kan kızıl denizin dibinden çıkarıp karşı kıyıya geçiren, eski zamanların o büyük yol göstericisi gibi. Ve sizin ana babalarınız bu olağanüstü insanın izinden gitti önyargının kara denizinden karşı kıyıya geçerken, cehalet toprağından güvenle geçerken, korku ve kızgınlık fırtınaları içinde, gerektiğinde ‘BIRAK HALKIMIN YAKASINI’ diye bağıran, fısıldamanın en akıllıca şey olduğu zamanlarda ise aynı şarkıyı kulaktan kulağa fısıldayan insanın peşinden. Ve duydular onu.”</p>

  <p>Sırtımı sert tahta sıraya dayamış, bir uyuşukluk içinde, coşkularım bir dokuma tezgâhındaki gibi onun sözcüklerine ilmik ilmik bağlanmış dinliyordum.</p>

  <p>“Ve anımsayın,” dedi, “o berbat günlerde nasıl zor durumlara katlandığını; düşmanları canına kastetmeye kalkmıştı. Ve bir gezisinde, çopur yüzünden siyah mı, beyaz mı olduğu anlaşılamayan garip bir adamın nasıl önüne çıkıp onu durdurduğunu anımsayın... Kimileri Yunan olduğunu söyler. Kimileri Moğol. Başkaları, bir zenci melezi; daha başkalarıysa Tanrı’nın gönderdiği basit bir beyaz adamdı, der. Kim olursa olsun, ne olursa olsun, biz, doğrudan doğruya yukardan -evet, elbette!- yukardan gönderilen bir haberci olduğu ihtimalini gözden uzak tutmamalıyız ve nasıl birden ortaya çıkarak atını ürküttüğünü ve uyardığını Kurucu’yu. Atını ve arabasını oracıkta yolda bırakıp hemen oradaki bir kulübeye girmesini söylediğini Kurucu’ya, sonra sessizce ortadan kaybolduğunu; öyle sessiz ki, benim genç arkadaşlarım, Kurucu’nun acaba hayal mi gördüm diye kuşkulandığını anımsayın. Ve hep bilirsiniz o büyük adamın akşam karanlığında kente yaklaştıkça içine kuşku düşse de yine kararlı bir şekilde nasıl yoluna devam ettiğini. Kaybolmuştu, ilk tüfek patladığında derin düşüncelere dalmıştı; sonra onu başından yaralayan -ah, Tanrım!-, sersemlemiş ve ölü gibi yere seren o öldürmecesine yaylım ateşi başlamıştı.</p>

  <p>Onlar, onun üzerine eğilmiş o iğrenç işlerini seyredip incelerken nasıl kendine geldiğini ve duymasınlar beceriksizliklerini, Fransızların dediği gibi bir <i>Coup de Grace</i>’la<a class="dipnot2" id="k1" href="../Text/dipnotlar.xhtml#a1"><sup>[1]</sup></a>&nbsp;ortadan kaldırmasınlar diye soluğunu tuttuğunu kendi ağzından dinledim ben. Ha! Ve ben eminim ki, sizler her biriniz onun kaçışını ta içinizde yaşamamışsınızdır onunla birlikte,” dedi sanki doğruca benim yaşarmış gözlerime bakıyor gibi.</p>

  <p>“O uyandığında siz de uyandınız, daha fazla zararları dokunmadan çekip gittiklerine sevindiğinde, siz de gördünüz sevindiniz; o ayağa kalktığında siz de; etrafında dönerlerken bıraktıkları ayak izlerini ve vücudunun düştüğü yerin etrafına saçılmış mermi kovanlarını gözleriyle görürken siz de; evet, kanı, soğuk, toprağa bulanmış ama öldürecek kadar akmamış kanı da. Ve içiniz kuşku dolu, yabancının işaret ettiği kulübeye koştunuz onunla... Hani hatırlarsınız, çocukların kent meydanında alay edip kızdırdıkları o yaşlı, gülünç suratlı, aklı kıt adamı. Ve oydu sizin yaralarınızı saran, Kurucu’nun yaralarıyla birlikte. Onu, yaşlı köleyi, bu konularda -kendi deyişiyle <i>germology</i> ve <i>scabology</i> konularında- Ha, ha! Şaşılacak derecede bilgisi olan onu... Gençlere yaraşır canlılıkta ne usta ellerdi onlar! Saçlarımızı kazıyan, yaralarımızı temizleyen ve ayaklanan güruhun lideri olan adamın evinden çalınmış bezlerle, yaralarımızı güzelce saran oydu çünkü. Ve anımsarsınız, Kurucu’yla, Önder’imizle o kapkara kaçış ustalığı içine derinliğine nasıl daldığınızı; önce, tabii, sanatını köleliğinde öğrenmiş olan deli görünüşlü adamın kılavuzluğunda, onun işaretiyle. Gecenin zifiri karanlığında Kurucu’yla birlikte bir yerde bırakıldınız ve ben biliyorum bunu. Nehrin yatağı boyunca hızla yürüyordunuz sessiz sedasız, sivrisinekler sokarak, baykuşlar arkanızdan kovalayarak, yarasalar fır fır dönerek etrafınızda, kayaların arasında çıngıraklarını çalan yılanlar vızır vızır, çamur ve ateş, karanlık ve iç çekişi... Ertesi gün akşama kadar gizlendiniz on üç kişinin üç küçük odada uyuduğu kulübede, ocağın bacasının içinde durarak karanlık basıncaya kadar, sırtınız o is, kurum ve kül içinde -Ha, ha!-, içinde şuncacık ateş kalmamış ocağa gözlerini dikmiş nineciğin bekçiliğinde. Karanlığın, karalığın içinde duruyordunuz uluyan köpekleriyle geldiklerinde; çıldırmış sandılar onu, nineciği. Ama o biliyordu, biliyordu! Ateşi biliyordu! Ateşi biliyordu! Hiç sönmeksizin yanan ateşi biliyordu o! Tanrı hakkı için biliyordu!”</p>

  <p>Bir kadın sesi, konuşan adamın içimdeki hayalini tamamlıyarak, “Tanrım, doğru!” diye cevap verdi.</p>

  <p>“Ve siz onunla ayrıldınız ordan sabahleyin, pamuk yüklü bir arabanın içinde gizlenerek, koyun postunun tam ortasında, ne olur ne olmaz diye alınmış tüfeğin namlusundan kızgın havayı soluyarak; Tanrı’ya şükür ki, kullanılması gerekmeyen fişekler dizi dizi ve gergin parmakları arasında elinizin. Ve bu köye geldiniz onunla; bir gece bir aristokrat gizledi sizi, ertesi gece hiçbir kin tutmayan bir beyaz demirci; gizliliğin şaşırtıcı zıtlıkları... Kaçarken, evet! Sizleri tanıyanlar ve de tanımayanlar yardım etti size. Çünkü bazıları için onun yüzünü görmek yetiyordu; ötekilerse, siyahlar, beyazlar, bu olmadan bile yardım ettiler. Ama daha çok kendimizdik yardım eden; çünkü siz kendileriydiniz onların ve biz hep kendi kendimize yardım ederiz. Ve böylece, genç kardeşlerim benim, kız ve erkek kardeşlerim, gittiniz onunla, kulübelerde, dışarıda geceleyin ve sabahın erinde bataklıklardan geçerek, tepeleri tırmanarak. Hep kara ellerden kara ellere, arada bir de beyaz ellere geçerek ve bütün eller ta içten duyulan bir şarkıyı yapan sesler gibi Kurucu’nun özgürlüğüne ve de kendi özgürlüğümüze şekil vererek, yaparak onu. Ve sizler, her biriniz, onunla birlikteydiniz. Ah, ne kadar iyi bilirsiniz bunu; çünkü sîzdiniz özgürlüğe kaçan. Ah evet, biliyorsunuz hikâyeyi.”</p>

  <p>Dinlendiğini görüyordum şimdi, kilisenin bir ucundan öbür ucuna gülümseyerek baktığını, kocaman başını bir deniz feneri gibi kilisenin her köşesine çevirerek, ben coşkumu bastırmaya çalışırken sesi hâlâ yankılanarak. İlk kez kederlendiriyordu beni Kuıucu’nun anılışı; kampus kaçıyordu yanımdan sanki, hızla geriye çekilerek, bölük pörçük bir uykuda bir düşün sönüşü, kayboluşu gibi. Yanı başımdaki öğrencinin gözleri şişmişti ağlamaktan, yaş içindeydi; ta içinde bir mücadeleyi sürdürüyormuş gibi sertleşmişti yüz çizgileri. Şişman Adam en ufak bir çaba göstermeksizin bütün dinleyicilerin duygularını sömürüyordu. Kendisiyse kara camlı gözlüğünün gerisine gizlenmiş, yalnızca hareketli çehresi sesindeki acıklılığa göre değişerek, tamamen sakin görünüyordu. Yanımdaki çocuğu dirseğimle dürttüm.</p>

  <p>“Kim bu?” diye fısıldadım.</p>

  <p>Canını sıkmışım gibi neredeyse nefret ederek baktı yüzüme, “Saygıdeğer Homer A. Barbee” dedi. “Şikago’dan.”</p>

  <p>Konuşmacı şimdi kollarını konuştuğu kürsünün üzerine koymuş, Dr. Bledsoe’ya dönmüştü.</p>

  <p>“Güzel hikâyenin başlangıcını işitmiş bulunuyorsunuz arkadaşlarım. Ama bir de acıklı bir sonu var, belki de birçok bakımdan en zengin yanı. Bu şanlı sabah güneşinin batışı.”</p>

  <p>Dr. Bledsoe’ya döndü, “Mukadder bir gündü o; Sayın Dr. Bledsoe, hatırlatmama izin verin, oradaydık çünkü. Ah, evet, benim genç arkadaşlarım,” dedi tekrar bize dönerek, yüzünde hüzünlü, mağrur bir gülümseme. “Onu iyi tanıyordum, seviyordum ve oradaydım.”</p>

  <p>“Bildirisini taşıyıp yaydığı birçok eyaleti birlikte dolaşmıştık. Halk, peygamberi dinlemeye gelmişti, kalabalıklar cevap vermişti çağrısına. Eski günlerin insanları; önlüklü kadınlar ve patiskadan, alaca dokumadan giysili Hubbard analar; iş elbiseleri ve yamalı yün elbiseleriyle adamlar; yassılmış eski hasır şapkalarının ve eğri büğrü olmuş güneş başlıklarının altından bakan allak bullak olmuş şaşkın yüzlerden bir deniz. Öküzlerini, katırlarını önlerine katıp gelmiş olanlar; uzun yolları yaya tepenler. Eylül ayıydı, zamansız bir soğuk vardı. Onların dertli ruhlarına rahatlık ve güven vererek konuşuyordu, gözlerinin önüne bir yıldız dikmişti gökyüzüne ve boyuna dolaşıyorduk bildiriyi götürerek başka kalabalıklara, başka sahnelere.</p>

  <p>Ah, o bitmez tükenmez dolaşma günleri, o gençlik dolu günler, o ilkbahar günleri; bereketli, çiçekli ve gün ışığı dolu, umut dolu günler. Ah, evet, Kurucu’nun yalnızca bu kıraç vadide değil, memleketin dört bucağında bir düşü kurduğu, bir düşü insanların yüreklerine damla damla akıttığı o dile gelmez şanlı günler; bir milletin iskeletini dikerken. Nadaslı tarlaya atılan tohum misali bildirisini yayarken, kendini feda ederken, her iki renk deriden düşmanlarıyla dövüşürken ve bağışlarken onları; ah evet, her iki renk deriden de düşmanı vardı. Ama bildirisinin büyüklüğüyle, kendini adadığı görevle dopdolu içi, ilerleyerek ve tutkusu içinde, belki de fani gururu içinde, doktorunun sözüne aldırmayarak. Gözlerimi kapasam, iğne atsan yere düşmeyecek salonun o yüce havasını görürüm. Kurucu, belagatinin nazik avuçlarında tutuyor bütün dinleyicileri, sarsıyor, yumuşatıyor, öğretiyor; ve ta aşağıda, nar gibi kızarmış kocaman şiş karınlı bir sobanın alevinde kendinden geçmiş yüzler; evet, bildirisinin emredici gerçeğine yakalanmış, büyülenmiş sıralar. Ve şu anda yeniden duyuyorum, sesi güçlü, uzun ve ağır cümlenin sonuna ulaştığında o büyük uğultulu suskunluğu ve dinleyicilerden birinin, apak başlı bir adamın yerinden fırlayarak, ‘Ne yapacağımızı söyleyin bize, efendim! Tanrı aşkına, söyleyin bize! Geçen hafta elimden aldıkları oğul adına söyleyin bize!’ deyişini ve bütün salonda, ‘Söyleyin bize! Söyleyin bize!’ diye yalvaran seslerin yükselişini. Ve Kurucu, birden gözyaşları içinde susmuş.”</p>

  <p>Yaşlı Barbee’nin sesi, platformda ileri atılmak ister gibi, kesik kesik ani hareketler yaparken çın çın ötüyordu salonda. Hikâyenin bir kısmını biliyordum; ama bir yanımla onun kaçınılmaz, hüzünlü sonuna karşı mücadele ederek marazi bir büyülenişle seyrediyordum onları.</p>

  <p>“Ve Kurucu kısa bir süre durur, sonra büyük coşkusu gözlerinden okunarak ileri doğru çıkar. Kollarını havaya kaldırır, cevap vermeye başlar ve sendeler. Herkes sarsılır birden, ortalık karışır. Biz koşar dışarı çıkarırız onu.</p>

  <p>Dinleyiciler dehşet içinde ayağa fırlar. Korku ve telaş içindedir herkes, ağlar, feryad eder. Bir fırtınanın aniden patlayışı gibi Dr. Bledsoe’nun sesinin güçlü, etkili, bir kırbaç gibi şakladığını, bir umut şarkısına başladığını duyana kadar. Ve biz, Kurucu’yu dinlenmesi için bir sıraya yatırırken, Dr. Bledsoe’nun, zamanı o güçlü darbeleriyle o çukur platforma çakan, orada durduran sesini; yalnızca sözleriyle değil, o şahane bas sesinin çıplak gücüyle emredişini duyuyorum -ah, bir şarkıcı değil miydi o, sahi? Bugün de bir şarkıcı değil mi hâlâ?- ve dinleyiciler dururlar, sakinleşirler ve sendeleyen devlerine karşı onunla birlikte şarkı çağırırlar. Kandan ve kemikten yoğrulmuş uzun zenci şarkıları çağırırlar:</p>

  <p>‘UMUT’tur bu!</p>

  <p>Sıkıntı ve acının şarkısını:</p>

  <p>‘İNANÇ’tır bu!</p>

  <p>Alçakgönüllülüğün ve saçmalığın şarkısını:</p>

  <p>‘SABIR’dır bu!</p>

  <p>Bir türlü bitmeyen mücadelenin karanlıklarında:</p>

  <p>‘ZAFER’dir...”</p>

  <p>“Ah!” diye bağırdı Barbee ellerini birbirine çarparak. “Ah! Şarkı üstüne şarkı söyleyerek, ta ki Önder kendine gelinceye kadar!” (şap, şap edişi ellerinin.)</p>

  <p>“Onlara sesleninceye...”</p>

  <p>(Şap!) “Tanrım, Tanrım”</p>

  <p>“Onları inandırıncaya...” (Şap!)</p>

  <p>“Ki...” (Şap!)</p>

  <p>“Bitmek bilmeyen çabalarında yorgun düşmüş olduğuna inandırıncaya kadar...” (Şap!) “Evet, gönderir onları, sevindirerek, teker teker hepsinin elini dostça sıkarak, her birini kendi yoluna gönderir...”</p>

  <p>Barbee’nin yüzünü bir yarım daire şeklinde seyrediyordum; dudakları sımsıkı, yüzü coşkuyla hareketli, avuçları ses çıkarmaksızın birbirine vurarak.</p>

  <p>“Ah, onun o güçlü topraklarını işlediği günler, ürünün tuttuğunu ve boy attığını seyrettiği günler, o gençlik, gün ışığı dolu yaz günleri...”</p>

  <p>Özlem dolu bir iç çekişti Barbee’nin sesi. O, derinden içini çekerken, kilise soluk almıyordu. Sonra, kar gibi beyaz bir mendil çıkardığını, koyu renk gözlüğünü çıkardığını ve gözlerini sildiğini gördüm onun; içine düştüğüm yalnızlığın, yalıtılmışlığın gittikçe artan uzaklığından, onur yerinde oturan insanların büyülenmiş başlarını yavaş yavaş salladıklarını görüyordum. Sonra Barbee’nin yeniden konuşmaya başladı, bu kez bedellinden kurtulmuş ve sanki hiç durmamış, susamamış gibi; sözcükleri, kaynakları bir an için kurumuş olsa da içimizde yankılanarak ritmik akışlarını sürdürmüşler gibi.</p>

  <p>“Ah, evet benim genç arkadaşlarım, ah evet, evet,” diye devam etti büyük bir hüzünle. “İnsanın umutları ortalığı pespembe gösterebilir, yükseklerde uçan bir akbabayı soylu bir kartala ya da dem çeken bir güvercine döndürebilir. Ah, evet! Fakat ben <i>biliyordum</i>” diye bağırdı; irkildim birden. “<i>İçimdeki o büyük, o acılı umuda</i> rağmen o büyük ruhun çökmekte olduğunu, ıssız kışına doğru yaklaştığını <i>biliyordum</i>, biliyordum büyük güneş batıyordu. Çünkü bazen malum olur insana bu gibi şeyler. Ve bu bilişin korkunç ağırlığı altında eziliyordum, onu taşıdığım için kendime lanet ediyordum. Ama Kurucu’nun verdiği coşku öyleydi ki -ah, ah!- biz, o muhteşem sonbahar boyunca kasabadan kasabaya koşup dururken, çok geçmedi unuttum. Ve sonra... ve sonra... ve... sonra...”</p>

  <p>Sesinin bir fısıltı haline gelişini dinliyordum; elleri, bir orkestrayı derin ve son bir <i>diminuendo</i>’ya doğru yönetiyormuş gibi ileriye uzanmış. Sonra yeniden yükseldi sesi, dalga dalga, sanki kuru, heyecansız ve gittikçe hızlanarak:</p>

  <p>“Trenin hareket edişini anımsıyorum; dağların içine doğru dik yokuşa vurduğunda nasıl inliyormuş gibiydi. Hava soğuktu. Don, buzdan şekillerini çizmişti pencerenin kenarlarına. Trenin düdüğü derinden ve yalnızdı, dağın derinliklerinden çıkan bir iç çekişi gibiydi.</p>

  <p>İlerde, ön vagonlardan birinde, hat sorumlusunun emriyle onun için ayrılmış bir yataklıda sarsılarak uzanıyordu Önder’imiz. Ani ve ne olduğu bilinmeyen bir hastalığa yakalanmıştı. Ve içimdeki acıya rağmen biliyordum ki güneş batıyordu artık; gökler gönderiyordu bu haberi çünkü. Tren soluya soluya koşuyor, tekerlekler çelik raylar üzerinde tıkırdıyordu. Buz tutmuş camdan nasıl dışarı baktığımı ve uzakta hayal gibi Kutup Yıldızı’nı gördüğümü ve sonra gökyüzü gözünü kapamış gibi onu kaybettiğimi anımsıyorum. Tren dağın etrafını dolaşıyordu; lokomotif, yana yatmış son vagonlara paralel, her an bizi daha yükseklere çıkarırken, soluk beyaz buharını soluyarak iri, kara bir av köpeği gibi koşturup duruyordu. Uzatmayalım, gökyüzü kapkaraydı, ay yoktu...”</p>

  <p>Giderek uzattığı, “aayy...” sesi kilisenin üzerinde yankılanırken, çenesini, beyaz yakası kaybolana kadar göğsüne düşürdü, kesintisiz dümdüz kara bir şekildi şimdi; soluk aldıkça çıkan hırıltıyı duyuyordum.</p>

  <p>“Sanki gökyüzündeki yıldızlar bile biliyordu bizim yaklaşmakta olan acımızı,” dedi başını tavana doğru kaldırmış, boru gibi, gırtlaktan bir sesle. “Çünkü o büyük -sonsuz- her şeyi kaplayan zifiri karanlığa karşı bir tek, mücevhere benzer bir yıldız belirdi birden ve önce kesik kesik parlayıp söndüğünü, sonra kopup, bir damla gönülsüz gözyaşı gibi kömür karası gecenin yanağından aşağı süzüldüğünü gördüm...”</p>

  <p>Büyük coşkuyla kafasını salladı, “Mmmmmmm” diye inlerken dudakları büzülmüş, sanki o kendisini iyice görüyormuş gibi Dr. Bledsoe’ya dönerek. “Bu mukadder anda... Mmmmm, sizin büyük müdürünüzle oturuyordum... Mmmmmmmm! Biz oturmuş bilim adamlarından bir şey söylemelerini beklerken o derin düşüncelere dalmıştı ve o kayan yıldıza bakıp bana dedi ki,</p>

  <p>‘Barbee, dostum, gördün mü?’</p>

  <p>Ve ben cevap verdim, ‘Evet, Doktor, gördüm.’</p>

  <p>O anda felaketin soğuk elini duyduk boğazlarımızda. Ve doktor Bledsoe’ya, ‘Dua edelim’ dedim. Oracıkta, sağa sola yalpalayan döşemeye diz çöktük; ağzımızdan çıkan sözler duadan çok sessiz ve korkunç bir üzüntünün sesleriydi. İşte o zaman, hızla giden trenin hareketinden sendeleyerek ayaklarımızın üzerinde doğrulunca doktorun bize doğru geldiğini gördük. Ve soluk almaya korkarak bilim adamının bomboş ve anlamsız yüz çizgilerine bakıyorduk, bütün varlığımızla sorarak: Umut mu yoksa felaket mi getiriyorsun bize? İşte o zaman ve orada Önder’imiz son yolculuğuna çıkmak üzere olduğunu haber verdi bize...</p>

  <p>Zalim darbenin indiği ve çaresiz ortada kaldığımız söylendi bize; ama Kurucu hâlâ bizimleydi, hâlâ başımızdaydı. Trendeki bütün insanların içinden onu, şimdi orada sizin önünüzde oturan kimseyi, benim için Tanrı’ya yakın bir insan olan onu çağırıyordu yanına. Ama o, gece yarısı konuşmalarının, görüşmelerinin arkadaşını; savaşlardaki yoldaşını; uzun, yorucu yıllara rağmen zaferde olduğu gibi dimdik savunmada kalmış olan kimseyi istiyordu daha çok.</p>

  <p>Ölgün ışıklarla aydınlanmış karanlık geçidi şimdi bile görebiliyorum ve önümde Dr. Bledsoe’nun sallana sallana gidişini. Kapıda, yataklı vagonun kamarotu ve kondüktör duruyordu; biri kara, biri beyaz iki Güneyli, ikisi de ağlıyor. İkisi de gözyaşı içinde. Ve biz içeri girince bize doğru baktı, iri gözleri kendinden geçmiş ama hâlâ soyluluk ve yüreklilikle alev alev yastığının beyazlığı üzerinde; arkadaşına baktı ve gülümsedi. Eski kavga arkadaşına, sadık savaşçısına, yardımcısına, sıkıntılı ve cesaret kırıcı zamanlarda ruhunu canlı tutmuş olan eski şarkıların o eşsiz söyleyicisine, eski bildik ezgileri söyleyişiyle herkesin kuşkularını ve korkularını yatıştırana sıcak gülümseyişiyle baktı; cahilleri, korkakları ve kuşkuluları, hâlâ kölelik paçavraları içinde yuvarlananları düzene sokan; o, orada, Önder’iniz, fırtınanın çocuklarını sakinleştiren insan. Ve Kurucu, arkadaşına bakarken, o gülümsüyordu. Ve elini dostuna, yoldaşına doğru uzatırken, şimdi benim elimi size uzatışım gibi böyle, ‘Yaklaş, yaklaş’ dedi. Yaklaştı, yatağın yanına kadar, yandan, omzunun üzerinden gelen ışığın altında onun yanına diz çöktü yere. Eli uzandı, yavaşça dokundu ona ve dedi, ‘Artık sen omuzlayacaksın yükü. Yolun geri kalanında sen önderlik edeceksin onlara!’ Ve ah, o trenin çığlığı ve gözyaşlarının dindiremediği o acı!</p>

  <p>Tren dağın zirvesindeyken o bizimle değildi artık. Ve yokuş aşağı kaptırdığında aramızdan ayrılmıştı.</p>

  <p>Tam bir keder treni olmuştu. Dr. Bledsoe, kafası yorgun, yüreği taş gibi oturuyordu orada. Ne yapmalıydı? Önder ölmüştü ve kendisi savaşı yönetirken vurulup düşen generalin atının eğerine oturtulmuş bir süvari gibi birliklerin başına itilmişti birden. Onun ateşli ve yaralı atının üzerine oturtulmuştu. Ah! Ve o büyük, kara, soylu hayvan, savaşın korkunç gürültüsü içinde gözleri çakmak çakmak ve kaybını hissederek gemini zorluyor. Nasıl bir emir vermeli? Omzuna aldığı yükle yurda; telgraf tellerinin daha şimdiden bu kara haberi çektiği, konuştuğu, takırdadığı yere mi dönmeliydi? Dönmeli ve düşen askeri bu soğuk ve yabancı dağdan aşağı, şu vadiden yurda mı götürmeliydi? O sevgili gözler donuklaşmış, körelmiş; güçlü eller hareketsiz; eşsiz ses susmuş; Önder soğumuş, buz gibi geriye dönmek mi? Sıcak vadiye, fani bakışlarıyla artık ışıtamayacağı yeşil topraklara mı dönmeli? Kendisi şimdi dönülmez yolculuğa çıkmış da olsa Önder’in hayalinin izinden mi gitmeliydi?</p>

  <p>Ah, tabii biliyorsunuz hikâyeyi: Ölüyü o yabancı kente nasıl taşıdığını, Önder’i açık tabut içinde uzanırken başında yaptığı konuşmayı, kara haber yayılınca nasıl bütün kentte bir günlük yas ilan edildiğini. Ah, nasıl zengin-yoksul, kara-beyaz, zayıf-güçlü, genç-ihtiyar herkesin son görevlerini yapmaya geldiğini; birçoğu Önder’in değerini ve onunla birlikte neyi kaybettiklerini ancak ölümüyle anlayarak. Ve Dr. Bledsoe’nun, görevini yapmış olarak, arkadaşının başında, basit bir yük vagonunda üzüntülü nöbet görevini nasıl yerine getirdiğini ve istasyonlarda halkın nasıl ona saygılarını sunmaya geldiğini...</p>

  <p>Ağır ağır giden bir tren. Keder dolu bir tren. Ve bütün yol boyunca, dağda ve vadide, çelik rayların kendi sadık yollarını bulabildiği her yerde, insanlar ortak kederleri içinde birleşmiş bir tek kişiydiler ve soğuk çelik raylar gibi kederlerinin içine gömülmüşler, çivilenmişlerdi. Ah, ne hüzünlü bir gidişti o!</p>

  <p>Ondan da hüzünlü bir varış. Benimle birlikte görün, genç arkadaşlarım, benimle birlikte işitin: Onun çalışmalarını paylaşmış olanların ağlamalarını ve dövünmelerini. Güzel Önderleri kendilerine dönüyordu, ölümün taş gibi hareketsizliğinde, buz gibi soğuk. Kendilerinden, capcanlı, insanlığının en olgun haliyle, ateşlerinin ve aydınlıklarının yaratıcısı olarak ayrılmıştı; soğuk, daha şimdiden bronz bir heykel olarak dönüyordu onlara. Ah, o <i>keder, o üzüntü,</i> benim genç arkadaşlarım. Kara halkın kara umutsuzluğu! Yeniden görüyorum onları; buralarda, her tuğlanın, her kuşun, her çimen yaprağının değerli bir anının geriye kalan bir parçası olduğu bu topraklarda dolaşırken ve her anı üzüntülerinin kör çivilerini bağırlarına çakan bir çekiç vuruşu olmuş. Ah, evet, bazıları aranızda şimdi, saçları ağarmış, kendilerini hâlâ onun hayaline adamış, hâlâ çalışıyorlar üzüm bağlarında. Ama o zaman, kara örtülü tabutu arkalarında upuzun yatıyor görünce, köleliğin kara gecesinin bir kez daha üzerlerine çöktüğünü hissettiler -nasıl olur da hatırlamazlardı?- karanlığın o eski, iğrenç kokusunu, eski ölümün pis kokan nefesinden daha kötü kokuyu duydular. Onların o güzel ışığı, kara örtülü bir tabuta kapatılmıştı, onların o haşmetli güneşleri bir bulutun arkasına girmişti.</p>

  <p>Ah, ya o ağlayan boruların kederli sesi! Onları şimdi, kampusun dört köşesine yerleştirilmiş, vurulup düşmüş general için kesik kesik öterken duyabiliyorum; kara haberi, yeniden, her gün yeniden bildirirken, kederli sırlarını, inanamamışlar gibi, ne anlayabiliyor ne de kabul edebiliyorlarmış gibi havanın sessiz uyuşukluğu içinde birbirlerine her gün yeniden söylerlerken; borular, sevdikleri insanın başında ağlayan hafif yürekli kadınlar gibi. Ve halk geldi, eski şarkılar söyleyerek dile gelmez kederlerini dile getirmek için. Kara, kara, kara! Daha kara bir kedere batmış olan zenci halk, tabutun üzerindeki kara bez çırılçıplak yüreklerine asılmış; kederi dile getiren kara halk türkülerini utanmadan söyleyerek, acıyla kıvranarak, yollarda, dönemeçlerde birbirinin üzerinden akarak, yere sarkmış ağaçların altında ağlayıp dövünerek ve ağırdan, mırıltılı sesleri çölde bir rüzgârın uğultusu gibi. Ve en sonunda, bayırda toplandılar, yaşlı gözlerin görebildiği kadar uzakta başları eğik, türkü söyleyerek öylece durdular.</p>

  <p>Sonra sessizlik. Kenarlarında acılı çiçekler açmış ıssız çukur. On iki beyaz eldivenli el, ipekten halatı gergin tutarak bekliyor. O korkunç sessizlik. Son sözler söylenmiştir. Ve de yerine atılan bir tek yaban gülü, yaprakları, isteksizce indirilen tabutun üzerine kar taneleri gibi dağılarak düşer. Sonra toprağa indirilir, eski yorgun toprağa geri verilir, soğuk kara balçığa... hepimizin anası... olan.”</p>

  <p>Barbee susunca sessizlik o kadar büyük oldu ki kampusun ta öbür ucundan, heyecanlı bir nabız gibi gecenin yüreğini attıran elektrik motorlarını duydum. Dinleyicilerin içinden yaşlı bir kadın kederli bir ağıt tutturdu; daha doğmadan bir hıçkırıkla sönen kederli, dile gelmeyen bir şarkı gibi.</p>

  <p>Barbee başını geriye atmış, kolları yanlarına düşüp kalmış, yumrukları, kendisini tutmaya çalışır gibi umutsuzca sıkılmış dikiliyordu. Dr. Bledsoe, yüzünü elleriyle kapamış oturuyordu. Yakınımda biri burnunu çekiyordu. Barbee, sendeler gibi bir adım attı ileriye doğru.</p>

  <p>“Evet, evet” dedi. “Ah, evet. Bu da eşsiz hikâyenin bir parçasıdır. Ama onu bir ölüm diye değil, bir doğum diye düşünün. Koca bir tohum ekilmişti. Büyük yaratıcı dirilmişçesine, meyvesini her mevsim yeniden vermeye devam eden bir tohum. Çünkü bir anlamda o, beden olarak değilse bile, ruh olarak vardı. Ve bir anlamda beden olarak da. Bugünkü Önder’iniz onun canlı temsilcisi, onun fiziksel varlığı olmamış mıydı? Kuşkunuz varsa bunda, etrafınıza bakın. Genç arkadaşlarım, benim sevgili genç arkadaşlarım! Size önderlik edenin nasıl bir insan olduğunu nasıl anlatayım size? Kurucuya verdiği andı nasıl eksiksiz yerine getirdiğini, emaneti ne kadar bilinçli bir şekilde taşıdığını nasıl anlatayım, göstereyim size?</p>

  <p>Önce, okulu bir zamanlar olduğu gibi görmelisiniz. Bugün muhakkak ki büyük bir kuruluş; ama o zamanlar yedi tane bina vardı, şimdi yirmi; o zaman elli şube vardı, şimdi iki yüz; o zaman birkaç yüz öğrenci vardı, şimdi üç bin olduğunuzu söylediler bana. Ve artık lastik tekerleklerin dönmesi için asfalt yollarınız var, o zaman öküz ve katır çiftlerinin, at arabalarının geçeceği çakıl yollar vardı. O kadar zaman sonra, yemyeşil hâzineleri, verimli çiftliği ve mis kokulu kampusu görmek, içinde dolaşmak için büyük kuruma yeniden dönmüş olmaktan yüreğimin nasıl kabardığını size anlatacak söz bulamıyorum. Ah! Ve birçok kasabadan daha geniş bir alana elektrik veren o harika fabrika; hepsi de kara ellerden çıkma. İşte böyle genç arkadaşlarım, Kurucu’nun ışığı hâlâ yanmakta. Önder’iniz, verdiği sözü bin katıyla yerine getirdi. Kendisini yüzüne karşı övüyorum; çünkü o büyük ve soylu bir denemenin ortak mimarıdır. Büyük arkadaşının değerli bir sürdürücüsüdür ve onun büyük, akıllı önderliğinin onu başta gelen devlet adamlarımızdan biri yapması da bir raslantı değildir. Onunki, örnek alınmaya değer bir büyüklüktür. Size söylüyorum, onu örnek alın kendinize. Her biriniz, bugün onun izinden gitmeyi amaç edinin kendinize. Yapılacak büyük işler henüz ilerde. Çünkü biz, genç ama çabuk yükselen bir halkız. Yaratılacak çok efsane var daha. Önder’inizin yükünü omuzlarınıza almaktan korkmayınız ve Kurucu’nun eseri her gün tekrarlanan bir zafer olsun, ırkınızın tarihi, birbiri üzerine eklenen zaferlerin masalı olsun.”</p>

  <p>Barbee, kollarını ileriye, dinleyicilerin üzerine doğru uzatmış duruyordu şimdi. Buda heykelini andıran vücudu bir kaya gibi sert ve hareketsizdi. Kilisenin içinde burun çekişleri duyuluyordu. Sesler hayranlıkla mırıldanıyordu ve ben eskisinden daha çok kayıp hissediyordum kendimi. Yaşlı Barbee, birkaç dakika içinde her şeyi göstermişti bana; şimdi kolejden ayrılmanın, etin kemikten ayrılması gibi bir şey olacağını biliyordum. Şimdi kollarını aşağı indirdiğini ve başı uzaktan gelen bir müziği dinlermiş gibi yukarı kalkık bir halde ağır ağır hareket ederek yerine doğru yöneldiğini görüyordum. Gözlerimi silmek için başımı eğmiştim ki, dinleyicilerden birden bir iç çekişin yükseldiğini duydum.</p>

  <p>Yukarıya kaldırınca başımı, beyaz mütevellilerden ikisinin platforma doğru, Barbee’nin, Dr. Bledsoe’nun ayaklarına takılıp sendelediği yere doğru hızla koştuğunu gördüm. Yaşlı adam öne doğru, elleri ve dizleri üzerinde kayıyordu iki beyaz adam kollarından onu yakaladığında ve ayağa kalktığında adamlardan birinin yere doğru eğilip bir şey aldığını ve onun avcuna koyduğunu gördüm. Ne olduğunu, başını kaldırdığında gördüm ancak. Kısa bir an, bu hareketle, gözlüğünün koyu parıltısı arasında, görmeyen gözlerini kırpıştırdığını gördüm. Homer A. Barbee, kördü.</p>

  <p>Dr. Bledsoe özürler dileyerek onu koltuğuna kadar götürdü. Sonra, yaşlı adam, yüzünde bir gülümsemeyle oturunca yerine Dr. Bledsoe platformun kenarına yürüdü ve kollarını kaldırdı. Ondan çıkan derin, kederli sesi ve ona katılan öğrenci korosunun yükselen kreşendosunu duyunca gözlerimi kapadım. Bu kez daha içten duyuluyordu müzik; konuklar için değil kendileri için söylüyorlardı; bir umut ve bir coşku şarkısı. Binadan dışarı kaçmak istedim; ama cesaret edemedim. Kaskatı ve dimdik oturuyordum, sırtımı sıramın sert arkalığına dayamış, bir çeşit umut gibi ona güvenerek.</p>

  <p>Yaşlı Barbee, suçumu hissettirdiği ve kabul ettirdiği için bana, Dr. Bledsoe’nun yüzüne bakamıyordum artık. Çünkü, isteyerek yapmamış da olsam bu düşün devamını tehlikeye atmış olan herhangi bir hareket bir ihanetti.</p>

  <p>Ondan sonraki konuşmacıyı dinlemedim; gözlerini durmadan bir mendille silen, söylediklerini heyecanlı ve anlamsız bir şekilde tekrarlayan uzun boylu bir beyazdı. Sonra orkestra Dvorjak’ın <i>Yeni Dünya Senfonisi</i>’nden parçalar çaldı ve ben onun hakim teması boyunca anamın ve büyükbabamın en sevdiği dini şarkı olan “Swing Low Sweet Chariot”un yankılandığını duydum kulaklarımda. Bu kadarına dayanamazdım artık; bir sonraki konuşmacı konuşmasına başlamadan, öğretmenlerin ve idareci kadınların kınayan bakışları önünden geçerek dışarıya, geceye fırladım.</p>

  <p>Kurucu’nun ay ışığındaki heykeli üzerine konmuş bir ardıç kuşu, ay ışığının çılgına döndürdüğü kuyruğunu sonsuza kadar öylece diz çökmüş durumda kalacak olan kölenin başının üzerinde sallayarak uzun uzun ötüyordu. Gölgeli araba yoluna doğru çıktım, ötüşünü hâlâ duyuyordum arkamda. Sokak lambaları, kampusun ay ışığıyla aydınlanmış düşü içinde, her ışık kendi gölgeden kafesi içinde sakin, açık parlıyordu.</p>

  <p>Pekâlâ törenin sonuna kadar bekleyebilirdim; çünkü fazla uzaklaşmamıştım ki, bir marş çalmaya başlayan orkestranın bir sönen bir canlanan notalarını duydum; arkasından öğrenciler dışarıya, gecenin içine boşalınca birden seslerin yükselişini... Bir korku duygusuyla idare binasına doğru yöneldim, oraya varınca karanlık kapı içinde durdum. Altımdaki çimenliğe gölgesi düşen sokak lambasının üstünü kaplamış pervaneler gibi heyecanla çırpınıyordu yüreğim. Dr. Bledsoe’yla gerçek konuşmamı yapacaktım şimdi; Barbee’nin konuşması geldi aklıma, kızdım. İyi biliyordum ki, o sözler kafasında daha taptazeyken Dr. Bledsoe benim özrüme pek aldırmazdı. Karanlık kapı içinde durmuş, okuldan kovulursam geleceğimin ne olacağını düşünüyordum. Nereye giderdim, ne yapardım? Memlekete nasıl dönerdim?</p>
</body>
</html>