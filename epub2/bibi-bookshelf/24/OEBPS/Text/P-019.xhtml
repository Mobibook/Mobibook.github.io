<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Dokuz</h3>

  <p class="p1">İlk konferansıma bir heyecan duygusuyla gittim. Konunun, dinleyicilerin ilgisini çekeceği şaşmaz bir şeydi, gerisi bana kalıyordu. Ah, otuz santim daha uzun, elli kilo daha ağır olsaydım, göğsümün üzerinde ONLARIN HEPSİNİ BİLİYORUM BEN yazısı, karşılarında dururdum da onlar, her nasılsa biçime girmiş ve evcilleşmiş ilk Arapoğlu’ymuşum gibi dehşete düşerlerdi benden. Paul Robeson<a class="dipnot2" id="k7" href="../Text/dipnotlar.xhtml#a7"><sup>[7]</sup></a>&nbsp;nasıl rol yapmak zorunda değilse ben de konuşmak zorunda kalmazdım artık; beni görür görmez heyecandan titrerlerdi yalnız.</p>

  <p>Oldukça iyi gitti, onlar kendi coşkularıyla bir başarıya döndürdüler bunu; konferansın sonundaki soru yağmuru ise kafamda hiç kuşku bırakmadı. Benim uçarı heveslerim ve şüphelerimle bile daha önceden kestiremediğim gelişmeler ancak toplantı dağıldıktan sonra oldu. Ben dinleyicilerle vedalaşıyordum o göründüğünde: Yaşama sevinci ve kadın doğurganlığı rolünü bilerek oynuyormuş gibi canlı, cıvıl cıvıl bir kadındı. Dediğine göre, onun sorunu, ideolojimizin bazı cepheleriyle ilgiliymiş.</p>

  <p>“Gerçekten biraz karışık,” diyordu ilgiyle, “ve zamanınızı da almak istemem ama, öyle hissediyorum ki...”</p>

  <p>“Oh, hayır,” dedim ötekilerden ayırıp giriş yerinin yanında kısmen çözülmüş olarak sarkan bir yangın hortumunun yanına doğru götürürken onu. “Rica ederim,” dedim.</p>

  <p>“Ama Kardeş,” dedi, “vakit öyle geç ki, hem siz yorulmuşsunuzdur. Benim sorum bir başka zamana kalabilir...”</p>

  <p>“O <i>kadar</i> yorgun değilim,” dedim. “Ve sizi rahatsız eden bir şey varsa onu çözmek için elimden geleni yapmak görevimdir benim.”</p>

  <p>“Ama oldukça geç,” dedi. “Belki meşgul olmadığınız bir akşam bize gelirsiniz. Daha uzun konuşabiliriz o zaman. Tabii, eğer...”</p>

  <p>“Eğer?”</p>

  <p>“Eğer,” diye gülümsedi, “bu akşam bize uğramaya kandırabilirsem sizi. Şunu da söyleyeyim, güzel bir de kahve yapardım size.”</p>

  <p>“Öyleyse emrinizdeyim,” dedim kapıyı iterek.</p>

  <p>Dairesi kentin daha iyi bölgelerinden birindeydi; koskoca oturma odasına girince şaşkınlığımı saklayamamıştım herhalde.</p>

  <p>“Görebilirsiniz Kardeş.” Kardeş sözcüğüne verdiği sıcaklık rahatsız ediciydi. “Kardeşlik’in tinsel değerleri ilgilendiriyor beni gerçekten. İçinde en küçük bir çabam olmadan ekonomik güvenim ve boş zamanım var. Ama neye yarar, <i>gerçekten</i> o kadar şey bozukken bu dünyada? Demek istiyorum ki tinsel ve coşkusal güven ve adalet yokken?”</p>

  <p>Yüzüme istekle bakarak, paltosunu çıkarıyordu, bir <i>kurtarıcı</i> mı, garip İngilizce’siyle bir Püriten mi, düşünüyordum. Jack Kardeş’in varlıklı üyeleri kendine özgü tanımlamasını anımsayarak; o, bu varlıklı kimselerin, Kardeşlik Örgütü’ne paraca yardım ederek politik bakımdan kurtuluş aradıklarını söylerdi. Bana göre biraz hızlı gidiyordu, ciddi ciddi bakıyordum yüzüne.</p>

  <p>“Bu konuda çok derin düşünmektesiniz, görüyorum,” dedim.</p>

  <p>“Çalışıyorum,” dedi, “ve beni en çok şaşırtan nedir biliyor musunuz? Ama siz rahatınıza bakın ben eşyalarımı kaldırırken.”</p>

  <p>Küçük, hoş, etine dolgun bir kadındı, simsiyah saçlarının arasında belli belirsiz bir beyaz tel; parlak kırmızı bir ev elbisesi içinde yeniden göründüğünde öyle çarpıcıydı ki, irkilmiş diyebileceğim gözlerimi başka yana çevirdim.</p>

  <p>“Ne güzel bir oda burası,” dedim, parlak kiraz rengi mobilyanın üzerinden gerçek boyda bir yağlıboya çıplak resme, pembe bir Renoir’a bakarken. Şurada burada asılı başka tablolar da vardı; geniş duvarlar sıcak doğal renklerle canlı canlı parlıyordu sanki. İnsan ne söyler bütün bunlara, diye düşündüm, bir abanoz ağacı üzerine yerleştirilmiş parlak pirinçten bir soyut balığa bakarken.</p>

  <p>“Beğendiğinize sevindim, Kardeş,” dedi. “Biz de severiz; ama şunu da söyleyeyim, Hubert, bu odanın tadını çıkaracak kadar zaman bulamıyor. Çok meşgul.”</p>

  <p>“Hubert mi?” dedim.</p>

  <p>“Kocam. Ne yazık ki gitmek zorundaydı. Sizinle tanışmaktan çok memnun olurdu; ama boyuna koşturup durur işte. İş, bilirsiniz.”</p>

  <p>Ani bir huzursuzlukla, “Başka türlüsü olmuyor sanırım,” dedim.</p>

  <p>“Evet, öyle,” dedi. “Ama biz Kardeşlik’i ve ideolojisini tartışacağız, değil mi?”</p>

  <p>Sesinde, gülümsemesinde öyle bir şey vardı ki, bana hem rahatlık hem bir heyecan duygusu veriyordu. Yabancılık duyduğum şey yalnızca servetin ve görkemli yaşamın gerisindeki şeyler değil, onunla burada birlikte bulunmak ve gittikçe derinleşen bir konuşmaya dalma ihtimalini sezmemdi; sanki, yakışıksız şekilde görülmez ve göze çarpacak kadar karışık, anlaşılmaz şeyler, inceden dengeli bir uygunluğa ulaşıyordu. Zengin ama insan, diye düşündüm, rahat ellerinin yumuşak hareketlerini seyrederken.</p>

  <p>“Hareketin birçok cepheleri vardır,” dedim. “Yalnız, nereden başlayalım? Belki de benim gücümün dışında bir şey bu.”</p>

  <p>“Oh, o kadar derin bir şey değil,” dedi. “Eminim benim küçük ideolojik yanlışlarımı, eksiklerimi düzeltirsiniz. Ama şuraya, divana oturun, Kardeş; daha rahattır.”</p>

  <p>Oturdum, bir kapıya doğru gitti; elbisesinin kuyruğu, bir Şark halısı üzerinde iç gıcıklayıcı bir şekilde sürünüyordu arkasından. Sonra geri döndü ve gülümsedi.</p>

  <p>“Belki de kahve yerine şarap ya da süt isterdiniz?”</p>

  <p>“Teşekkür ederim, şarap,” dedim, süt fikrini garip şekilde yavan bularak. Hiç de bunu beklemiyordum, diye düşündüm. Üzerinde iki bardak ve bir şişe olan tepsiyle döndü, önümüzdeki alçak bir sehpaya koydu tepsiyi; şarabın ahenkle bardakların içine dökülüşünü duyabiliyordum, bir tanesini önüme koydu.</p>

  <p>Gülümseyen gözleriyle bardağını kaldırarak, “Bu hareket için,” dedi.</p>

  <p>“Hareket için,” dedim.</p>

  <p>“Ve Kardeşlik için.”</p>

  <p>“Ve Kardeşlik için.”</p>

  <p>“Çok güzel bu,” dedim. Gözlerini hemen hemen kapatmış gibiydi, çenesini yukarıya, bana doğru kaldırmıştı. “Ama ideolojimizin hangi yönünü tartışacağız?”</p>

  <p>“Hepsini,” dedi, “onun bütününü kucaklamak istiyorum. Hayat onsuz öyle korkunç boş ve karışık ki. İçtenlikte inanıyorum ki, yalnızca Kardeşlik hayatı yeniden yaşanır hale getirebilme umudunu verir insana. Oh, biliyorum, hemen kavranamayacak kadar geniş bir felsefe o; buna rağmen o kadar hayati ve canlı ki, insan hiç olmazsa anlamak için çaba göstermek istiyor. Aynı düşüncede değil misiniz siz?”</p>

  <p>“Tabii, evet,” dedim. “<i>Benim</i> bilebildiğim en anlamlı şey.”</p>

  <p>“Oh, ne kadar sevindim benimle aynı düşüncede olduğunuza. Sanırım bunun için, sizin konuşmanızı duyunca heyecandan titriyorum; hareketin canlı nabız atışlarını duyuruyorsunuz, nasıl ediyorsanız. Gerçekten şaşırtıcı bir şey. Bana öyle bir güven hissi veriyorsunuz ki; ama...” Garip, anlaşılmaz bir gülümsemeyle kendi sözünü kesti. “İtiraf edeyim ki korkutuyorsunuz da beni.”</p>

  <p>“Korku mu? Herhalde ciddi söylemiyorsunuz,” dedim.</p>

  <p>“Gerçekten,” diye tekrarladı, ben gülerken. “O kadar güçlü, o kadar... o kadar <i>ilkel!</i>”</p>

  <p>Odanın içindeki havanın bir kısmının odadan kaçtığını, odanın tuhaf bir sessizliğe gömüldüğünü hissettim. “İlkel demek istemiyorsunuz, değil mi?” dedim.</p>

  <p>“Evet, <i>ilkel</i>; hiç kimse söylemedi mi size, Kardeş, sesinizde zaman zaman tamtam vuruşlarının duyulduğunu?”</p>

  <p>“Tanrım,” diye güldüm, “ben de derin düşüncelerin vuruşları hissediliyor sanırdım.”</p>

  <p>“Elbette, haklısınız,” dedi. “Gerçekten ilkel demek istemiyorum. <i>Güçlü,</i> kuvvetli demek istiyor olmalıyım. İnsanın kafasını olduğu kadar coşkularını da yakalayıveriyor. Ne isterseniz onu deyin siz, öyle çıplak bir güç var ki onda, doğruca içine işliyor insanın. Böylesine bir canlılığı düşünürken bile titriyorum.”</p>

  <p>Yüzüne baktım, o kadar yakındı ki, artık o münasebetsiz beyaz teli değil bir tek koyu siyah saç görebiliyordum. “Evet,” dedim, “coşku var sesimde; ama o coşkuyu ortaya çıkaran, sorunlara bilimsel yaklaşmamızdır gerçekte. Jack Kardeş’in söylediği gibi, Örgüt olmasa bizler bir hiçiz. Ve yalnızca ortaya çıkarılmaz coşku, yöneltilir, bir kanala sokulur; etkili oluşumuzun gerçek kaynağı budur. Neyse, bu nefis şarap coşkuyu çıkarabiliyor ortaya; ama bir şeyi düzenleyebileceğini sanmam doğrusu.”</p>

  <p>İncelikle öne doğru eğildi, kolu divanın arkalığında. “Evet, sizse her ikisini de yapabiliyorsunuz konuşmalarınızda. İnsan hemen karşılık vermek <i>zorunda kalıyor,</i> söylediğiniz şeyin kavramını açıkça kavramasa bile. Ne söylediğinizi biliyorum yalnız ve böylesi çok daha ilham verici oluyor.”</p>

  <p>“Doğrusunu isterseniz, onlar benden etkilendiği kadar ben de dinleyicilerden etkileniyorum. Dinleyicilerin ilgisi yardım eder bana, görevimi en iyi şekilde yapmam için.”</p>

  <p>“Önemli bir yan daha var,” dedi. “Beni çok ilgilendiren bir şey. Kadınlara kendilerini ifade etmeleri için tam bir fırsat veriyor, çok önemlidir bu, Kardeş. Sanki her gün 366. günmüş<a class="dipnot2" id="k8" href="../Text/dipnotlar.xhtml#a8"><sup>[8]</sup></a>&nbsp;gibi; ki böyle olması da gerek. Kadınlar mutlaka erkekler kadar özgür olabilmelidirler.”</p>

  <p>Ve ben gerçekten özgür olsaydım, diye düşündüm bardağımı kaldırırken, çıkıp giderdim buradan.</p>

  <p>“Bu akşam her zamankinden iyiydiniz. Kadının harekette bir şampiyon olması zamanıdır artık. Bu akşama kadar sizi hep azınlık sorunları üzerinde konuşurken dinlemiştim.”</p>

  <p>“Bu yeni bir görev,” dedim. “Fakat bundan sonra en çok ilgilendiğimiz konulardan biri de Kadın Sorunu olacaktır.”</p>

  <p>“Bu çok güzel, zamanı da. Bir şey, kadınlara hayata sımsıkı bağlanma fırsatını vermeli. Lütfen, devam edin, fikirlerinizi söyleyin bana,” dedi, ileriye doğru yanaşarak, eli hafifçe kolumda.</p>

  <p>Ve ben, konuş denince, devam ettim konuşmaya kendi coşkumla ve şarabın sıcaklığıyla başımı almış gidiyordum. Ve kendisine dair bir soru sormak için döndüğümde burnumun ucuna kadar eğildiğini, gözlerinin yüzümde olduğunu fark ettim.</p>

  <p>“Devam edin, lütfen devam edin,” dediğini işittim. “O kadar güzel açıklıyorsunuz ki. Lütfen.”</p>

  <p>Birbirimize doğru sürüklenirken gözkapaklarının pervane kanatları gibi hızlı çarpışının, dudaklarının yumuşaklığı haline geldiğini görüyordum. Bir düşünce ya da bir kavram yoktu bunda, tertemiz, incecik bir sıcaklık vardı; sonra bir zil çaldı ve silkindim, ayağa fırladım, o da benimle kalkarken zilin bir daha çaldığını işittim. Kırmızı elbise kat kat, halının üzerine düşüyor ve o, “Her şeyi o kadar güzel canlandırıyorsunuz ki,” diyor, zil tekrar çalıyor. Kımıldamaya, apartmandan dışarı çıkmaya çalışıyorum, şapkamı arıyorum, öfke dolduruyor içimi, düşünüyorum “Deli mi bu kadın?” diye. “Duymuyor mu zili?”, mantıksızca hareket ediyormuşum gibi şaşkın dururken önümde. Ve şimdi birden kolumu kuvvetle sıkıyor ve “Bu taraftan, şurası,” diyor, zil çalıp dururken neredeyse sürüklüyor beni, kapıdan geçiyoruz, kısa bir holden bir yatak odasına; gülümseyerek yüzüme bakıyor, ne düşündüğümü anlamaya çalışıyor, “Benim odam burası,” diyor, bense kaba bir güvensizlikle bakıyorum ona.</p>

  <p>“Sizin mi? <i>Sizin</i> mi? Ama zil?”</p>

  <p>“Aldırma,” diye inliyor, gözlerimin içine bakarak.</p>

  <p>“Ama mantıklı olun,” diyorum onu kenara iterek. “Ya şu kapı?”</p>

  <p>“Oh, tabii, telefonu diyorsun, değil mi, sevgilim?”</p>

  <p>“Ya seninki, kocan?”</p>

  <p>“Şikago’da.”</p>

  <p>“Ama gelmez mi?”</p>

  <p>“Hayır, sevgilim, gelmeyecek.”</p>

  <p>“Ya gelirse!”</p>

  <p>“Ama, Kardeş, sevgilim, konuştum ben onunla, biliyorum.”</p>

  <p>“Ne yaptın? Nasıl bir oyun bu?”</p>

  <p>“Oh, zavallı sevgilim! Oyun moyun değil, gerçekten. Korkacak hiçbir şey yok, yalnızız. Şikago’da o, kaybolmuş gençliğini arıyordur muhakkak,” diyor ve kendini tutamayıp gülmeye başlıyor; kendisi de şaşıyor buna. “İnsanın ruhunu yükseltici şeylerle, özgürlük, zorunluluk, kadın hakları falan filan gibi şeylerle hiç ilgisi yoktur onun. Bilirsin, sınıfımızın hastalığı Kardeş, sevgilim.”</p>

  <p>Odaya doğru bir adım attım; solumda bir başka kapı daha vardı, krom ve fayans pırıltıları gördüm aradan.</p>

  <p>“Kardeşlik, sevgilim,” dedi, küçük elleriyle pazularımı yakalayarak. “Öğret bana, konuş bana. Kardeşlik’in güzel ideolojisini öğret bana.” Ve ben hem ezmek, parçalamak istiyordum onu, hem de onun yanında kalmak; ama ikisini de yapamayacağımı biliyordum. Beni mahvetmeye mi çalışıyordu, bir tuzak mıydı bu, elinde fotoğraf makineleri ve demir çubuklarla kapının dışında bekleyen, hareketin gizli bir düşmanı tarafından hazırlanmış bir tuzak mıydı?</p>

  <p>“Telefona cevap vermelisin,” dedim zorlama bir sakinlikle, ellerimin ona dokunmasını önlemeye çalışarak; çünkü bir dokunsaydım ona...</p>

  <p>“Ama devam edeceksin?” dedi.</p>

  <p>Başımı salladım; bir söz söylemeksizin geri döndüğünü, üzerinde geniş oval bir ayna olan bir tuvalet masasına gittiğini, fildişi renkli bir telefonu kaldırdığını gördüm. Ve o anda aynaya düşen hayalde, onun aceleci haliyle koskoca beyaz yatak arasında dikilip duran kendimi gördüm; gerilmiş, sarkmış kravatımla, suçlu bir duruşla yakalamıştım kendimi. Yatağın arkasında, denizin kabarışı gibi hayallerimizi ileri geri atıp duran, zamanı, yeri ve durumu delicesine çoğaltıp duran bir başka ayna. Bana dönüp, neredeyse fısıltıyla, <i>özür dilerim,</i> sonra telefona sabırsızca, “Evet benim,” derken görüşüm bir açılıyor, bir bulanıyordu, sanki öfkeli bir körük çalışıyormuş gibi; sonra yine bana dönüyor, telefonun ahizesini eliyle örterken gülümseyerek, “Kardeşimmiş, bir saniye almaz,” diyor. Hanımının sırtını yıkamaya banyoya çağrılan erkek uşakların, efendilerinin karılarını paylaşan şoförlerin, Reno’ya giden zengin karıların özel kompartımanlarına çağrılan yataklı vagon görevlilerinin unutulmuş hikâyeleriyle fır fır dönüyor başım, düşünüyorum. Ama hareket bu, Kardeşlik bu. Ve şimdi gülümsüyor, “Evet, Gwen, canım. Evet,” diyor, boş eli saçını düzeltecekmiş gibi kalkar ve ani bir hareketle kırmızı elbisesi bir tül gibi kayarken aşağıya. Ve soluğum kesiliyor benim, cömert kıvrımlarıyla küçücük çıplak vücudun aynadaki incecik ve sımsıkı hayalini görünce. Kısacık bir düş anı, sonra birden gerçeğe dönüş ve parlak kırmızı giysinin üzerinde, gülümseyerek bakan şeytani gözlerini görüyorum yalnızca.</p>

  <p>Kızgınlık ve yakıcı bir heyecan arasında paramparça kapıya yöneliyorum, telefonun kapanış sesini duyuyorum yanından geçerken ve bana sarılarak kıvrılışını hissediyorum onun ve kaybediyorum kendimi, ideoloji ile biyoloji, görev ve arzu arasındaki çatışma çözülmez bir biçimde karışıyor birbirine. Kırsınlar kapıyı isterlerse, gelsin, kim gelirse gelsin, diye düşünerek yanaşıyorum ona.</p>

  <div class="m1"></div>

  <p>Uyanık mıyım, düş mü görüyorum bilemedim birden. Ölüm sessizliği vardı ortalıkta; ama bir gürültü duymuştum, iyi biliyordum, odanın öbür ucundan gelmişti, hafif iç çekişleriyle uzanıyordu yanımda o. Acayip bir şey. Bin bir türlü şey dönüyordu kafamda. Bir ormandan bir boğa sürmüş çıkarmıştı beni. Bir tepeye doğru koşuyordum; tepe boyuna yükseliyordu. Aynı sesi işittim yine, baktım; holün loş ışığında dikildiği yerden ne ilgi ne de şaşkınlık duyarak bakıp duruyordu yüzüme bir adam. Yüzü anlamsız, bomboş, gözlerini dikmiş bana. Sonra yanımda kıpırdandığını duydum kadının.</p>

  <p>“Oh, merhaba, canım,” dedi, sesi uzaklardan geliyordu. “Çok erken döndün?”</p>

  <p>“Evet,” dedi adam, “erken uyandır beni, yapacak çok işim var.”</p>

  <p>“Unutmam, canım,” dedi uykulu uykulu. “İyi uykular...”</p>

  <p>“İyi geceler, size de,” dedi kısa, kupkuru bir gülüşle.</p>

  <p>Kapı kapandı, orada karanlıkta bir süre uzandım, soluk soluğa. Acayipti. Uzandım, vücuduna dokundum. Cevap yok. Üzerine eğildim, sıcak ve temiz soluğunun esintisini yüzümde duyarak. O kadar tehlikeden sonra çok geç varılmış ve şimdi bir daha dönmemek üzere kaybolacak değerli bir şeyin, tatlı bir acının heyecanını tadarak uzatmak istiyordum bu anı. Ama sanki hiç uyanmamış gibiydi o; sanki uyandırırsam şimdi, bağıracak, çığlık atacak gibi geliyordu bana. Aceleyle yataktan kaydım, elbiselerimi bulmaya çalışırken gözlerimi biraz önce ışığın geldiği o karanlık yerden ayırmamaya çalışıyordum. Oraya buraya çarpa çarpa bir sandalye buldum, boş bir sandalye. Elbiselerim neredeydi? Ne budalalık! Ne diye sokmuştum kendimi böyle bir duruma? Çıplak çıplak etrafımı yoklaya yoklaya karanlığın içinde elbiselerimin olduğu sandalyeyi buldum, aceleyle giyindim ve yavaşça kaydım dışarı, yalnız holden gelen loş ışığa bakmak için kapıda durarak bir an. Sessiz, gülümsemesiz uyuyordu, düşte bir güzel kadın, simsiyah başının üzerine atılmış fildişi bir kol. Kapıyı kapayıp holden aşağı giderken, adamın, adamların, kalabalıkların beni durdurmak için önüme çıkmasını bekleyerek küt küt atıyordu yüreğim. Sonra merdivenlere geldim.</p>

  <p>Binada çık yoktu. Giriş yerinde kapıcı kestiriyordu; kolalı önlüğü, soluk alıp verdikçe çenesinin altında bükülüyor, beyaz başı çıplak. Terden sırılsıklam, adamı gerçekten gördüm mü, yoksa düşledim mi hâlâ kesin olarak bilemeyerek ulaştım caddeye; o beni görmeden ben onu görmüş olabilir miydim? Ya da beni görmüş de çok incelmiş, çürümüş, fazla uygarlaşmış olduğu için sesini çıkarmamış olabilir miydi? Her adımda içimdeki korku daha da büyüyerek hızla yürüyordum caddeden aşağı. Niçin bir şey söylememişti, tanımamıştı beni, küfretmemişti? Saldırmamıştı üzerime? Ya da hiç olmazsa karısına sövüp saymamıştı? Ya böyle bir baskıya nasıl bir tepki göstereceğimi öğrenmek için bir deneme idiyse bu? Öyleydi, tabii öyleydi, düşmanlarımızın bize vahşice saldıracağı bir noktaydı bu. Ecel terleri dökerek yürüyordum. Ne diye karıştırırlar karılarını her şeye? Dünyada değiştirmek istediğimiz her şeyle aramıza bir kadın koyuyorlardı: Sosyal, politik ya da ekonomik yoldan. Ne diye, lanet olsun, ne diye sanki sınıf mücadelesini kıç mücadelesiyle bozmakta direniyorlardı, hem bizi hem kendilerini, bütün insani nedenleri alçaltarak?</p>

  <p>Ertesi gün hep iğne üstünde oturur gibi planın açıklanmasını bekleyerek bitkin durumdaydım. Şimdi artık adamın kapı eşiğinde olduğundan emindim; elinde çanta olan bir adamdı, içeri bakmış ve beni gördüğüne dair kesin bir belirti göstermemişti. Kayıtsız bir koca edasıyla konuşan fakat bana Kardeşlik Örgütü’nden önemli bir kişiyi hatırlatır gibi olan bir adam: O derece tanış birisi ki onu tanıyamayışım deli ediyordu beni. İşim, dokunulmamış duruyordu önümde. Her telefon sesi korkuyla dolduruyordu içimi. Tarp’ın bilek zinciriyle oynuyordum.</p>

  <p>Saat dörde kadar telefon etmezlerse kurtuldum demektir, dedim kendi kendime. Ama hâlâ bir işaret yoktu. Hatta bir toplantı çağrısı bile. Nihayet ben çevirdim onun numarasını, sesini duydum, mutlu, neşeli ve ihtiyatlı; ama ne geceden ne adamdan bir tek söz yok. Ve sesini bu kadar sakin ve neşeli duyunca konuyu bir türlü açamayacak kadar şaşırmıştım. Belki de çok incelmiş ve uygarlaşmış yolu buydu bunun? Belki kocası da oradaydı ve anlayış sahibi kimselerdi, kadına her türlü hakkı tanıyorlardı.</p>

  <p>Tartışmayı daha da ilerletmek için dönecek miyim, bilmek istiyordu.</p>

  <p>“Evet, elbette,” dedim.</p>

  <p>“Oh, Kardeş,” dedi.</p>

  <p>Denendiğim ve kaybettiğim düşüncesini bir türlü atamayarak kafamdan, sevineyim mi, üzüleyim mi bilemeden telefonu kapadım. Ertesi hafta durumu bir türlü çözemeden geçti, hatta daha da karıştı kafam; çünkü nereye ayak bastığımı kesin olarak bilemiyordum. Jack Kardeş’le ve ötekilerle ilişkilerimde herhangi bir değişiklik oldu mu, olmadı mı diye araştırdım ama onlar da hiçbir belirti göstermediler. Göstermiş olsalardı bile kesin anlamını bilemezdim bunun; çünkü daha önceki suçlamalarla ilgili olabilirdi bu. Suçlulukla suçsuzluk arasında kapana kısılmıştım; öyle ki, ikisi de aynı görünüyordu şimdi. Sinirlerim devamlı gergin bir haldeydi; yüzüme sert, hiçbir şey belli etmeyen bir ifade gelmişti, Jack Kardeş’in ve ötekilerin yüzlerine benzemeye başlamıştı. Sonra biraz rahatladım; yapılacak işler vardı ve bekleme oyununu oynamaya devam edecektim. Suçuma ve ikircikli halime rağmen yapayalnız suçlu bir kara Kardeş olduğumu unutmayı, bir oda dolusu beyazın içine kendinden emin, uzun adımlarla girmeyi öğrendim. Çene yukarda, çok yaygın olmayan bir gülümseme; el sert, sıcak bir sıkış için boylu boyunca ileri uzatılmış. Bütün bunlarla birlikte, herkese hoş görünmek için bir gurur ve yere kadar eğilme alçakgönüllülüğü karışımı. Kendimi konferanslara verdim, kadın haklarını savunuyor, destekliyordum; kızlar etrafımda dolanıp durdukları halde biyolojik şeylerle ideolojik şeyleri dikkatle birbirinden ayrı tutmaya çalışıyordum. Kolay olmuyordu bu; çünkü bütün Kız Kardeşler ideolojik olan şeyin hayatta gerçekten ilgiye değer şeyler için gereksiz bir örtüden başka bir şey olmadığı konusunda anlaşmış (ve benim de bunu kabul ettiğimi düşünüyorlarmış) gibiydiler.</p>

  <p>Kentteki dinleyicilerin çoğunun, ne zaman ortada görünsem biraz da o güne kadar bilmedikleri, duymadıkları bir şey bekler gibi olduklarını fark ettim. Onların önüne daha ilk çıktığım anda sezebilmiştim bunu, <i>söyleyebileceğim</i> şeylerle de pek ilgisi yoktu bunun. Çünkü daha önlerine çıkar çıkmaz ve onlar bana gözlerini çevirir çevirmez, garip bir boşalmaya, rahatlığa girer gibi oluyorlardı; gülmekten, ağlamaktan ya da herhangi bir belli, apaçık duygudan dolayı değil. Anlayamadım bunu. Ve suçum büyüyordu. Bir defasında bir konunun ortasında, önümdeki yüzler denizine baktım ve düşündüm; Biliyorlar mı? Öyle mi? Ve neredeyse berbat oluyordu konferansım. Ama bir şeyi iyi biliyordum artık; kendilerini hikâyeler anlatarak eğlendiren öteki kara Kardeşler’e karşı davranışları aynı değildi, onlar daha ağızlarını bile açmadan gülmeye başlarlardı. Hayır, başka bir şeydi bu. Bir çeşit umma, bir bekleyiş hali, kendilerini haklı çıkarmaya benzer bir şeyi dileyiş, sanki benden, herhangi bir başka konuşmacıdan, ya da eğlendiriciden daha fazla bir şey olmamı bekliyorlarmış gibi. Benim kendi anlayışımın ötesinde, dışında bir şey oluyormuş gibiydi. En anlamlı, en etkileyici sözlerimden daha açık, daha büyüleyici bir dilsiz oyunu oynuyordum. Buna eşlik ediyordum ama eşikteki adamın sırrını nasıl çözemediysem, bunu da öyle anlayamıyor, kavrayamıyordum. Belki de, diyordum kendi kendime, sesindedir bu. Sesinde ve sende Kardeşlik’e olan inançlarının canlı bir kanıtını görme arzularında ve kafaca rahatlamak için artık düşünmüyordum onu.</p>

  <p>Son bir gece, yeni bir seri konferans için notlarımı hazırlarken uyuya kalmıştım ki, bir telefonla karargâhta ivedi bir toplantıya çağrıldım. Bir kadın mı kaydıracaktı ayağımı! Ne söyleyecektim onlara, onun ne kadar dayanılmaz birisi olduğunu, benim de bir insan olduğumu mu? Ne ilgisi vardı bunun sorumlulukla, Kardeşlik’i yayma işiyle?</p>

  <p>Gitmekten başka çare yoktu; geç vardım oraya. Bunaltıcı derecede sıcaktı oda; üç küçük vantilatör ağır havayı serinletmeye çalışıyordu. Kısa kollu gömlekli Kardeşler, üstünde dışı terlemiş bir sürahi buzlu suyun bulunduğu, çizik içinde bir masanın etrafında oturuyorlardı.</p>

  <p>“Kardeşler, özür dilerim, geç kaldım,” dedim. “Yarınki konferansla ilgili son bir iki ufak iş vardı da.”</p>

  <p>“Bilseydin daha fazla ağrıtmamış olurdun başını, Komite’ye de zaman kaybettirmemiş olurdun,” dedi Jack Kardeş.</p>

  <p>“Ne demek istediğinizi anlamıyorum,” dedim birden alevlenerek.</p>

  <p>“Bundan sonra Kadın Sorunu’yla ilgilenmeyeceksin demek istiyor. Bitti o iş artık,” dedi Tobitt Kardeş. Bir saldırıya karşı hazırdım; ama daha ben cevap vermeye kalmadan Jack Kardeş ürkütücü bir soruyla ilk ateşi açtı yüzüme.</p>

  <p>“Tod Clifton Kardeş’e ne oldu?”</p>

  <p>“Clifton Kardeş mi? Haftalardır görmedim onu. Merkezde çok meşguldüm ben. Ne olmuş?”</p>

  <p>“Ortadan kayboldu,” dedi Jack Kardeş, “<i>ortadan kayboldu</i>! Gereksiz sorularla vakit geçirme. Bunun için çağrılmadın buraya.”</p>

  <p>“Ama ne zaman öğrendiniz bunu?”</p>

  <p>Jack Kardeş masaya vurdu. “Bildiğimiz tek şey gittiği. Biz işimize bakalım şimdi. Sen, Kardeş, derhal Harlem’e döneceksin. Bir bunalımla karşı karşıyayız burada; çünkü Clifton Kardeş yalnızca kaybolmadı, görevini de yapamadı. Öte yandan, Kışkırtıcı Ras ve onun ırkçı haydut tayfası bundan yararlanıyor ve kışkırtmalarını gittikçe artırıyorlar. Tekrar oraya döneceksin ve topluluktaki eski gücümüzü yeniden kazanmak için önlemler alacaksın. İstediğin destek sana verilecek; yarın sana bildirilecek bir strateji toplantısı için bize verilmek üzere bir rapor hazırlayacaksın. Ve lütfen,” tokmağıyla kuvvetlendirerek sözünü, “geç kalma!”</p>

  <p>Benim şahsi sorunlarımdan hiçbiri tartışılmadığı için öyle rahatlamıştım ki, polisin bu kayboluştan haberdar edilip edilmediğini bile sormak aklıma gelmedi. İşin içinde bir bit yeniği vardı; çünkü Clifton ortadan kaybolmayacak kadar sorumluluk sahibi bir kişiydi, kaybolmakla eline geçecek hiçbir şey yoktu. Kışkırtıcı Ras’la bir ilişkisi var mıydı işin? Ama olamaz gibi geliyordu bu; Harlem en güçlü olduğumuz yerlerden biriydi, daha bir ay önce, ben öteki göreve aktarıldığımda Ras bize saldıracak olsa, caddede kuyruğuna teneke bağlayıp kovarlardı. Komiteyi kızdıracağımı bilmesem Clifton’la ve bütün Harlem üyeleriyle ilişkilerimi daha sıkı yürütürdüm bu süre içinde. Şimdi aniden derin bir uykudan uyanmış gibiydim.</p>
</body>
</html>