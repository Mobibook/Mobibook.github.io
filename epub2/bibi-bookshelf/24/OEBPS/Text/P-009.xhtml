<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Dokuz</h3>

  <p class="p1">Dışarıya çıktığımda açık, parlak bir gündü; güneş gözlerimi yakıyordu. Yalnız, mavi sabah göğünde kar gibi bembeyaz, küçük bir iki parça bulut yükseklerde asılı duruyordu; bir kadın sabah sabah çamaşır asıyordu bir çatıda. Yürümek hoşuma gidiyordu. Bir güven duygusu kaplıyordu içimi. Aşağıda, adanın bir ucunda gökdelenler, ince, pastel bir pus içinde upuzun ve gizemli yükseliyordu. Bir süt kamyonu geçti. Okulu düşündüm. Şimdi kampusta ne yapıyorlardı? Damızlık koca boğanın böğürtüsü yatakhanelerde kızları uyandırmış mıdır bu sabah da, ben oradayken olduğu gibi; çanların ve boruların ve günün ilk işlerinin sesleri üzerinde açık ve tok? Anılarla yüreklenmiş bir halde hızlandım, birden bugün tam günü olduğuna dair kesin bir duyguya kapıldım. Bir şeyler olacaktı. İçindeki mektubu düşünerek el çantama hafifçe vurdum. Sonuncusu birinci olmuştu; iyi bir belirtiydi bu.</p>

  <p>İlerde, kaldırımın kenarında, tomar tomar mavi proje kağıtlarıyla tıka basa yüklü el arabasını iten bir adam gördüm; çın çın öten berrak bir sesle şarkı söylüyordu. Hüzünlü bir şarkıydı; bu tür şarkıları memlekette duymuş olduğumu anımsayarak arkasından yürüdüm. Burada bazı anılar kampustaki yaşamımı atlayarak çok önceleri kafamdan çıkarmış olduğum şeylere uzanıyormuş gibiydi. Böyle anımsatıcı şeylerden kaçış kurtuluş yoktu.</p>

  <div class="m1"></div>

  <p>“<i>Maymun gibi ayakları</i></p>

  <p><i>Kurbağa gibi bacaktan, aman Allah!</i></p>

  <p><i>Hele bir sevdası var</i></p>

  <p><i>Bağırtır adamı; uyyyy, kancığın kızı!</i></p>

  <p><i>Severim ben bebeğimi</i></p>

  <p><i>Çünkü kendimden fazla...</i>”</p>

  <div class="m1"></div>

  <p>Yanına yaklaşınca beni çağırdığını işitip irkildim:</p>

  <p>“Buraya baksana, hemşerim...”</p>

  <p>“Evet,” dedim, kırmızımsı gözlerine bakıp durdum.</p>

  <p>“Bir tek şey söyle bana bu çok güzel sabah vakti. Hey! Bir dakka, babalık, yollarımız aynı!”</p>

  <p>“Nedir?” dedim.</p>

  <p>“Bilmek istediğim” dedi, “<i>kancığı</i> sen mi aldın?”</p>

  <p>“Kancık mı? Hangi kancık?”</p>

  <p>“Elbet,” dedi arabasını durdurup destekleri üzerine bırakarak. “İşte böyle. Kim...” Incil’in üzerine pat diye vuran bir köy papazı gibi kaldırımın kenarında bir ayağı üzerinde çömelmek için durdu. “<i>Aldı... kancığı...</i>” Her kelimede kızgın bir horoz gibi başını ileri doğru atarak hızla.</p>

  <p>Sinirli sinirli güldüm ve geriye çekildim. Keskin, zeki gözleriyle dikkatli dikkatli bakıyordu bana. “Ah, <i>kancık,</i> babalık,” dedi aniden, “kim aldı o Allah’ın belası kancığı? Ta memleketten tanıyorum seni, daha önce hiç duymamışsın gibi bunu, numara yapıp durma! Allah kahretsin kimsecikler yok sabah sabah dışarda bizden, zencilerden başka. Ne diye yalancı çıkarmaya çalışıyorsun beni?”</p>

  <p>Birden sıkıldım ve kızdım. “Ne seni yalancı çıkarması? Ne demek istiyorsun sen?”</p>

  <p>“Sen soruma cevap ver. Aldın mı sen onu, yoğsa almadın mı?”</p>

  <p>“Kancığı mı?”</p>

  <p>“He ya, kancığı!”</p>

  <p>Öfkelendim. “Hayır bu sabah almadım,” dedim ve bir sırıtışın yayıldığını gördüm yüzünde.</p>

  <p>“Bir Dakka, babalık. Kızma şimdi. Allah’ın belası herif. Senin aldığını sandım,” dedi bana inanmamış görünerek. Yürümeye başladım, arabayı itmeye başladı yanımda. Ve birden huzurum kaçmış hissettim kendimi. Bir yanıyla, Altın Gün’deki emekli askerlerden birine benziyordu... “Kim bilir, belki de tersidir,” dedi. “Belki de o seni yakalamıştır.”</p>

  <p>“Kim bilir?” dedim.</p>

  <p>“Eğer öyleyse şanslısın bir kancıktan başka şey olmadığı için; çünküm, bana bak, sana söyleyim, ben... yakalıyan, bir ayı...”</p>

  <p>“Bir ayı mı?”</p>

  <p>“Helbet ya! Ayı. Kıçımda tırmaladığı yerlerdeki yamaları görmüyor musun?”</p>

  <p>Şarlo pantalonumun kıçını yana doğru çekerken uzun bir gülme tuttu.</p>

  <p>“Bu Harlem, bir ayı ininden başka şey değil, valla. Ama sana bir şey söyleyim mi?” dedi birden gülmesini keserek, “senin ve benim için bu dünyada en güzel yer burası; bu durumlar düzelmezse çabucak tutacağım o ayıyı ve canına okuyacağım!”</p>

  <p>“O senin canına okumasın, dikkat et!”</p>

  <p>“Yoo, babalık, kendi boyuma göre biriyle başlarım ben!”</p>

  <p>Cevap olarak ayılara dair bir deyiş bulmaya çalıştım; ama Tavşan Jack... filan gibi şeyler geldi aklıma yalnız. Çoktan unutmuştum bunları, şimdi bir sıla özlemi dalgası getiriyordu insana. Ayrılmak istiyordum, ama yanında yürürken belli bir rahatlık da duyuyordum, başka yerlerde başka sabahlar da bu yolu birlikte yürümüşüz gibi...</p>

  <p>“Ne var orada?” dedim arabaya yığılmış mavi kağıt tomarlarını göstererek.</p>

  <p>“Yapı planları,” dedi. “Elli kiloya yakın plan var şurada da, bir kulübe kuramadım daha kendime.”</p>

  <p>“Ne planları?” dedim.</p>

  <p>“Biliyorsam Allah belamı versin; her yerin. Şehirler, kasabalar, kasaba kulüp binaları... Bazıları sırf bina ve ev planları, Japonya’da olduğu gibi kağıttan bir evde yaşıyabilseydim, yapardım kendicağzıma bir ev namussuzum. Birileri değiştirdi planlarını herhal,” diye ekledi gülerek. “Sordum adama, bütün bunları niye atıyorsunuz, diye; ayaklarına dolaşıyormuş, öyle dedi adam, bunun için de arada sırada atmalılarmış ki yeni planlara yer açılsınmış. Bunun gibi daha bir sürüsü kullanılmamış duruyor, biliyor musun?”</p>

  <p>“Epey var burada,” dedim.</p>

  <p>“He, bu kadar da değil hepsi hem. Bir iki yük daha var. Bir günlük işi var şu dalgaların. Adamların hep plan yapıyorlar ve sonra da değiştiriyorlar.”</p>

  <p>“Evet, doğru,” dedim, mektuplarımı düşünerek, “ama yanlış bu. Plana bağlı kalmalı insan.”</p>

  <p>Birden ciddileşerek yüzüme baktı. “Çok toysun babalık,” dedi.</p>

  <p>Cevap vermedim. Bir tepenin tam üstünde bir dönemece geldik.</p>

  <p>“Eeh, babalık, bizim memleketten bir delikanlıyla konuşmak iyi şeydi; ama senden ayrılmak zorundayım artık. Bak şurada, yokuş aşağı güzel bir cadde var. Bir süre bırakırım arabayı orda yokuş aşağı, gün bitinceye kadar da yorgunluktan pestilim çıkmaz böylece. Postu kaptırırsam onlara Allah belamı versin. İlerde görürüm seni gene; ha biliyor musun?”</p>

  <p>“Neyi?”</p>

  <p>“Başlangıçta bana numara yapmaya çalışıyorsun sanmıştım; ama şimdi seni gördüğüme memnunum...”</p>

  <p>“Ben de,” dedim. “Kendine iyi bak.”</p>

  <p>“Bakarım, bakarım. Bu erkek şehrinde geçinebilmek için her şey, birazcık yüzsüzlüğe, birazcık cesarete ve kafanı kullanmaya bakar. Ve gardaşım ben bu üçüyle birlikte doğdum. Aslına bakarsan, yapılmamışduvardaoturandoğmamışoğlanımben; ekilmemişbostanıyolmadiyebağırırım, dikilmedikbahçeninbitmediknarınıyedim,” dedi bir makamla, gözlerini kırpıştırarak, dudaklarını hızla oynatarak. “Kavradın mı babalık?”</p>

  <p>“Çok hızlı söylüyorsun,” dedim gülerek.</p>

  <p>“Peki yavaşlıyorum, ayarlayacağım seni ama kalaylamayacağım. Peter Wheatstraw’dur adım, Şeytan’ın tek damadıyım, hadi bakayım! Güneylisin, değil mi?” dedi, başı bir ayı başı gibi bir yana eğilmiş.</p>

  <p>“Evet,” dedim.</p>

  <p>“Eh ne yapalım! Var varanın, sür sürenin, destursuz bağa girenin, hali yaman dediler... Fe Fi Fo Fum.”</p>

  <p>İster istemez sırıttım. Karşılığında ne söyleyeceğimi bilmesem de hoşuma gidiyordu söyledikleri. Çocukluğumda bilirdim bunları ama unutmuştum şimdi; okula gitmeden çok yıllar önce öğrenmiştim...</p>

  <p>“Anlıyabiliyor musun, babalık?” Güldü. “Haydi eyvallah, ara sıra ara beni; piyano çalarım, aç yatarım, viski içerim, kaldırım ölçerim. Sana bazı iyi kötü şeyler öğretirim. İhtiyacın olur. İyi şanslar,” dedi.</p>

  <p>“Güle güle” dedim ve arkasından baktım. Arabasının kollarına adamakıllı eğilmiş, onu tepeye doğru itişini seyrettim ve sesinin yükseldiğini duydum, boğuk, kısık:</p>

  <div class="m1"></div>

  <p>“<i>Maymun gibi ayaaakları</i></p>

  <p><i>Bacakları</i></p>

  <p><i>Bacakları, bacakları</i></p>

  <p><i>Kuduz bir Buldog gibi...</i>”</p>

  <div class="m1"></div>

  <p>Nedir bunun anlamı, diye düşündüm. Bütün yaşamım boyunca işitmiştim bu şarkıyı ama acayipliğinin yeni farkına varıyordum. Bir kadını mı anlatıyordu yoksa sfenkse benzer acayip bir hayvanı mı? Tabii onun kadınıydı bu, hiçbir kadın bu tanıma uymazdı. Neden tanımlarlardı herhangi bir insanı böyle çarpık sözlerle? Bir sfenks miydi yoksa? O Şarlo pantalonlu, o kıçı tozlu, seviyor muydu onu, yoksa nefret mi ediyordu; yoksa yalnızca şarkı mı söylüyordu? Böyle pis herifin biri nasıl bir kadın sevebilirdi, sahi? Kadın, şarkıda söylendiği gibi iğrençse <i>o</i> bile olsa nasıl severdi onu? Devam ettim düşünmeye. Kim bilir herkes birilerini seviyordur. Ne bileyim. Fazla kafa yormamıştım aşka; uzaklara gidebilmek için bağlı olmamalıydı insan, kampusa geri dönebilmek için uzun bir yol vardı önümde. Arabacının şarkısının şimdi her cümlenin sonunda titrek, hüzünlü bir şarkı notası halinde çiçeklenen garip, gür sesli bir çığlığa döndüğünü işiterek hızlı hızlı yürüyordum. Titreyişinin ve sürüklenişinin, kimsesiz bir gecenin içinde tek başına son hızla giden bir trenin sesiyle bastırıldığını işittim. Şeytanın damadıydı, olsun; üç tonlu bir sesi ıslıkla çalabilecek adamdı ya... Allah kahretsin, diye düşündüm, ne berbat bir hak! Ve o anda birden beni saran şeyin gurur mu, nefret mi olduğunu bilmiyordum.</p>

  <p>Köşede bir sandviççiye girdim, tezgâhta bir yere oturdum. Bir sürü insan tabaklarındaki yiyeceklerin üzerine eğilmişti. Mavi alevler üzerinde camdan, yuvarlak kahve güğümleri kaynıyordu. Tezgâhtaki adam ızgaranın kapağını açıp ince dilimleri çevirerek tekrar kapattıkça kızarmakta olan domuz pastırmalarının kokusunu ta midemde duyuyordum. Yukarda, tezgâhın tam karşısında sarışın, güneş yanığı bir kolejli kız aşağıya bakıp gülüyordu, herkesi kola içmeye çağırarak. Tezgâhtar yaklaştı.</p>

  <p>“İyi bir şeylerim var sizin için,” dedi önüme bir bardak su koyarak. “Özel kahvaltımıza ne dersin?”</p>

  <p>“Ne var özel kahvaltıda?”</p>

  <p>“Domuz pastırması, mısır ezmesi, bir yumurta, sıcak bisküvi ve kahve!” Bak, bu senin ağzının suyunu akıtır oğlum, der gibi bir bakışla tezgâhın üzerine eğildi. Güneyli olduğumu nasıl anlıyordu herkes?</p>

  <p>Soğuk soğuk, “Portakal suyu, tost ve kahve istiyorum,” dedim.</p>

  <p>Başını salladı, tost makinesinin içine iki dilim ekmeği gürültüyle kapatarak, “Kandırdın beni, gören de seni pastırmacının biri sanır. Portakal suyu küçük mü, büyük mü?” dedi.</p>

  <p>“Büyük olsun,” dedim.</p>

  <p>Arkasını dönmüş, bir portakalı kesmekte olan adama baktım sessizce. Bir özel kahvaltı ısmarlamalı sonra da kalkıp gitmeliyim, diye düşündüm. Ne zannediyordu kendini?</p>

  <p>Bardağın üzerinde toplanmış kalın portakal posası içinde bir çekirdek yüzüyordu. Bir kaşıkla çıkardım çekirdeği; domuz pastırmasını ve mısır ezmesini reddettiğim için gurur duyarak asitli içkiyi mideme indirdim.</p>

  <p>Bir disiplindi, bir değişiklik belirtisiydi bu üzerime gelen, koleje daha tecrübeli bir insan olarak döndürecekti beni. Temelde yine aynı olurum, diye düşündüm kahvemi karıştırarak; ama Kuzey’de hiç bulunmamış olanları şaşırtacak kadar inceden inceye değişirdim. Kolejde birazcık farklı olmak her zaman işine yarardı insanın, hele herhangi bir şeyde başa güreşmek istiyorsan. Herkes senin hakkında konuşur, seni anlamaya, çözmeye çalışırdı. Bununla birlikte, Kuzeyli bir Zenci gibi çok fazla konuşmamaya da dikkat etmeliydim; bundan hoşlanmazlardı. Yapılacak şey, ne söylersen söyle, ne yaparsan yap hepsinin, yüzeyin tam altında yatan geniş ve gizemli anlamlarla yüklü olduğunu hissetirmektir, diye düşündüm gülümseyerek. Buna bayılırlardı. Ve ne kadar belirsiz şey söylersen o kadar iyiydi. Onları hep tahmin etme durumunda tutacaksın. Dr. Bledsoe hakkında tahmin yürüttükleri gibi: Dr. Bledsoe New York’a gittiğinde pahalı bir beyaz otelinde kalmış mıdır acaba? Mütevellilerle birlikte balolara, eğlencelere gitmiş midir? Ve nasıl davranmıştır orada?</p>

  <p>“<i>Bahse girerim ki iyi eğlenmiştir, valla. Bana dediler ki, Bizim Doktor New York’a gittiğinde öyle kırmızı ışıkta filan durmazmış. İyi cins, kırmızı etiketli viskisini içer ve iyi cins siyah purolarını tüttürür ve burada, kampustaki siz kara-cahil Zencileri unuturmuş tümden. Kuzey’e çıktığında herkese Mister Doktor Bledsoe dedirtilmiş kendine.</i>”</p>

  <p>Bu konuşma aklıma gelince gülümsedim, kendimi iyi hissettim. Kim bilir, uzaklaştırılmam belki de en iyisiydi. Şimdiye kadar kampustaki bütün dedikodular kötü niyetli ve saygısızca görünmüştü bana; şimdi Dr. Bledsoe’nun bunlardan çıkar sağladığını görebiliyordum. Onu sevelim ya da sevmeyelim, aklımızdan çıkmazdı. Önderliğin bir giziydi bu. Bunu şimdi düşünmem garip; çünkü daha önce hiç üzerinde durmamış olsam da her şeyi ta başından beri biliyormuşum gibi geliyordu bana. Yalnız, şimdi kampustan bu kadar uzak olmam onları daha açık ve kesin yapıyor gibiydi, korkmadan düşünüyordum artık. Şimdi, şurda, kahvaltım için tezgâhın üzerine koyduğum on senti vermek kadar kolay geliyordu anılar. Kahvaltı on beş sentti ve cebimde bir beş sent daha aranıp dururken bir on sent çıktı bu kez; bizlerden biri onlardan birine bahşiş verse hakaret olur mu, diye düşündüm.</p>

  <p>Tezgâhtarı arandım; onu, hafif kumral, bıyıklı bir adama bir tabak domuz pastırması ve mısır ezmesi verirken gördüm, uzun uzun baktım ona; sonra on senti hafifçe vurarak tezgâha, çıktım, on sentler elli sentler kadar ses çıkarmadığı için canım sıkıldı.</p>

  <p>Bay Emerson’un bürosunun kapısına vardığımda, belki de günlük işler başlayıncaya kadar beklemek gerektiği gibi bir düşünce geldi aklıma ama aldırmadım bu düşünceye ve ilerledim. Erken gelişim, hem işe ne kadar ihtiyacım olduğunun hem de bana verilen bir görevi ne kadar dikkatle ve zamanında yaptığımın bir belirtisi olur, diye umut ediyordum. Ayrıca, erken kalkan yol alır, demezler miydi? Yoksa yalnızca Yahudiler için söylenmiş bir şey miydi? Çantamdan mektubu çıkardım. Emerson, bir Hıristiyan adı mı yoksa bir Yahudi adı mıydı?</p>

  <p>Kapının ötesi bir müze gibiydi. Soğuk, tropikal renklerle dekore edilmiş geniş bir kabul odasına girmiştim. Bir duvar koskoca renkli bir haritayla neredeyse tamamen kaplanmıştı; haritanın her bölgesinden ince kırmızı ipek kurdeleler uzanıyordu çeşitli ülkelerin doğal ürünlerinden örneklerin bulunduğu cam kavanozları taşıyan bir sıra siyah tahtadan ayağa. Bir dışalım firmasıydı bu. Şaşkın şaşkın bakınıyordum odanın içinde. Yağlıboya resimler, tunç heykeller, resimli duvar halıları, hepsi de çok güzel yerleştirilmiş. Gözlerim kamaşmıştı, öylesine şaşırmıştım ki, birisi “Bir şey mi istemiştiniz?” deyince neredeyse çantamı düşürecektim elimden.</p>

  <p>Bir reklamdan fırlamışa benzeyen bir yüz gördüm karşımda: Bir tek teli bile ayakta olmayan kumral saçlarıyla sağlıklı pespembe bir yüz, geniş omuzlarını kusursuz örten yazlık, keten bir elbise, açık renk çerçeveli gözlüğünün gerisinde ürkek gri gözleri.</p>

  <p>Randevum olduğunu söyledim. “Ha, evet,” dedi. “Mektubu görebilir miyim, lütfen?”</p>

  <p>Mektubu verdim; elini uzattığında yumuşak, beyaz kol kapaklarında altın kol düğmeleri gördüm. Zarfa, sonra gözlerinde garip bir ilgiyle tekrar yüzüme baktı. “Oturun lütfen,” dedi, “biraz sonra dönerim ben.”</p>

  <p>Gürültüsüz, uzun adımlarla kalçalarını sallaya sallaya yürüyüşünü seyrettim, kaşlarım çatıldı. İleri yürüdüm, üzerinde zümrüt yeşili minderler olan bir ağaç iskemleye, çantamı dizlerimin üstünde sıkı sıkı tutarak oturdum. Ben içeriye girdiğimde o oturuyor olmalıydı; çünkü çok güzel bodur bir ağacın üzerine tutturulmuş bir masa üzerinde, yeşim taşından bir kül tablası içinde bir sigaradan duman çıktığını gördüm. Açık bir kitap: <i>Totem ve Tabu</i> diye bir şey duruyor sigara tablasının yanında. Karşıdaki, içi her biri tahtadan oyma bir altlığa yerleştirilmiş çok narin görünüşlü at ve kuş heykelleriyle, küçük vazolar ve kadehlerle dolu, Çin motifli, aydınlatılmış dolaba baktım. Bir mezar kadar sessizdi oda. Birden vahşi bir kanat vuruşu işittim, pencereye doğru baktım; bir renk patlaması aldı gözümü, sanki sert bir rüzgâr, parlak renkli bezlerden yapılma bir kırbacı sallamıştı. Geniş pencerelerden birinin yanına yerleştirilmiş, içinde tropik kuşlar bulunan bir kuş kafesiydi bu; kanat çırpışları şimdi durduğu için, pencerelerden, dışarıda, uzakta yeşilimsi körfezin üzerinde iki geminin gittiğini görebiliyordum. Büyük bir kuş ötmeye başladı, gözlerimi parlak mavi, kırmızı ve sarı gırtlağının hareketine çekerek. Ürkütücüydü; renkleri bir an açılmış bir Doğu yelpazesi gibi parladıkça kabaran ve kanat çırpan kuşları seyrediyordum. Daha iyi görmek için gidip kafesin yanında durmak istiyordum; ama yapmamaya karar verdim bunu, işi bozabilirdi. Oturduğum yerden gözetliyordum odayı.</p>

  <p>Bu insanlar Yeryüzünün Kralları, diye düşünüyordum, kuşun çıkardığı çirkin sesi dinlerken. Kolej müzesinde -ya da bugüne kadar gördüğüm herhangi bir yerde- buna benzer şeyler yoktu. Kölelik günlerinden kalma birkaç kırık dökük kalıntı aklıma geldi: Bir demir kap, bir eski çan, birtakım bilek demiri ve zincir halkaları, ilkel bir dokuma tezgâhı, bir çıkrık, bir su kabağı, alay ediyora benzeyen abanozdan yapılma çirkin bir Afrika tanrısı (okula bir milyoner gezgin hediye etmişti bunu), üzerinde ufak ince çiviler bulanan bir deri kırbaç, çift MM işaretli bir dağlama demiri... Pek seyrek görmeme rağmen kafamda capcanlıydı bunlar. Hoş şeyler değillerdi, o odayı ne zaman gezsem bunların içinde durduğu cam dolaptan kaçardım; onların yerine İç Savaş’tan hemen sonraki günlerin, kör Barbee’nin anlattığı günlere yakın günlerin fotoğraflarına bakmayı yeğlerdim. Hatta bunlara bile çok sık bakmazdım.</p>

  <p>Rahatlamaya çalışıyordum; sandalye çok güzel fakat sertti. Nereye gitmişti adam? Beni gördüğünde herhangi bir düşmanlık göstermiş miydi? Önce onu görmemiş olduğum için canım sıkıldı. İnsan böyle ayrıntıları gözden kaçırmamalıydı. Birden, acı bir çığlık yükseldi kafesten, kuşlar kendiliğinden parlamışlar gibi delicesine bir alevlenme gördüm bir kez daha; kanat çırpıyorlar, bambudan kafesin sopalarını dövüyorlardı kanatlarıyla. Kapı açılıp da kumral adam, eli kapının tokmağında, işaret ederek çağırınca beni birden sustular, yerlerine döndüler. İlerledim, içimde bir daralma vardı. Kabul mü edilmiştim, ret mi?</p>

  <p>Gözlerinde bir soru vardı. “İçeri girin, buyrun,” dedi.</p>

  <p>“Teşekkür ederim,” dedim peşinden gitmeyi bekleyerek.</p>

  <p>“<i>Lütfen</i>, buyrun,” dedi belli belirsiz bir gülümsemeyle.</p>

  <p>Önünde yürüdüm, sözlerinin tonundan bir şeyler çıkarmaya çalışarak.</p>

  <p>Elinde tuttuğu mektubu iki sandalyeye doğru sallayarak. “Size birkaç soru sormak istiyorum,” dedi.</p>

  <p>“Evet, efendim?”</p>

  <p>“Söyleyin bana, ne yapmaya çalışıyorsunuz?”</p>

  <p>“Bir iş istiyorum, efendim, sonbaharda koleje dönmek için yeterli parayı kazanabileyim diye.”</p>

  <p>“Eski okulunuza mı?”</p>

  <p>“Evet, efendim.”</p>

  <p>“Anlıyorum.” Bir an sessizce inceledi beni. “Ne zaman bitireceksiniz okulu?”</p>

  <p>“Gelecek yıl efendim. Son sınıfa geldim.”</p>

  <p>“Ya, demek öyle? Çok güzel. Peki kaç yaşındasımz?”</p>

  <p>“Hemen hemen yirmi, efendim.”</p>

  <p>“On dokuz yaşında bir son sınıf öğrencisi? iyi bir öğrenciymişsiniz.”</p>

  <p>“Teşekkür ederim,” dedim, konuşma yavaş yavaş hoşuma gitmeye başlamıştı.</p>

  <p>“Bir atlet miydiniz” diye sordu.</p>

  <p>“Hayır efendim...”</p>

  <p>“Yapınız uygun,” dedi yukardan aşağıya süzerken beni, “Belki de eşsiz bir koşucu, bir kısa mesafe koşucusu olabilirdiniz.”</p>

  <p>“Hiç denemedim efendim.”</p>

  <p>“Sizin Alma Mater hakkında ne düşündüğünüzü sormak bile budalaca bir şey olur sanırım?” dedi.</p>

  <p>Sesimin ta derinden kabardığını hissederek, “Sanırım en iyilerden biri” dedim.</p>

  <p>Beni şaşırtan, ani bir hoşnutsuzlukla, “Biliyorum, biliyorum,” dedi. “Harward Parkı için duyduğu özlem”e dair anlaşılmaz bir şeyler mırıldanırken ben yeniden dikkat kesildim.</p>

  <p>“Peki çalışmanızı bir başka kolejde bitirmeniz için bir fırsat verseler size ne derdiniz?” dedi, gözlük camlarının arkasında gözleri kocaman açılarak. Gülümsemesi yeniden gelmişti yüzüne.</p>

  <p>Kafam hızla dönmeye başlarken, “Başka bir kolej mi?” diye sordum.</p>

  <p>“Tabii, niçin olmasın, mesela New England’da herhangi bir okul...”</p>

  <p>Dilim tutulmuş gibi yüzüne bakıyordum. Harward mı demek istiyordu? İyi miydi, kötü müydü bu? Nereye götürürdü beni? “Bilmem, efendim,” dedim ihtiyatla. “Hiç düşünmemiştim bu konuyu. Benim bir yılım daha var yalnız, şey, hem de okulumda herkesi tanırım, onlar da beni tanırlar...” Elinden bir şey gelmiyor da boyun eğiyormuş gibi bir iç çekişle bana baktığını görünce kafam karıştı, durdum. Ne vardı kafasında bu adamın? Belki koleje dönme konusunda çok açık sözlü olmuştum, belki bizlerin yüksek eğitim görmesine karşıydı... Olursa olsun, bir sekreterdi o... Yoksa, o olmasın?”</p>

  <p>“Anlıyorum,” dedi sakin bir sesle. “Küstahlıktı benimkisi, başka bir okulu teklif bile etmek... İnsanın koleji gerçekten kendisinin anası babası gibi bir şeydir sanırım... kutsal bir şey.”</p>

  <p>“Evet, efendim. Öyle,” dedim acele acele onu onaylayarak.</p>

  <p>Gözleri kısıldı. “Ama şimdi cevaplandırılması zor, sıkıntılı bir soru soracağım. Sorabilir miyim?”</p>

  <p>“Ne demek, tabii, efendim,” dedim sinirli sinirli.</p>

  <p>Acıyla kaşlarını çatarak öne eğildi. “Bunu sormak istemezdim ama oldukça gerekli bir soru... Söyleyin bana, Bay Emerson’a getirdiğiniz mektubu okudunuz mu? Bunu?” dedi mektubu masadan alarak.</p>

  <p>“Hayır, efendim! Bana yazılmamıştı, ben de bunun için açmayı düşünmedim tabii...”</p>

  <p>“Tabii hayır, ben de açmadığınızı biliyordum,” dedi ellerini çırpıp yerinde doğrularak. “Özür dilerim, unutun artık bunu, tıpkı bugünlerde o güya kişilikle ilgisiz kağıtlarda sorulan basbayağı can sıkıcı kişisel sorular gibi.”</p>

  <p>İnanmıyordum ona. “Yoksa açılmış mıydı efendim? Birisi eşyalarımı karıştırmış olabilir de...”</p>

  <p>“Hayır, hayır, öylesi değil. Lütfen unutun o soruyu... Ve söyleyin bana, lütfen, okulu bitirdikten sonra ne yapmayı düşünüyorsunuz?”</p>

  <p>“Pek bilmiyorum, efendim. Öğretmen olarak ya da idari bir görevle okulda kalmam istense memnun olurdum. Ve... şey...”</p>

  <p>“Evet, başka ne?”</p>

  <p>“Şey, yani, bana sorulsa, ben Dr. Bledsoe’nun asistanı olmak isterdim...”</p>

  <p>“Ah, anlıyorum,” dedi geriye oturarak ve ağzını ince dudaklı bir daire haline getirerek. “Çok hırslısınız.”</p>

  <p>“Sanırım öyleyim, efendim. Ama çok çalışmak istiyorum ben.”</p>

  <p>“Hırs çok güzel bir güçtür,” dedi, “fakat bazen insanı kör edebilir... Öte yandan başarıya da ulaştırabilir sizi; babam gibi...” Sesi yeniden sertleşti, kaşlarını çattı ve titreyen ellerine indirdi gözlerini. “Hırsın tek kötü yanı bazen insanı gerçeklere karşı kör etmesidir... Söyleyin bana, bu mektuplardan kaç tane var sizde?”</p>

  <p>“Yedi kadar vardı, efendim,” diye cevap verdim, yaptığı yeni dönüşü anlamayarak. “Onlar...”</p>

  <p>“<i>Yedi tane</i>!” Birden öfkelendi.</p>

  <p>“Evet, efendim, bana verdiğinin hepsi o kadardı...”</p>

  <p>“Peki bu isimlerden kaç tanesini görmeyi başarabildin, sorabilir miyim?”</p>

  <p>Batıyormuşum gibi bir duygu kapladı içimi. “Hiçbirisini kişi olarak göremedim, efendim.”</p>

  <p>“Ve bu sizin son mektubunuz?”</p>

  <p>“Evet, efendim, son ama öbürlerinden bir cevap almayı umuyorum... Dedilerdi ki...”</p>

  <p>“Tabii, alacaksın, yedisinden de. Hepsi de sadık Amerikalıdır.”</p>

  <p>Sesinde apaçık bir alay vardı şimdi; bense ne söyleyeceğimi bilemiyordum.</p>

  <p>“Yedi tane,” diye tekrarladı anlaşılmaz biçimde. “Ah, keyfini kaçırmayayım senin,” dedi kibar bir şekilde, kendinden iğrenircesine. “Dün akşam psikanalizcimle zor bir seans yaptık da en küçük şeyler keyfimi kaçırabiliyor şimdi.” Kontrolden çıkmış bir çalar saat gibi, “Şey!” dedi avuçlarını kalçalarına vurarak. “Allah aşkına, ne demek bu?” Birden korkmuş, huzuru kaçmış gibiydi. Yüzünün bir yanı seğirmeye ve şişmeye başlamıştı.</p>

  <p>Ne oluyor, nedir bütün bunlar diye düşünerek, sigara yakışını seyrettim onun.</p>

  <p>“Bazı şeyler sözcüklerle dile getirilemeyecek kadar karışık oluyor,” dedi ince bir duman çıkararak ağzından. “Ve ne konuşmaya ne de düşünmeye gelmeyecek kadar iki anlamlı. Sahi, Calamus Kulübü’ne hiç gittiniz mi?”</p>

  <p>“Adını duyduğumu hatırlamıyorum, efendim,” dedim.</p>

  <p>“Duymadınız mı? Çok tanınmıştır. Harlemli arkadaşların çoğu gider oraya. Yazarlar, ressamlar, her çeşidinden ünlü kişiler için bir toplanma yeridir. Kentte böylesi yoktur, garip şekilde bir Avrupa havası vardır orada.”</p>

  <p>“Hiç gece kulübüne gitmedim, efendim. Para kazanmaya başladıktan sonra neye benzediğini görmek için giderim belki,” dedim konuşmayı tekrar iş sorununa getirmeyi umarak.</p>

  <p>Ani bir baş hareketiyle yüzüme baktı; yüzü yeniden seğirmeye başladı.</p>

  <p>“Meseleyle karşı karşıya gelmekten kaçıyorum yine galiba; her zaman olduğu gibi. Bak,” diye patladı, kendini kontrol edemeyerek. “İki insanın, birbirlerini daha önce hiç görmemiş iki yabancının tam bir açıklıkla ve içtenlikle konuşabileceğine inanır mısınız?”</p>

  <p>“Efendim?”</p>

  <p>“Ah, Allah kahretsin! Yani, demek istiyorum ki, bizim için, ikimiz için insanı insandan ayıran bütün o giyiniş ve davranış maskesini sıyırıp atmak ve yalın bir açıklık ve namusluluk içinde konuşmak mümkün müdür sizce?”</p>

  <p>“Ne söylemek istediğinizi tam olarak bilmiyorum, efendim,” dedim.</p>

  <p>“Emin misiniz?”</p>

  <p>“Ben...”</p>

  <p>“Tabii, tabii. Ah, açıkça, düpedüz konuşabilseydim! Aklınızı karıştırıyorum sizin. Böyle bir açıklık mümkün değildir; çünkü bizi hareket ettiren bütün o şeyler katıksız değildir de ondan. Unutun artık söylediklerimi. Şöyle anlatmaya çalışacağım ve lütfen unutmayın bunu...”</p>

  <p>Başım dönüyordu. Sanki beni yıllardır tanıyormuş da bir sır veriyormuş gibi öne doğru eğilmiş bana sesleniyordu; bense çok zaman önce büyükbabamın söylemiş olduğu bir şeyi anımsıyordum: <i>Bir beyazın size kendi işini anlatmasına izin vermeyin; çünkü anlattıktan sonra, bunları size anlattığı için utanacak ve sonra sizden nefret edecektir. Aslında, her zaman nefret etmekteydi sizden...</i></p>

  <p>“Sizin için çok önemli olan gerçeğin bir kısmını açıklamak istiyorum; ama uyaracak sizi, inciltici bir şey olacak bu. Hayır, bırakın bitireyim,” dedi dizime hafifçe dokunarak ve ben oturuşumu değiştirince hızla çekerek elini.</p>

  <p>“Yapmak istediğim şeyi pek kimse yapmaz; açık konuşmak gerekirse, bir sürü imkansız hayal kırıklıklarına uğramamış olsaydım şimdi de yapamazdım. Anlıyorsun; şey, engellenmişin biriyim ben... Ah, Allah kahretsin, işte yine başladım yalnız kendimi düşünmeye... Biz ikimiz boşuna uğraşıyoruz, anlıyor musun? Her ikimiz de ve ben yardım etmek istiyorum size.”</p>

  <p>“Yani Bay Emerson’u görmeme izin vereceğinizi mi söylemek istiyorsunuz?”</p>

  <p>Kaşlarını çattı. “Ne olur, bu konuda o kadar sevinç göstermeyin, hemen sonuçlara doğru sıçramayın. Yardım etmek istiyorum; ama bir zorbalık var işin içinde, bir gaddarlık...”</p>

  <p>“Bir <i>gaddarlık</i> mı?” Göğsüm sıkıştı.</p>

  <p>“Evet. Ancak böyle diyebiliriz ona. Çünkü sana yardım etmek için gözünü açmak zorundayım...”</p>

  <p>“Oo, ben aldırmam bunlara, efendim. Bay Emerson’u görecek olduktan sonra ne olursa olsun. Bütün istediğim onunla konuşmak.”</p>

  <p>“Onunla <i>konuşmak,</i>” dedi birden ayağa kalkarak ve titreyen elleriyle sigarasını ezerek kül tablası içinde. “Hiç kimse konuşamaz <i>onunla. O</i> konuşur.” Birden durdu. “İkinci olarak, belki adresinizi bana bırakmanız daha iyi olur. Bay Emersoriun cevabını sabahleyin postalarım size. Gerçekten çok meşgul bir insandır o.”</p>

  <p>Tüm davranışı değişmişti.</p>

  <p>“Fakat siz demiştiniz ki...” Ayağa kalktım tamamen şaşırmış bir halde. Alay mı ediyordu benimle? “Yalnızca beş dakika onunla konuşmama izin veremez miydiniz?” diye yalvardım. “Eminim ki inandırabilirdim onu iş yapacak bir insan olduğuma. Ve eğer bu mektupla oynamışsa birisi, kimliğimi ispat edebilirdim... Dr. Bledsoe edebilir.”</p>

  <p>“Kimliğiniz! Tanrım! Artık kimin kimliği var ki? O kadar basit değil bu. Bak,” dedi acı duyuyormuş gibi bir hareketle. “Bana güveniyor musunuz?”</p>

  <p>“Tabii efendim, güveniyorum size.”</p>

  <div class="m1"></div>

  <p>Öne doğru eğildi. “Bak,” dedi, yüzü şiddetle oynayarak. “Sizin hakkınızda çok şey bildiğimi söylemek istiyordum size; kişi olarak sizin hakkınızda değil, sizin gibi arkadaşlar hakkında. Çok da değil hatta; ama herhangi bir kimseden çok yine de. Bize göre hâlâ Jim ve Huck Finn sorunu bu. Arkadaşlarımdan bazıları cazcıdır, çok yer görmüşümdür. İçinde yaşadığınız koşulları bilirim. Niçin geriye gideceksin, arkadaşım? Daha çok özgürlüğün olduğu bu yerde yapacağın o kadar çok şey var ki. Geriye döndüğün zaman aradıklarını bulamayacaksın; çünkü bilemeyeceğin o kadar çok şey var ki işin içinde. Ne olur beni yanlış anlama; bütün bunları seni etkilemek için söylemiyorum. Ya da sadistçe kendimi tatmin etmek için söylemiyorum. Gerçekten, öyle. Ama senin ilişki kurmaya çalıştığın bu dünyayı biliyorum, tanıyorum ben -bütün erdemleriyle ve bütün konuşulmayanlarıyla- ha evet, konuşulmazlarıyla. Korkarım, babama göre ben de bu konuşulamazlardan biriyim... Huckleberry’im ben, anlıyor musun?”<sup></sup><a class="dipnot2" id="k2" href="../Text/dipnotlar.xhtml#a2"><sup>[2]</sup></a></p>

  <p>Bu dağınık konuşmalarından bir anlam çıkarmaya çalışırken ben, o alay edercesine güldü. Huckleberry? Ne diye söz ediyordu bu çocuk hikâyesinden? Benimle bu şekilde konuşabilmesi beni şaşırtıyor, canımı sıkıyordu; çünkü benimle iş arasında, kampus arasında duruyordu...</p>

  <p>“Ama ben yalnızca bir iş istiyorum, efendim,” dedim. “Derslerime dönmem için gerekli parayı kazanmak istiyorum yalnız.”</p>

  <p>“Tabii ama bundan daha fazla bir şey gerektiğinden de şüphe ediyorsun, eminim. Bütün bunların altında neler yattığını merak etmez misin?”</p>

  <p>“Evet, efendim; ama benim bütün düşündüğüm, bir iş.”</p>

  <p>“Elbet,” dedi, “ama yaşam o kadar basit değil...”</p>

  <p>“Ama ben bütün öteki şeylere ne olursa olsun, aldırmıyorum ki efendim. Benim işim değil onlara burnumu sokmak; koleje geri dönsem ve beni tuttukları sürece orada kalsam yeter bana.”</p>

  <p>“Fakat en iyi şeyi yapman için yardım etmek istiyorum sana ben,” dedi. “En <i>iyinin</i> ne olduğu ilgilendirir seni. Kendin için en iyi şeyi yapmak ister misin?”</p>

  <p>“Tabii ki isterim, efendim. Sanırım isterim...”</p>

  <p>“Öyleyse koleje dönmeyi sil kafandan. Başka bir yere git...”</p>

  <p>“Yani ayrılayım mı demek istiyorsunuz?”</p>

  <p>“Evet, sil kafandan...”</p>

  <p>“Ama bana yardım edeceğinizi söylemiştiniz!”</p>

  <p>“Ettim ve ediyorum.”</p>

  <p>“Peki Bay Emerson’u görecektim hani?”</p>

  <p>“Ah, Tanrım! Onu <i>görmemenin</i> en iyi şey olduğunu anlamıyor musun?”</p>

  <p>Birden soluk alamaz oldum. Sonra ayağa kalktım; çantamı kapmıştım, sımsıkı tutuyordum. “Niçin bana karşısınız?” sözleri ağzımdan kaçtı. “Ne yaptım ben size? Hiçbir zaman istemediniz onu görmemi. Tanıtma mektubumu verdiğim halde bile. Niçin? Niçin? <i>Sizin</i> işinizi almazdım elinizden.”</p>

  <p>“Hayır, hayır, hayır. Şüphesiz hayır,” diye bağırdı ayağa fırlayarak. “Beni yanlış anladın. Yapma bunu! Tanrım, ne kadar çok yanlış anlaşılmalar oluyor. Ne olur, peşin bir yargıyla, benim... yani Bay Emerson’u görmene engel olduğumu düşünme...”</p>

  <p>“Elbet düşünürüm, efendim,” dedim kızgın kızgın. “Onun bir arkadaşı gönderdi beni buraya. Okudunuz mektubu ama hâlâ onu görmeme izin vermiyorsunuz; şimdi de tutmuşsunuz kolejden ayrılmam için kandırmaya çalışıyorsunuz beni. Ne biçim bir insansınız, anlayamadım? Ne düşmanlığınız var bana? Siz, Kuzeyli bir beyaz adam!”</p>

  <p>Acıyla baktı “Belki beceremedim, kötü yaptım,” dedi, “ama sana, senin için en iyi şeyi önermeye çalıştığıma inanmalısın.” Sert bir hareketle gözlüğünü çıkardı.</p>

  <p>“Ama benim için en iyi şeyin ne olduğunu <i>ben</i> bilirim,” dedim. “Ya da hiç olmazsa Dr. Bledsoe bilir ve eğer bugün göremezsem Bay Emerson’u, yalnız söyleyin bana ne zaman görebilirim, o zaman geleyim...”</p>

  <p>Dudaklarını ısırdı, gözlerini kapadı, bir çığlığı bastırmak için mücadele ediyormuş gibi başım bir yandan öbür yana çevirerek. “Özür dilerim, çok özür dilerim bütün bunları başlattığım için,” dedi birden sakinleşerek. “Sana öğüt vermeye çalışmakla budalalık ettim; ama lütfen sana ya da senin ırkına karşı olduğumu sanma. Arkadaşınızım ben. Tanıdığım en iyi kimselerden bazıları zencidir. Şey, anlıyorsun, Bay Emerson babamdır benim.”</p>

  <p>“Babanız mı!”</p>

  <p>“Babam, evet, olmamasını isterdim ama. Fakat öyle ve senin onu görmeni sağlayabilirim de. Ama son derece açık sözlü olacaksak, böylesi bir ikiyüzlülük gelmez elimden. Hiçbir iyiliği dokunmaz sana bunun.”</p>

  <p>“Fakat şansımı denemek isterdim bir, Bay Emerson, efendim... Çok önemli bu benim için. Bütün geleceğim buna bağlı.”</p>

  <p>“Ama <i>şansın</i> yok, hiç yok,” dedi.</p>

  <p>“Ama Dr. Bledsoe gönderdi buraya beni,” dedim daha da heyecanlanarak. “Bir şansım olması gerek...”</p>

  <p>“Dr. Bledsoe” dedi, ondan hoşlanmadığını belli ederek. “O da benim... şey gibi... Kırbaçlanacak adamdır o! İşte,” dedi mektubu hızla çekip; hışırdayan kağıdı bana doğru sürdü. Alev alev yanan gözlerinin içine bakarak aldım mektubu.</p>

  <p>“Haydi oku,” diye bağırdı heyecanla. “Okusana!”</p>

  <p>“Ama ben bunu istemiyordum,” dedim.</p>

  <p>“Oku!”</p>

  <div class="m1"></div>

  <p><i>Azizim Bay Emerson,</i></p>

  <p><i>Bu mektubun hamili, bizim eski bir öğrencimizdir (eski diyorum çünkü hangi şartlar altında olursa olsun bir daha okulumuza öğrenci olarak alınmıyacaktır); bizim en sıkı kurallarımıza karşı çok ciddi bir kusur işlediği için koyulmuştur.</i></p>

  <p><i>Fakat, mahiyetini İdare Meclisi’nin önümüzdeki toplantısından bilistifade size şahsen izah edeceğim durumlar yüzünden bu delikanlının okuldan kovuluşunun kesin olduğunu öğrenmemesi kolejin menfaatinedir. Çünkü gerçekten sonbaharda buraya, derslerine döneceğini ummaktadır. Öte yandan, bizim çevremizden mümkün olduğu kadar uzakta, bu boş umutlar içinde rahatsız edilmeden kalması da kendimizi vakfettiğimiz büyük görevin menfaatinedir.</i></p>

  <p><i>Bu durum, aziz Bay Emerson, kendisinden büyük şeyler umduğumuz bir insanın ne yazık ki yoldan çıktığı ve kendi düşüşüyle birlikte bazı ilgili kimselerle okul arasındaki bazı nazik münasebetleri bozma tehlikesini gösterdiği nadir ve nazik hallerden birini temsil etmektedir. Yani, bu mektubun hamili artık bizim okul ailemizden biri olmasa bile, kolejden ayrılışının mümkün olduğu kadar incitmeden yerine getirilmesi son derece önemlidir. Yüreği umutla dolu yolcunun önünden, ufuk gibi, hep daha parlak, hep daha uzağa çekilen o vaat doğrultusunda yürümesine yardım etmenizi sizden rica ederim, efendim.</i></p>

  <div class="m1"></div>

  <p><i>Saygılarımla,</i></p>

  <p><i>Sizin naçiz kulunuz</i></p>

  <p><i>A. HERBERT BLEDSOE</i></p>

  <div class="m1"></div>

  <p>Başımı kaldırdım. Mektubu bana verişiyle içindekileri kavramam arasında yirmi beş yıl geçmişti sanki. İnanamıyordum, tekrar okumaya çalıştım. İnanamadım; ama her şeyin daha önceden olduğuna dair bir duygu vardı içimde. Gözlerimi ovaladım, içinde tek damla sıvı kalmamış gibi kumlar batıyordu.</p>

  <p>“Üzgünüm,” dedi. “Çok üzgünüm.”</p>

  <p>“Ne yaptım ben? Hep doğru şeyleri yapmaya çalıştım...”</p>

  <p>“Anlatmalısın bana,” dedi. “Bir şeyden söz ediyor mektupta, nedir o?”</p>

  <p>“Bilmiyorum, bilmiyorum...”</p>

  <p>“Ama <i>bir şey</i> yapmış olman gerek.”</p>

  <p>“Bir adamı arabayla gezdirdim, hastalanınca yardım etmek için Altın Gün’e götürdüm onu... bilmiyorum...”</p>

  <p>Her ayrıntıya gösterdiği tepkiyi yansıtan hareketli yüzüne bakarak Trueblood’ın evine, Altın Gün’e gidişimizi ve kovuluşumu anlattım kekeleye kekeleye.</p>

  <p>“Pek küçük bir şeymiş,” dedi ben sözümü bitirdiğimde. “İnsan denen şeyi anlamıyorum. Çok çapraşık bir yaratık.”</p>

  <p>“Ben sadece dönmek ve yardım etmek istiyordum,” dedim.</p>

  <p>“Hiçbir zaman geri dönmeyeceksin. Artık dönemezsin” dedi. “Anlamıyor musun? Çok üzgünüm ama sana her şeyi anlatmamı isteyen itici kuvvete boyun eğdiğim için de mutluyum. Unut artık; bu, benim de kabul edemediğim bir öğüt olmasına rağmen iyi öğüttür yine de. Hakikate gözünü kapamanın anlamı yok. Kendini aldatma...”</p>

  <p>Ayağa kalktım, şaşkındım, kapıya doğru yürüdüm. Kuşların, kafeslerinde çırpınıp durdukları, bir karabasandaki çığlıklara benzer şekilde acı acı bağırdıkları kabul odasına kadar arkamdan geldi.</p>

  <p>Suçlu suçlu kekeledi. “Ne olur, bu konuşmadan kimseye söz etmeyin.”</p>

  <p>“Hayır,” dedim.</p>

  <p>“Ben aldırmam; ama babam benim bu açıklamamı son derece büyük bir ihanet olarak görür... Ondan kurtuldun sen artık. Ama ben hâlâ onun esiriyim. Sen serbest bırakıldın, anlıyor musun? Bense kavga vermek zorundayım daha.” Neredeyse boşanacaktı.</p>

  <p>“Söylemem,” dedim. “Kimse inanmaz bana. Ben bile inanamıyorum. Bir yanlışlık olmalı. Bir yanlışlık...”</p>

  <p>Kapıyı açtım.</p>

  <p>“Bak, arkadaşım,” dedi. “Bu akşam Calamus’ta bir parti veriyorum. Misafirlerimin arasına sen de katılmak ister misin? Yardımı olurdu sana.”</p>

  <p>“Hayır, teşekkür ederim, efendim. Düzelirim ben.”</p>

  <p>“Belki de benim oda hizmetçim olmak isterdin ha?”</p>

  <p>Yüzüne baktım. “Hayır, teşekkür ederim, efendim,” dedim.</p>

  <p>“Lütfen,” dedi. “Sana gerçekten yardım etmek istiyorum. Bak, Hürriyet Boyaları Fabrikası’nda bir iş var, aklıma geldi şimdi. Babam birçoklarını göndermiştir... denemelisin bir.”</p>

  <p>Kapıyı kapadım.</p>

  <p>Asansör bir gülle gibi indirdi beni aşağıya, dışarı çıktım, cadde boyunca yürüdüm. Güneş çok parlaktı şimdi, kaldırımda yürüyen insanlar çok uzak görünüyorlardı. Bir kilise mezarlığının mezar taşlarının başımın üzerinde, binaların tepeleri gibi ta yukarda yükseldiği, gri renkli bir duvarın önünde durdum. Caddenin karşı tarafındaki bir tentenin gölgesinde bir ayakkabı boyacısı çocuk üç kuruş için dans ediyordu. Köşeye kadar yürüdüm, bir otobüse atladım ve hiç düşünmeden, kendiliğimden otobüsün arkasına yürüdüm. Önümdeki sırada oturan panama şapkalı bir adam dişlerinin arasından bir ezgi söylüyordu ıslıkla. Kafam bir Bledsoe’ya, bir Emerson’a gidiyor, sonra yine geri geliyordu. Anlam veremiyordum bir türlü. Bir şakaydı. Allah belasını versin, bir şaka olamazdı. Evet, bir şaka... Birden araba sarsıldı bir durağa gelince, kendimi önceki adamın ıslıkla söylediği melodiyi mırıldanırken işittim ve sözleri geldi aklıma:</p>

  <div class="m1"></div>

  <p><i>Oof Ardıç kuşunu tertemiz yoldular.</i></p>

  <p><i>Oof Ardıç kuşunu tertemiz yoldular.</i></p>

  <p><i>Bağladılar zavallıyı bir ağaç kütüğüne</i></p>

  <p><i>Aman Allah, bütün tüylerini yoldular</i></p>

  <p><i>Kıçından, zavallı Ardıç kuşunun</i></p>

  <p><i>Tertemiz yoldular Ardıç kuşunu.</i></p>

  <div class="m1"></div>

  <p>Sonra fırladım yerimden, kapıya doğru koşarak, ince, bir-tarağın-dişlerine-yapıştırılmış-bir-kâğıdın-çıkardığı-ıslığın öteki durağa kadar peşimden geldiğini duyarak. Yolun kenarında, titreyerek durdum, bakarak ve adamın kıçı yolunmuş bir ardıç kuşuna dair eski, unutulmuş bir şarkıyı ıslıkla söyleyerek beni izlemek için arkamdan atlayacağını umarak.</p>

  <p>Kafama takılmıştı melodi. Metroya bindim; misafirhanedeki odama çıkıp yatağa uzandığım zaman bile hâlâ vızıldayıp duruyordu kafamda. Zavallı ardıç kuşunun kimi-nesi-ne zamanı-niçini-neredesi neydi? Ne yapmıştı? Kim bağlamıştı onu, niçin yolmuşlardı, biz niçin şarkısını söylüyorduk onun o kötü kaderinin? Gülünsün diyeydi, gülmek içindi, bütün veletler gülmüşler, gülmüşlerdi ve o eski Elk<a class="dipnot2" id="k3" href="../Text/dipnotlar.xhtml#a3"><sup>[3]</sup></a> topluluğunun tuba çalıcısı, helezoni çalgısında solo yapmıştı onunla; gülünç farfarası ve hüzünlü ifadesiyle, “Boo boo bo boooooo, zavallı Ardıç kuşunu tertemiz...” Maskara bir ağıttı bu... Ama kimdi Ardıç kuşu, niçin canı yakılmıştı, niçin alçaltılmıştı böyle?</p>

  <p>Birden öfkeden sarsılarak uzandım. İyi değildi bu. Genç Emerson’u düşündüm. Yalnız kendisinin bildiği bir üstün nedenle yalan söylediyse ya? Herkesin bir planı vardı sanki bana dair ve onun altında daha gizli bir başka plan. Genç Emerson’un planı neydi ve niçin ben oluyordum o planın içinde? Sonra, ben kimdim? Bir yandan öbür yana atıyordum kendimi durup durup. Belki de iyi niyetimin ve imanımın bir sınavdan geçirilişiydi bu; ama bir yalan, bu, diye düşündüm. Bir yalan ve biliyorsunuz bir yalan olduğunu. Mektubu görmüştüm ve kısacası benim öldürülmemi söylüyordu. Ağır ağır...</p>

  <p>“Azizim Bay Emerson” dedim yüksek sesle. “Bu mektubu getiren Ardıç kuşu eski bir öğrencidir. Lütfen ölene kadar umutlandırın onu, peşini bırakmayın, boş bırakmayın onu. En naçiz ve en itaatkâr kulunuz. A. H. Bledsoe...”</p>

  <p>Tabii, yolu budur bunun, diye düşündüm, kısa, özlü, dosdoğru ense köküne inen sözlü bir <i>coup de grâce.</i> Emerson cevap yazar mı ona? Tabii. “Sevgili Bled, Ardıç kuşuyla karşılaştım ve kuyruğunu tıraş ettim. İmza Emerson.”</p>

  <p>Yatağın üzerine oturdum ve güldüm. Kargaların yuvasına göndermişlerdi beni, pekâlâ. Güldüm, aciz ve zayıf hissettim kendimi, çok geçmeden acının geleceğini ve başıma ne gelirse gelsin artık aynı kimse olmayacağımı bilerek. Aciz hissediyordum kendimi ve gülüyordum. Soluk almak için durunca, geri dönmeye ve Bledsoe’yu öldürmeye karar verdim. Evet, diye düşündüm, ırkıma ve kendime karşı boynumun borcu bu. Öldüreceğim onu.</p>

  <p>Bu düşüncedeki yüreklilik ve onun gerisindeki öfke, kararlılıkla harekete geçirdi beni. Bir iş bulmalıydım ve en çabuğu olduğunu umduğum şeye el attım. Genç Emerson’un sözünü ettiği fabrikayı hatırladım ve işe yaradı. Ertesi sabah işe başlamam söylendi. O kadar çabuk öyle kolay olmuştu ki, bir an ne yapacağımı bilemedim. Bu şekilde mi planlamışlardı? Ama hayır, bir daha yakalayamazlardı beni. Bu kez <i>ben</i> atmıştım ilk adımı.</p>

  <p>Nasıl öç alacağımı düşlemekten zorla uyuyabildim.</p>
</body>
</html>