<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Üç</h3>

  <p class="p1">Biz Altın Gün ile demiryolu rayları arasından uzanan kısa yola yaklaşırken gördüm onları. Önce tanıyamadım. Beyaz çizgiden, güneşte yanmış, beton kısmın kenarındaki sararmış otlara kadar yolu tıkayarak dağınık bir düzende yürüyorlardı aşağı doğru. İçimden küfrettim. Yolu tıkamışlardı; Bay Norton ise zar zor nefes alıyordu. Radyatörün parlayan yuvarlağı üstünden bakılınca, yol yapımında çalışan mahkûm takımına benziyorlardı. Ama mahkûm takımı tek sıra halinde yürür; at üstünde, muhafız filan da yoktu görünürde. Daha yaklaşınca, emekli askerlerin giydiği bol, gri gömlekleri ve eski pantalonları fark ettim. Allah belasını versin! Altın Gün Meyhanesi’ne gidiyordu onlar da.</p>

  <p>“Birazcık içki,” sözlerini işittim arkamdan.</p>

  <p>“Birazdan, efendim,” dedim.</p>

  <p>Ta ilerde, kendisini bando şefi sanan birinin, uzun, kalçadan adımlar atarak, emirler vererek önde kurumla yürüdüğünü gördüm. Başının üzerinde tuttuğu bastonunu tempoyla kaldırıp indiriyordu. Arabayı yavaşlattım yüzünü adamlara doğru döndüğünü görünce; adımlarını küçültmüş, bastonunu göğüs hizasına indirmişti.</p>

  <p>Adamlar, kimisi aralarında konuşarak, kimisi kendi kendine söylenip birtakım hareketler yaparak karışık bir halde yürüyorlardı, farkında değillerdi sanki onun.</p>

  <p>Bando şefi birden arabayı gördü ve kamış bastonunu bana doğru salladı. Arabanın burnunu yavaşça ileriye soktuğumda adamların kenara çekildiğini görünce kornayı çaldım. O yerinden kıpırdamıyordu, bacaklarını germiş, elleri kalçalarında öylece duruyordu; ona çarpmamak için frene bastım.</p>

  <p>Bando şefi, adamların yanından hızla koşarak arabaya doğru geldi; bana yaklaşınca bastonun kaportanın üzerine hızla indiğini duydum.</p>

  <p>“Kim sanıyorsunuz kendinizi de askerin arasından geçiyorsunuz? Parolayı söyle. Kim bu takımın kumandanı? Siz arabalı piçler, pantalonlarınız hep dar gelir kıçınıza zaten. Parola!” “General Pershing’in arabası bu, efendim,” dedim. Onun, yavaş zamanındaki başkumandanının adını duyunca ancak yola geldiğini duymuştum; onu hatırladım birden. Gözlerindeki vahşi bakış aniden değişti, bir adım geriye çekildi ve hazır ol durumunda bizi selâmladı. Sonra şüpheli şüpheli arabanın arkasına bakarak, bağırdı:</p>

  <p>“Nerede General?”</p>

  <p>Geriye dönerek, “İşte,” dedim. Bay Norton yerinde doğrulmuş, zayıf, bembeyaz yüzüyle oturduğu yerden bakıyordu.</p>

  <p>“Ne var, niçin durduk?”</p>

  <p>“Başçavuş durdurdu bizi, efendim...”</p>

  <p>“Başçavuş mu? Ne başçavuşu?” Dikildi.</p>

  <p>Emekli Asker onu selâmlayarak, “Siz misiniz, General’im?” dedi. “Bugün ileri hatları teftiş ettiğinizi biliyordum, özür dilerim, kumandanım.”</p>

  <p>“Ne?..” dedi Bay Norton.</p>

  <p>Hızla, “General’in acelesi var,” dedim.</p>

  <p>“Tabii” dedi asker. “Görmesi gereken bir sürü şey var. Disiplin berbat. Topçu mopçu kalmadı.”</p>

  <p>Sonra yoldan yukarı giden adamlara seslendi, “Defolun General’in yolundan, General Pershing geçiyor. General Pershing’e yol açın!”</p>

  <p>Kenara çekildi; ben adamlardan sakınarak arabayı kalabalığın içinden sürdüm ve Altın Gün’e döndüğüm için ters yola girdim.</p>

  <p>Bay Norton arkadan soluk soluğa, “Kimdi o adam?” dedi.</p>

  <p>“Bir eski asker, efendim. Bir emekli. Hepsi emekli bunların, savaştan ötürü kaçırmışlar biraz.”</p>

  <p>“Refaketçi nerde?”</p>

  <p>“Böyle birisini görmüyorum, efendim. Ama zararsızdır onlar.”</p>

  <p>“Olsun, bir refakatçileri olmalı yine de.”</p>

  <p>Onlar gelmeden önce onu oraya götürmeliydim ve işimizi gördükten sonra oradan hemen ayrılmalıydık. Askerlerin kızları ziyaret günüydü bu gün; Altın Gün’ün altı üstüne gelirdi artık. Ötekiler nerdeydi acaba? Elli kişi kadar olacaklardı. Neyse, bir an önce oraya gidip, viskiyi aldıktan sonra uzaklaşmalıydık. Bay Norton’un nesi vardı peki; Trueblood meselesine neden bu kadar bozulmuştu? Ben, utanmıştım, birçok kez gülmeye çalışmıştım; ama bu onu rahatsız etmişti. Belki de bir doktora ihtiyacı vardı. Bana ne, doktor istememişti ki! Allah belasını versin şu orospu çocuğu Trueblood’ın.</p>

  <p>İçeriye koşarım, yarım litre viski alır fırlarım dışarıya, diye düşündüm. O zaman, Altın Gün’ün içini görmemiş olur. New Orleans’dan yeni kızlar geldiği haberi yayılınca arkadaşlarla gittiğim zamanların dışında oraya tek başına uğradığım seyrektir. Okul, Altın Gün’ü sayılan, sevilen bir yer yapmaya çok uğraşmıştı ama yörenin beyazları şu ya da bu şekilde işe el atmış ve işte bu hale getirmişlerdi sonunda. Okulun da, oraya gittiği duyulan öğrencileri cezalandırarak bunu önlemekten başka yapacak bir şeyi kalmamıştı.</p>

  <p>Ben arabadan çıkıp Altın Gün’e doğru koşarken, o, uykuda bir insan gibi uzanıyordu arabada. Önce para istemeyi düşündüm ondan; ama sonra içkiyi kendi paramla almaya karar verdim. Kapıda durup baktım: İçerisi daha şimdiden doluydu. Bol gri gömlekleri ve pantalonlarıyla eski askerler; kısa, daracık, sert kolalı keten önlükleri içinde kadınlar ağzına kadar doldurmuştu salonu. Bayat bira kokusu, insan gürültüsü ve otomatik pikabın sesi içinden kalın bir sopa gibi çarpıyordu yüzüne adamm. Ben kapıdan içeriye girer girmez, asık suratlı bir adam kolumdan yakaladı ve sert sert yüzüme baktı.</p>

  <p>Beni görmüyormuş gibi, içimden geçip uzaklara yönelen bakışlarıyla, “Saat 5.30’da olacak” dedi.</p>

  <p>“Ne?”</p>

  <p>“Büyük kucaklaşma, mutlak silah bırakımı, dünyanın sonu!” dedi.</p>

  <p>Daha ben cevap vermeye kalmadan, kısa boylu, tombul bir kadın bana gülümsedi ve bir kenara çekti adamı.</p>

  <p>“Sıra sende Doc,” dedi. “Biz yukarı çıkıncaya kadar olmasın sakın. Hep ben mi çağıracağım seni, yani?”</p>

  <p>“Hayır, doğru,” dedi adam. “Beni Paris’ten telle çağırdılar bu sabah.”</p>

  <p>“Öyleyse acele etsek mi dersin, yavrum ha? O iş olmadan önce burada bir sürü para var sızdırmam gereken. Sen biraz bekleyedur olmaz mı?”</p>

  <p>Bana göz kırparak adamı kalabalığın içinden merdivenlere doğru çekti. Sinirli sinirli, onu bunu ite dirsekleye bara yaklaşmaya çalıştım.</p>

  <p>Adamların çoğu doktor, avukat, öğretmen, devlet memuruydu; bir sürü aşçı, bir papaz, bir politikacı ve bir de ressam vardı içlerinde. Kafadan kontak biri ruh doktoruymuş bir zaman. Ne zaman onları görsem rahatsızlık duyardım. Birçok kez belli belirsiz arzu ettiğim mesleklerin üyeleriydiler güya; hiçbir zaman beni görmüş gibi davranmazlardı ama gerçekten hasta olduklarına inanamıyordum. Bazen benimle ve okuldaki diğer insanlarla büyük ve karışık bir oyunun içindeymişler gibi geliyordu bana; amacı, gülmek olan, kurallarını ve inceliklerini hiçbir zaman kavrayamadığım bir oyun.</p>

  <p>Tam önümde iki kişi duruyordu ayakta, biri tam bir ciddiyetle konuşuyordu: “...Ve Johnson, kırk beş dereceden, Jeffries’in sol alt kesici dişine vurdu, talamus bölgesini tam bir felce uğrattı, bir buzdolabının buzluğunda donmuşa döndürdü orasını, böylece onun otonom sinir sistemini darmadağın etti ve son derece hiperspazmik müsküler raşelerle tabaka tabaka koca pastayı sarsarak tam koksiksinin üzerine yere serdi onu; bunun üzerine sfinkter sinirinde ve kasında keskin bir travmatik reaksiyon oldu ve sonra aziz meslektaşım, sürükleyip götürdüler onu, üzerine sönmemiş kireç serptiler ve bir sedyenin üstünde uzaklaştırdılar oradan. Bittabii, başka bir terapi yolu yoktu, azizim.”</p>

  <p>Onları bir kenara itip geçerken, “Özür dilerim” dedim.</p>

  <p>Koca Halley barın gerisindeydi, terden ıslanmış gömleğinin içinden esmer teni görünüyordu.</p>

  <p>“Ne diyon, Mektepli?”</p>

  <p>“Bir duble viski istiyorum, Halley. Derin bir bardağa koy ki dökmeden çıkarabileyim buradan. Dışardaki biri için.”</p>

  <p>Gürledi, “Olmaz, hayde!”</p>

  <p>Dışarı fırlamış gözlerindeki kızgınlığa şaşarak, “Niçin?” diye sordum.</p>

  <p>“Sen daha yukarda okulda değel misin?”</p>

  <p>“Tabii.”</p>

  <p>“Tamam, o piçler benim burayı yine kapatmaya çalışıyorlar da ondan. Burada oturup geberinceye kadar içebilirsin; ama dışarı götürmek için zırnık içki vermem sana.”</p>

  <p>“Ama dışarıda, arabada bir hasta adam var.”</p>

  <p>“Ne arabası? Heç bir zaman araban olmadı senin.”</p>

  <p>“Beyaz adamın arabası. Onun şoförlüğünü yapıyorum ben.”</p>

  <p>“Okulda okumuyon mu sen?”</p>

  <p>“Okuldan biri o da.”</p>

  <p>“Peki hasta olan kim?”</p>

  <p>“O.”</p>

  <p>“İçeriye girmeyi yediremiyor mu kendine? Söyle ona heç kimseyi kovmayız biz buradan.”</p>

  <p>“Ama hasta o.”</p>

  <p>“Ölsün isterse.”</p>

  <p>“Önemli biri o Halley, mütevellilerden. Zengin hem de, hasta; başına bir şey gelirse onun, bavulumu elime verdikleri gibi atarlar beni okuldan.”</p>

  <p>“Olmaz dedik, Mektepli, yapamam. İçeri getir onu, isterse yüzsün içkinin içinde burada. İsterse benim kendi şişemden içsin.”</p>

  <p>İki bira bardağının üzerindeki beyaz köpüğü fildişi renkli bir kürekle uçurdu ve bann üzerinde kaydırarak ileri sürdü bardakları. Bozuldum. Bay Norton içeriye girmek istemezdi. İçeri giremeyecek kadar hastaydı. Ayrıca, bu hastaları ve kızları görmesini de istemiyordum. Ben dışarıya çıkmaya uğraşırken daha da yabanileşiyordu ortalık. Süpercargo, çoğu zaman adamları susturan beyaz üniformalı muhafız ortalıkta görünmüyordu. Hiç hoşuma gitmedi bu; çünkü o yukardayken adamlar yasak masak dinlemezlerdi. Dışarıya çıkıp arabaya yöneldim. Ne söyleyebilirdim Bay Norton’a? Kapıyı açtığımda sakin bir şekilde uzanıyordu.</p>

  <p>“Bay Norton, efendim, dışarıya viski vermiyorlar.”</p>

  <p>Hâlâ öyle sessiz yatıyordu.</p>

  <p>“Bay Norton.”</p>

  <p>Kireç gibi yüzüyle yatıyordu orada. Yavaşça sarstım onu, içimde bir korku duyarak. Zar zor soluk alıyordu. Başının acayip şekilde sağa sola sallandığını görünce daha şiddetli sarstım onu. Dudakları aralandı; mavi mavi, uzun, ince, şaşılacak kadar hayvan dişlerine benzeyen bir sıra diş göründü.</p>

  <p>“EFENDİM!”</p>

  <p>Panik halinde Altın Gün’e koştum tekrar, görünmez bir duvara benzeyen gürültünün içine dalarak bağırdım:</p>

  <p>“Halley; yetiş, adam ölüyor!”</p>

  <p>Kalabalığı yarmaya çalışıyordum; ama kimse beni işitmişe benzemiyordu. Dört bir yanım sarılmıştı. Beni sıkıştırıp duruyorlardı.</p>

  <p>“Halley!”</p>

  <p>İki hasta döndü ve yüzüme baktı, gözleri burnumdan üç beş santim uzakta.</p>

  <p>Uzun boylusu, “Nesi var bu beyefendinin, Sylvester?” dedi.</p>

  <p>Öbürü, “Her zaman birileri ölür,” dedi.</p>

  <p>“Doğru, hem Tanrı’nın o koca gökyüzünden çadırı altında ölmek de iyidir.”</p>

  <p>“Biraz viskiye ihtiyacı var.”</p>

  <p>İçlerinden biri, “Ha, o zaman başka,” dedi ve bara doğru bir yol açmaya çalıştılar kendilerine itişerek. “Acıyı dindirmek için son bir damla içki. Kenara çekilin, lütfen!”</p>

  <p>“Gene mi sen, Mektepli?” dedi Halley.</p>

  <p>“Biraz viski ver bana. Ölüyor!”</p>

  <p>“Söyledim sana, Mektepli, onu içeri getir dedim. Ölmezse ne olursa olsun, benim ödenecek faturalarım var.”</p>

  <p>“Yalvarırım, beni hapse atarlar sonra.”</p>

  <p>“Koleje giden sensin, ben değil. Bir yolunu bulursun.</p>

  <p>Sylvester dedikleri adam, “Beyefendiyi içeri getirsen iyi olacak” dedi. “Gel, yardım edelim sana.”</p>

  <p>İte kaka yol açtık kendimize dışarı doğru. Adam bıraktığım gibi duruyordu.</p>

  <p>“Bak Sylvester, Thomas Jefferson!”</p>

  <p>“Ben de tam bunu söyleyecektim, ne zamandır bekliyordum onunla konuşmayı.”</p>

  <p>Dilim tutulmuş gibi bakıyordum yüzlerine; ikisi de deliydi. Yoksa şaka mı ediyorlardı?</p>

  <p>“Yardım edin bana,” dedim.</p>

  <p>“Memnuniyetle.”</p>

  <p>Adamlardan biri düşünceli düşünceli, “içkisinin tadını çıkaracaksa acele etmeliyiz,” dedi.</p>

  <p>Kaldırdık. Aramızda çuval gibi sarkıyordu, sallanıyordu.</p>

  <p>“Çabuk!”</p>

  <p>Biz onu Altın Gün’e taşırken adamlardan biri aniden durdu ve Bay Norton’un başı aşağıya sarktı; beyaz saçları yerde sürünüyordu.</p>

  <p>“Baylar, bu adam benim dedemdir!”</p>

  <p>“Ama o bir beyaz, adı da Norton.”</p>

  <p>“Büyükbabamı benden iyi mi bileceksin sen! Thomas Jefferson’dur o ve ben de onun torunuyum, ailenin şehirli zenci kolundan” dedi uzun boylusu.</p>

  <p>Bay Norton’a uzun uzun bakarak, “Sylvester,” dedi, “haklısın, inanıyorum. Gerçekten inanıyorum sana. Şu yüz çizgilerine bak. Tıpkı seninki gibi, aynı kalıptan. Seni böyle elbiseli melbiseli yeryüzüne tükürmediğinden emin misin?”</p>

  <p>“Yo, yo, o senin dediğin, babamdı,” dedi adam aceleyle.</p>

  <p>Ve biz yeniden kapıya doğru yürümeye koyulunca şiddetle küfretmeye başladı babasına. Halley orada bekliyordu. Kalabalığı biraz susturabilmişti; odanın ortasında birazcık yer açılmıştı. Adamlar Bay Norton’a bakmak için yaklaştılar.</p>

  <p>“Birisi bir sandalye getirsin.”</p>

  <p>“Tabii, otursun Bay Norton.”</p>

  <p>“Mister Eddy değel o, John D. Rockfeller,” dedi birisi.</p>

  <p>“İşte geldi Mesih’in sandalyesi.”</p>

  <p>Halley emretti, “Hepiniz geriye çekilin, açın etrafını azıcık.”</p>

  <p>Burnside diye biri, doktor olacak, ileri fırladı ve Bay Norton’un nabzını tuttu.</p>

  <p>“Çok normal. Saat gibi bir nabzı var bu adamın! Atmıyor, <i>ihtizaz</i> ediyor. Çok garip. Çok.”</p>

  <p>Birisi, çekerek uzaklaştırdı onu. Halley elinde bir şişe ve bardakla yine göründü. “Hey, birkaçınız başını geriye eğin.”</p>

  <p>Ben daha kımıldamaya fırsat bulamadan kısa boylu, çiçek bozuğu bir adam çıktı ortaya ve Bay Norton’un başını ellerinin arasına aldı, geriye doğru çekti, sonra usturayı vurmaya hazırlanan bir berber gibi çeneyi hafifçe tutarak ani bir silkiş hareketinde bulundu.</p>

  <p>“Dök şimdi!”</p>

  <p>Bay Norton’un başı, yumruklanan bir boks torbası gibi şiddetle silkindi. Beyaz yanağında beş tane soluk kırmızı çizgi belirdi, saydam taşın altında yanan bir ateş gibi parlayarak. Gözlerime inanamıyordum. Kaçmak istiyordum. Bir kadın kıkırdıyordu. Birkaç kişinin kapıya doğru koştuğunu gördüm.</p>

  <p>“Kesin be, Allah’ın belaları, budalalar!”</p>

  <p>Çiçek bozuğu adam yavaşça, “Bir isteri vakası,” dedi.</p>

  <p>“Defolun, yol açın,” diye bağırıyordu Halley. “Birisi o madrabaz muhafızı getirsin yukardan. Buraya getirin onu, aşağı, çabuk!”</p>

  <p>Çiçek bozuğu adam bir kenara itilirken yine, “Hafif bir isteri vakası,” dedi.</p>

  <p>“İçkiyi Halley, çabuk!”</p>

  <p>“Hey Mektepli, sen bardağı tut. Brandi bu, kendim için saklıyordum.”</p>

  <p>Birisi anlamsız bir sesle kulağıma fısıldadı, “Görüyorsun, sana saat 5.30’da olacak demiştim. Yaradan da geldi.” Asık suratlı adamdı.</p>

  <p>Halley’in şişeyi eğdiğini gördüm; koyu kehribar rengi brandi lıkır lıkır dökülüyordu bardağa. Sonra Bay Norton’un başını geriye doğru eğerek bardağı dudaklarına dayadım ve boşalttım. Ağzının kenarından, ince kahverengi bir sızıntı iniyordu nazik çenesinden aşağıya. Salon birden sessizleşmişti. Elimin üzerinde, ağlama nöbetinin sonunda bir çocuğun göğsündeki iç çekişe benzer bir hareket duydum. İnce damarlı gözkapakları titredi, kıpırdadı. Öksürdü Bay Norton. Hafif kırmızı bir dalganın önce yavaş, sonra hızlı boynuna ve yüzüne yayıldığını gördüm.</p>

  <p>“Burnunun altına tut Mektepli. Koklasın.”</p>

  <p>Bardağı Bay Norton’un burnunun altında gezdirdim. Soluk mavi gözlerini açtı. Yüzünü kaplayan kırmızı dalga içinde ıslak, yaşarmış görünüyordu gözleri. Kalkıp oturmaya çalıştı, sağ eli çenesine gitti. Gözleri açıldı, hızla birinden öbürüne giderek yüzlere baktı. Sonra benim gözlerimle karşılaştı; tanıyınca, ıslak gözlerini benimkilere dikti.</p>

  <p>“Kendinizde değildiniz, efendim,” dedim.</p>

  <p>Yorgun yorgun sordu, “Neredeyim, delikanlı?”</p>

  <p>“Burası Altın Gün, efendim.”</p>

  <p>“Ne?”</p>

  <p>“Altın Gün. Bir çeşit eğlence ve oyun yeri,” diye ekledim, isteksizce.</p>

  <p>“Bir tane daha ver ona,” dedi Halley. Bardağa biraz içki boşalttım ve eline verdim. Kokladı, ne olduğunu anlamak istercesine gözlerini kapadı, sonra içti. Ufak körükler gibi şişti yanakları; ağzını çalkalıyordu.</p>

  <p>“Teşekkür ederim,” dedi, bu kez biraz daha güçlü. “Nedir burası?”</p>

  <p>Hastaların çoğu hep bir ağızdan, “Altın Gün!” dedi.</p>

  <p>Yavaşça etrafına bakındı, yuvarlak, oymalı süsleri olan yukarıdaki balkona baktı. Büyük bir bayrak upuzun sarkıyordu yukardan aşağıya. Kaşlarını çattı.</p>

  <p>“Eskiden ne olarak kullanılıyordu bu bina?” dedi.</p>

  <p>Halley açıkladı, “Önce bir kiliseydi, sonra bir banka, daha sonra bir lokanta ve şık bir oyun salonu, şimdi <i>biz</i> kullanıyoruz. Bir zamanlar hapishane olarak da kullanılmış, öyle diyorlardı yanılmıyorsam.”</p>

  <p>“Haftada bir şeytan taşlamak için buraya gelmemize izin veriyorlar,” dedi birisi.</p>

  <p>Korkuyla, “Dışarıya içki çıkaramadım, efendim, onun için sizi buraya getirmek zorunda kaldım,” dedim.</p>

  <p>Etrafına baktı. Gözlerini izledim ve bakışlarına sessizce cevap verirken hastaların yüzlerindeki değişmiş ifadeleri görerek şaştım. Kimi düşmanca, kimi yaltaklanıyormuş gibi, kimi korkmuş; aralarında en hızlı görünen bazıları ise şimdi çocuklar kadar uysal görünüyordu. Bazıları garip şekilde ondan hoşlanmışa benziyordu.</p>

  <p>“Hepiniz hasta mısınız?” diye sordu Bay Norton.</p>

  <p>“Ben, bu batakhaneyi işletiyorum,” dedi Halley. “Buradaki diğer arkadaşlar...”</p>

  <p>Kısa boylu, şişman, çok zeki görünüşlü bir adam, “Biz tedavi için buraya gönderilmiş hastalarız,” dedi. “Fakat,” gülümsedi, “bir de muhafız takıyorlar yanımıza, bir çeşit gözcü yani, tedavinin başarısız olduğunu görmeleri için.”</p>

  <div class="m1"></div>

  <p>“Hepiniz delisiniz. Bense bir enerji deposuyum. Buraya bataryalarımı şarj etmeye geliyorum,” diye üsteledi eski askerlerden biri.</p>

  <p>Bir başkası dramatik hareketlerle sözünü kesti onun, “Ben bir tarih öğrencisiyim, efendim. Dünya, bir rulet tekeri gibi daire şeklinde dönüyor. Başlangıçta siyahlar yukarda, orta dönemlerde beyazlar dizginleri ele alıyor; ama uzun sürmez, Habeşistan, asil kanatlarını gerecek ileri doğru! Sonra bas paranı Siyah’a!” Heyecandan titriyordu sesi. “O zamana kadar güneş ısınmayacak; yeryüzünün göbeğinde buz var. iki yıla kalmaz melez anamı yıkayacak kadar yaşlı olacağım; yarı beyaz bir orospu!” diye ekledi, cam gibi gözleriyle kızgınlıktan aşağı yukarı zıplamaya başlayarak.</p>

  <p>Bay Norton gözlerini kırpıştırdı ve doğruldu.</p>

  <p>Burnside, Bay Norton’un bileğini yakalıyarak, “Ben doktorum,” dedi, “nabzınıza bakabilir miyim?”</p>

  <p>“Aldırma ona, mister. On yıldır doktorluğu filan kalmadı. Kanı paraya çevirmenin bir yolunu ararken yakaladılar onu.”</p>

  <p>“Yaptım ya!” diye bağırdı adam. “Ben keşfettim onu; ama John D. Rockefeller formülü çaldı benden.”</p>

  <p>“Bay Rockefeller mi?” diye sordu Bay Norton. “Yanılıyor olmalısınız.”</p>

  <p>Balkondan bir ses, “NE OLUYOR ORADA, AŞAĞIDA?” diye bağırdı. Herkes o tarafa döndü. Üzerinde yalnızca beyaz şortu olan bir zenci azmanı gördüm; sallana sallana iniyordu merdivenlerden. Muhafız Süpercargo’ydu bu. Sert, kolalı üniforması üzerinde olmadığından zor tanıdım onu. Çoğu kez, hep kolunda taşıdığı bir deli gömleğiyle gözdağı vererek adamların arasında dolaşır, o varken adamlar sessiz ve uysal olurlardı. Ama şimdi onu hiç tanımamış gibi yapıyorlardı; küfretmeye başladılar.</p>

  <p>“Sarhoş olursan nasıl sağlarsın düzeni burada?” diye bağırdı Halley. “Charlene! Charlene!”</p>

  <p>Balkon tarafındaki odaların birinden bir kadın ters ters karşılık verdi, “Ne var?” İnsanı irkilten bir güç vardı sesinde.</p>

  <p>“Yanındaki o madrabaz, oyun bozan, deli başı serseriyi aşağı indir de ayılt. Giydir beyaz elbisesini gelsin düzeltsin ortalığı. Beyazlar var evde.”</p>

  <p>Balkonda, üzerine yünden pembe bir elbise geçirmiş bir kadın göründü. “Bana bak sen, Halley,” diye ağır ağır söylendi. “Bir kadınım ben. Giyinmesini istiyorsan onun, kendin giydir. Ben bir tek erkeği giydiririm. O da New Orleans’da şimdi.”</p>

  <p>“Boş ver bunlara. Ayılt o madrabazı.”</p>

  <p>Süpercargo gürledi, “Düzen istiyorum orada, eğer beyazlar varsa <i>çifte</i> düzen istiyorum hem de.”</p>

  <p>Birden, geride, barın arkasında duran adamların arasından bir homurtu yükseldi ve adamların merdivenlere doğru fırladıklarını gördüm.</p>

  <p>“Yakalayın!”</p>

  <p>“Düzen verelim biraz ona!”</p>

  <p>“Çekil yolumdan.”</p>

  <p>Beş adam tuttu merdivenin ağzını. Dev’in eğildiğini ve iki eliyle merdivenlerin tepesindeki direkleri yakaladığını gördüm, direklere sımsıkı yapışmıştı; beyaz şortu içinde çıplak vücudu parlıyordu. Bay Norton’u hafifçe tokatlamış olan küçük adam öndeydi; uçar gibi fırladığında muhafızın hazırlandığını ve tekme salladığını gördüm. Küçük adam tam yanına gelince tekme göğsüne rastladı ve adam havada bir eğri çizerek geriye, arkasındaki adamların ortasına uçtu. Süpercargo bacağını tekrar sallamak için hazırlandı. Merdiven çok dardı, iki kişi çıkamazdı yan yana. Onlar ne kadar yukarı fırlarsa fırlasın, Dev, geriye püskürtüyordu onları. Boyuna tekme sallıyor, her defasında birini aşağı yuvarlıyordu, beyzbolda havaya attığı topa sopayla vuran oyuncu gibi. Onları seyrederken Bay Norton’u unutmuştum. Altın Gün bir hengâmeydi. Balkonun üstündeki odalardan yarı çıplak kadınlar fırlamıştı. Adamlar sanki bir futbol maçındaymış gibi yuhalıyor, bağırıyordu.</p>

  <p>Dev, bir adamı merdiven sahanlığına doğru uçururken bağırdı, “DÜZEN İSTİYORUM!”</p>

  <p>Kadının biri, “İÇKİ ŞİŞESİ ATIYORLAR! SAHİCİ İÇKİ!” diye çığlığı bastı.</p>

  <p>“Onun istemediği bir düzen bu,” dedi birisi.</p>

  <p>Şişeler, bardaklar, etrafa viski saçarak yağmur gibi yağıyordu balkona. Süpercargo’nun birden ayağa dikildiğini ve alnını tuttuğunu gördüm, yüzünden viski akıyordu; “Aayyy!” diye bağırdı, “Aayyyy!” Sonra topuklarından tepesine kadar kazık gibi sallandığını gördüm. Merdivendeki adamlar bir an durdular, seyrettiler onu. Sonra ileri doğru fırladılar.</p>

  <p>Ayaklarına yapışıp, Supercardo’yu aşağıya doğru çekerlerken o, merdiven korkuluklarına sımsıkı yapışmıştı. Gönüllü itfaiyecilerin hortum ellerinde koşuşları gibi onu bileklerinden yakalamış aşağı sürüklerlerken başı merdiven basamaklarına çarpıyor, makineli tüfek gibi “Pat! Pat! Pat!” diye ses çıkanyordu. Kalabalık ileri doğru dalgalandı. Kulağımın dibinde Halley bağırıyordu. Adamın odanın ortasına doğru sürüklendiğini gördüm.</p>

  <p>“Gösterin düzeni orospu çocuğuna!”</p>

  <p>“Kırk beşime gelmişim ben, babammış gibi hükmediyor herif bana!”</p>

  <p>Uzun boylu bir adam muhafızın başına doğru bir ayakkabı fırlatırken, “Tekmelersin ha?” diyordu. Sağ gözünün üzerinden şişerek bir et fırladı dışarı.</p>

  <p>O sırada Bay Norton’un yakınımdan bir yerlerden bağırdığını işittim, “Hayır, yapmayın! Düşmüş adama vurulmaz!”</p>

  <p>“Beyaz adamı dinleyin,” dedi birisi.</p>

  <p>“Beyazların adamı o!”</p>

  <p>Adamlar Süpercargo’nun üzerine çıkmış zıplıyorlardı; öyle heyecanlandım ki onlara katılmak istedim ben de. Kızlar bile, “İyi bir benzetin onu!”, “Hiç para vermezdi bana!”, “Gebertin!” gibi sözler söylüyorlardı.</p>

  <p>“Lütfen, hey! Burada yapmayın! Benim yerimde yapmayın!”</p>

  <p>“O görev başındayken aklına geleni söylemezdin ama!”</p>

  <p>“Allah kahretsin, söyler mi?”</p>

  <p>Her nasılsa Bay Norton’un uzağına sürüklendim ve kendimi Sylvester denen adamın yanında buldum.</p>

  <p>“Şuna bak, Mektepli” dedi. “Şuraya bak, kaburgalarının kanadığı yeri görüyor musun?”</p>

  <p>Başımı salladım evet dercesine.</p>

  <p>“Şimdi ayırma gözlerini oradan.”</p>

  <p>Sylvester ayağının ucunu kullanarak dikkatle nişan alırken, sanki mecburmuşum gibi kalça kemiğiyle alt kaburgasının arasındaki noktaya bakıyordum. Sonra bir futbol topuna şut çeker gibi tekmeyi savurdu Sylvester. Süpercago yaralı bir at gibi haykırdı.</p>

  <p>“Sen de dene, Mektepli, öyle hoş oluyor ki! Rahatlatıyor insanı,” diyordu Sylvester. “Bazen ondan o kadar korkarım ki kafamın içinde hissederim onu. Al sana!” dedi Süpercargo’ya bir tekme daha atarken.</p>

  <p>Ben olup biteni seyrederken bir adam iki ayağıyla birden Süpercargo’nun göğsüne sıçradı ve muhafız kendinden geçti o zaman. Çılgına dönmüş adamlar onu tekrar tekmeleyebilmek için uyandırmak üzere yüzüne soğuk bira dökmeye başladılar. Çok geçmeden, kandan ve biradan bir çamur içinde kaldı yüzü.</p>

  <p>“Bayıldı orospu çocuğu.”</p>

  <p>“Atın dışarı.”</p>

  <p>“Hayır, bir dakka. Yardım etsin biri bana.”</p>

  <p>Barın üzerine attılar onu, bir ceset gibi kollarını göğsünün üzerinde kavuşturarak boylu boyunca uzattılar.</p>

  <p>“Haydi, içelim şimdi!”</p>

  <p>Halley barın arkasına geçerken ağırdan alıyordu; küfrettiler.</p>

  <p>“Geç oraya, içki ver bize, koca göt!”</p>

  <p>“Bir viski ver bana!”</p>

  <p>“Buraya, buraya, korkak pezevenk!”</p>

  <p>“Kaldır o koca kıçını!”</p>

  <p>“Peki, peki, ağır olun,” dedi Halley, bardaklarına içki koymak için oradan oraya koştururken. “Yalnız haber verin siz.”</p>

  <p>Süpercargo barın üzerinde çaresiz yatarken adamlar deliler gibi uğuldayıp duruyorlardı. Heyecan, aklı daha ince pamuk ipliğiyle bağlı olanları iyice baştan çıkarmıştı. Bazıları avazları çıktığınca, hastane, devlet ve dünya hakkında nutuklar atıyorlardı. Kendisinin besteci olduğunu söyleyen birisi, bilir göründüğü gürültülü bir parçayı akortsuz piyanoda tangırdatıyordu tuşlara yumrukları ve dirseğiyle vurarak; bu da yetmiyormuş gibi kalın sesiyle, can çekişen bir ayı gibi bağırıyordu. En okumuş olanlarından biri koluma dokundu. Eski bir kimyagerdi; hiç kimse göğsünde daima pırıl pırıl parlayan eczacı işareti olmadan görmemişti onu bugüne dek.</p>

  <p>O gürültü içinde, “Adamlar kontrolü kaybettiler” dedi, “Gitsen iyi olur gibime geliyor.”</p>

  <p>“Ben de ona çalışıyorum” dedim, “Bay Norton’un yanına bir ulaşabilsem.”</p>

  <p>Bay Norton, bıraktığım yerde değildi. Bağıran, çağıran adamlar arasında onun adını haykırarak oradan oraya koşup duruyordum.</p>

  <p>Merdivenlerin altında buldum onu. İtişip kakışan, yalpalaya yalpalaya dönüp duran sarhoşlar nasılsa buraya itmişlerdi onu; yaşlı bir oyuncak bebek gibi bir sandalyeye kaykılmış yatıyordu. Loş ışıkta, yüzünün çizgileri sert ve bembeyazdı; güzel yüzündeki o güzel gözleri kapalıydı. Adamların gürültüsünü bastıracak kadar yüksek sesle adını seslendim, bir cevap alamadım. Yine bayılmıştı. Sarstım onu, önce hafifçe sonra daha sert; ama buruşuk gözkapaklarında en küçük bir titreme bile olmadı. Sonra, itişip kakışan, yumruklaşan adamlardan birkaçı onun üzerine ittiler beni, birden gözlerimin üç beş santim ötesinde bembeyaz bir şeyin büyüdüğünü fark ettim; onun yüzüydü bu; ama hiçbir anlam veremediğim bir dehşetle bir ürperti hissetim içimde. O güne dek bir beyaz insana bu kadar yakın olmamıştım hiç. Korku içinde uzaklaşmaya çalıştım. Kapalı gözleriyle, gözleri açıkken olduğundan daha korkutucu görünüyordu. Şekilsiz, beyaz bir ölüm çıkmıştı karşıma sanki aniden; sanki o ölüm hep oradaydı da Altın Gün’ün o çılgınlığı içinde kendini açığa vurmuştu bugün.</p>

  <p>“Kes bağırmayı!” diye emretti bir ses; birisinin beni çektiğini hissettim. Kısa boylu, şişman bir adamdı bu.</p>

  <p>O tiz, acı acı bağırışın benden çıktığını ilk kez fark ederek elimle ağzımı kapadım. Çarpık çarpık gülümserken bana, yüzünün gevşediğini gördüm adamın.</p>

  <p>Kulağıma eğilip bağırdı, “Ha şöyle. Bir insan o. Unutma, insandan başka şey değil!”</p>

  <p>Bay Norton’un bundan daha fazla bir şey olduğunu, zengin beyaz bir insan olduğunu, benim sorumluluğum altında bulunduğunu söylemek istedim ona; ama ondan sorumlu olduğumu söylemek fikri dile getirilemeyecek kadar büyük bir şeydi benim için.</p>

  <p>Adam beni Bay Norton’un ayak ucuna doğru iterken, “Balkona çıkaralım onu” dedi. Makine gibi, hiç düşünmeden ince bileklerine yapıştım Bay Norton’un; o koltukaltlarından tuttu, kaldırdı ve geri geri merdivenlerden çıkmaya başladı. Bay Norton’un başı sarhoşların ya da ölülerin başı gibi sağa sola düşüyordu.</p>

  <p>Emekli Asker gülümseyerek, merdivenleri adım adım çıkıyordu geriye doğru. Ondan korkmaya başlamıştım bu kez; o da öbürleri gibi sarhoş olmasındı! Korkuluklardan aşağı sarkmış, aşağıdaki arbedeyi seyreden üç kızın Bay Norton’u taşımakta bize yardım etmek için geldiklerini gördüm.</p>

  <p>“Moruklar dayanamıyor galiba,” diye bağırdı biri.</p>

  <p>“Georgia çamı kadar uzun.”</p>

  <p>“Hee, bak sana deyim, Halley’in çıkardığı o şeyi beyazlar içemez, çok sert.”</p>

  <p>“Sarhoş değil, hasta!” dedi Şişman Adam. “Boş bir yatak bulun da bir süre uzansın.”</p>

  <p>“Helbet, babalık. Başka bir arzun?”</p>

  <p>“O kadarı yeter,” dedi.</p>

  <p>Kızlardan biri ileri fırladı. “Benimki daha yeni değiştirildi. Buraya getirin onu,” dedi.</p>

  <p>Birkaç dakika sonra Bay Norton belli belirsiz nefes alarak orta genişlikte bir yatakta uzanıyordu. Şişman Adam’ın tam olarak meslekten biri gibi ona doğru eğildiğini ve nabzını yakaladığını gördüm.</p>

  <p>“Siz doktorsunuz?” diye sordu bir kız.</p>

  <p>“Artık değilim, bir hastayım şimdi. Ama bir şeyler bilirim.”</p>

  <p>Onu çabucak kenara iterken, al sana bir tane daha, diye düşündüm. “İyileşir o. Bırak, kendine gelsin ki buradan çıkarayım onu.”</p>

  <p>“Korkma, aşağıdakilerden değilim ben, delikanlı,” dedi. “Sahiden doktorum ben. Bir şey yapmam ona. Hafif bir şok geçiriyor, o kadar.”</p>

  <p>Onun tekrar Bay Norton’un üzerine eğildiğini, nabzını yokladığını, gözkapaklarını açtığını gördük.</p>

  <p>“Hafif bir şok,” diye tekrarladı.</p>

  <p>Kızlardan biri etekliğini, insanın içini gıcıklayan karın yuvarlağı üzerinde düzelterek, “Şu Altın Gün’de kim olsa komaya girer,” dedi.</p>

  <p>Bir başkası Bay Norton’un beyaz saçlarını alnından yukarıya doğru kaldırdı ve boş boş gülümseyerek okşadı. “Ne şirin,” dedi, “tıpkı ufacık beyaz bir bebek gibi.”</p>

  <p>Ufak tefek zayıf bir kız, “Nasıl bir bebekmiş?” diye sordu.</p>

  <p>“Öyle işte, yaşlı bir bebek.”</p>

  <p>Zayıf olanı, “Tıpkı beyazlar gibisin, Edna,” dedi. “Tıpkı.”</p>

  <p>Edna başını salladı ve kendi kendisiyle eğlenir gibi gülümsedi. “Tabii öyleyim. Seviyorum onları. Şuna bir bak, ihtiyar mihtiyar, ne zaman gelirse gelsin girsin koynuma.”</p>

  <p>“Aptal, ben olsam öldürürdüm böyle yaşlı bir adamı.”</p>

  <p>“Ne öldürmesi bee...” dedi Edna. “Bilmiyon mu giz, bu zengin beyaz ihtiyarlarda maymun guddeleri, leke yumurtaları vardır? Hiç doymaz bu yaşlı piçler. Dünyayı versen bana mısın demezler.”</p>

  <p>Doktor bana baktı ve gülümsedi. “Bak, şimdi de endokrinoloji öğreniyorsunuz,” dedi. “Sana onun bir insandan başka bir şey olmadığını söylediğimde yanılmışım; öyle görünüyor ki yarı keçi yarı maymunmuş. Belki ikisi birden.”</p>

  <p>“Siz inanmayın,” dedi Edna. “Bir zamanlar benim vardı bir tane, Şikago’da...”</p>

  <p>Öteki sözünü kesti, “Şuna bak, ne zaman Şikago’daydın ki sen giz?”</p>

  <p>“Ne biliyon olmadığımı? İki yıl önce... Sen ne bilirsin ki zaten. Sanki bir çift eşek yumurtası vardı herifte!”</p>

  <p>Şişman Adam sırıtarak doğruldu. “Bir bilim adamı ve bir doktor olarak buna pek inanmam,” dedi. “Böyle bir ameliyat yapılmadı daha.” Sonra ne yaptı etti, kızları odadan dışarı çıkardı.</p>

  <p>Asker, “Kendine gelir de bu konuşmaları duyarsa, yeniden bayılır muhakkak,” dedi. “Ayrıca, bir bakmışsın bilim meraklıları onun gerçekten maymun guddeleri taşıyıp taşımadığını incelemeye kadar götürmüş işi; ayıp olur o zaman...”</p>

  <p>“Onu okula geri götürmeliyim,” dedim.</p>

  <p>“Tamam,” dedi. “Sana yardım için elimden geleni yapacağım. Git bak, bir parça buz bulabilir misin. Telaş da etme.”</p>

  <p>Dışarıya, balkona çıktım, herkesi tepeden görüyordum. Hâlâ itişip kakışıyorlardı ortalıkta; otomatik pikap çalıyordu, piyano güm güm ötüyordu ve odanın öteki ucunda biraya bulanmış Süpercargo barın üzerinde gücü tükenmiş bir beygir gibi yatıyordu.</p>

  <p>Merdivenlerde bir iki adım attım, bırakılmış bir içki bardağının içinde koca bir buz parçasının parladığını gördüm, ateş gibi yanan elimde duydum soğuğunu buzun ve gerisin geriye odaya koştum.</p>

  <p>Asker gözlerini, şimdi hafif hafif düzensiz soluk almakta olan Bay Norton’un yüzüne dikmiş oturuyordu.</p>

  <p>Ayağa kalkıp buza uzanırken, “Çabuk döndün,” dedi. “Korku, dağları beklermiş,” diye ekledi kendi kendine konuşur gibi. “Şu temiz havluyu uzat bana; şurada, leğenin kenarında.”</p>

  <p>Bir havlu verdim ona; buzu içine sardı ve Bay Norton’un yüzüne tuttu.</p>

  <p>“Durumu nasıl?” dedim.</p>

  <p>“Birkaç dakika içinde iyileşir. Ona ne oldu?”</p>

  <p>“Arabayla gezdiriyordum” dedim.</p>

  <p>“Bir kaza filan mı oldu?”</p>

  <p>“Yo” dedim. “Bir köylüyle konuştu, güneş çarptı... Sonra da aşağıdaki kalabalığa yakalandık.”</p>

  <p>“Kaç yaşında?”</p>

  <p>“Bilmiyorum; ama mütevellilerden biri...”</p>

  <p>“İlklerinden biridir, muhakkak,” dedi, mavi damarlı gözlere hafifçe dokunarak. “Bir bilinç mütevellisi.”</p>

  <p>“Nedir o?”</p>

  <p>“Hiç... İşte bak, kendine geliyor artık.”</p>

  <p>Birden odadan kaçıp gitmek istedim. Bay Norton’un bana söyleyeceği şeylerden, gözlerinde görebileceğim ifadeden korkuyordum. Ama gelgeldim oradan ayrılmaktan da korkuyordum. Gözkapakları titreyen yüzden gözümü ayıramıyordum. Başı, elektrik ampulünün soluk ışığı altında, benim işitemediğim inatçı bir sesin söylediklerini inkâr ediyormuş gibi bir sağa bir sola dönüyordu. Sonra gözkapakları açıldı; en sonunda, gözleri gülümsemeden kendisine bakan Asker’in üzerinde donup kaldı.</p>

  <p>Bizim gibi adamlar Bay Norton gibi bir adama bu şekilde bakmazdı; bunun için hemen aceleyle ileri çıktım.</p>

  <p>“Gerçek bir doktor o, efendim,” dedim.</p>

  <p>“Ben anlatırım,” dedi Emekli Asker. “Bir bardak su getir.”</p>

  <p>Duraksadım. Dik dik bakıyordu bana. Bay Norton’un kalkıp oturmasına yardım etmek için bana arkasını dönerken, “Su getir,” dedi.</p>

  <p>Dışarıya çıkıp bir bardak su istedim Edna’dan. Aşağıya, küçük bir mutfağa giden hole götürdü beni; yeşil renkli, eski model bir soğutucudan su çıkardı.</p>

  <p>“İyi cins içkim vardı, yavrum; bir içki vermek istersen ona,” dedi.</p>

  <p>“Bu yeter,” dedim. Ellerim öyle titriyordu ki, su yere döküldü. Döndüğümde Bay Norton yardımsız dik oturuyor, Emekli Askerle konuşuyordu.</p>

  <p>Bardağı uzatarak, “Buyrun, su, efendim,” dedim.</p>

  <p>Aldı, “Teşekkür ederim,” dedi.</p>

  <p>“Çok fazla içmeyin,” diye uyardı Emekli Asker.</p>

  <p>“Teşhisiniz, benim özel mütehassısımınkinin aynı,” dedi Bay Norton. “Nihayet bir tanesi bu teşhisi koyuncaya kadar bir sürü doktora taşındım. Siz nasıl bildiniz?”</p>

  <p>“Ben de bir mütehassıstım,” dedi Emekli Asker.</p>

  <p>“Ama nasıl olur? Bütün memlekette ancak bir iki insan vardır bu bilgiye...”</p>

  <p>“İşte onlardan biri de bir yarı tımarhanenin sakini,” dedi. “Şaşılacak bir şey yok ki bunda. Bir süre kaçtım. Ordu Sağlık Birliği’yle Fransa’ya gittim, çalışmak ve pratik yapmak için Ateşkes sonrasına kadar orada kaldım.”</p>

  <p>“Ha, doğru; peki ne kadar kaldınız Fransa’da?” diye sordu Bay Norton.</p>

  <p>“Yetecek kadar,” dedi. “Hiç unutmamam gereken birtakım temel bilgileri unutacak kadar.”</p>

  <p>“Ne gibi temel bilgiler?” dedi Bay Norton. “Ne demek istiyorsunuz?”</p>

  <p>Emekli Asker gülümsedi ve başını dikti. “Hayata dair şeyler. Birçok köylünün ve halktan kimselerin neredeyse hep tecrübeyle, nadiren de bilinçle öğrendiği türden şeyler...”</p>

  <p>“Özür dilerim, efendim,” dedim Bay Norton’a “kendinizi iyi hissettiğinize göre gitsek iyi olmaz mı artık?”</p>

  <p>“Hayır, hemen değil,” dedi. Sonra doktora dönerek, “Çok ilginç. Ne geldi başınıza?” dedi. Kaşlarının birine asılı kalmış bir damla su, bir elmas parçası gibi parlıyordu. Gittim, bir sandalyeye oturdum. Allah kahretsin, bu Emekli’yi de!</p>

  <p>“Dinlemek istiyor musunuz sahiden?” diye sordu Emekli Asker.</p>

  <p>“Tabii, niçin olmasın?”</p>

  <p>“O zaman delikanlı aşağıya inip orada beklese daha iyi olur herhalde...”</p>

  <p>Ben kapıyı açınca bağınş çağrışın, parçalanan masa sandalyenin gürültüsü çıktı yukarıya.</p>

  <p>“Hayır, belki de kalman gerek burada,” dedi Şişman Adam. “Kim bilir, orada, tepede öğrenciyken daha, şu anlatacaklarımı duymuş olsaydım, bu belalar gelmezdi başıma.”</p>

  <p>“Otur delikanlı,” diye emretti Bay Norton. “Demek kolejde okudunuz siz de?” dedi Emekli’ye.</p>

  <p>Tekrar oturdum ve Şişman Adam Bay Norton’a kolejde okuduğu yılları, sonra nasıl doktor olduğunu ve Dünya Savaşı sırasında Fransa’ya gidişini anlatırken Dr. Bledsoe’yu düşünüp huzursuzlandım.</p>

  <p>“Başarılı bir doktor muydunuz?” diye sordu Bay Norton.</p>

  <p>“Oldukça. Dikkatleri birazcık üzerime çekecek birkaç beyin ameliyatı yaptım.”</p>

  <p>“Peki niçin geri döndünüz?”</p>

  <p>“Yurt özlemi,” dedi Emekli.</p>

  <p>“Peki bu... bu yerde ne arıyorsunuz Allah aşkına?” diye sordu Bay Norton, “Bu kadar kabiliyetli biri...”</p>

  <p>“Ülser,” dedi Şişman Adam.</p>

  <p>“Büyük bir talihsizlik; ama ülser engel olmaz ki sizin kariyerinize?”</p>

  <p>“Pek engel oldu sayılmaz; ama ülserin yanı sıra öğrendim ki, işim bana itibar mitibar kazandırmazdı,” dedi Emekli.</p>

  <p>“Acı konuşuyorsunuz,” dedi Bay Norton; kapı hızla açıldı o sırada.</p>

  <p>Kırmızı saçlı, kahverengi tenli bir kadın içeri baktı. “Beyaz Adam ne yapıyor?” dedi sendeleyerek içeriye girerken. “Beyaz Adam, yavrum, kendine geldin demek. Bir içki isten mi?”</p>

  <p>“Şimdi değil, Hester,” dedi Emekli. “Bünyesi zayıf daha.”</p>

  <p>“Belli, belli. İşte bunun için içki ister ya! Kanı ateşlemek gerek biraz.”</p>

  <p>“Bırak şimdi, Hester.”</p>

  <p>“Peki, peki... Ama niye hepiniz ölü evindeymiş gibisiniz öyle? Buranın Altın Gün olduğunu bilmiyonuz mu?” Sallana sallana, nazikçe geğirerek bana doğru geldi. “Şunlara bakın. Şu Mektepli’ye bak, korkudan gebermiş. Beyaz Adam da, iki acayip fino köpeğiymişsiniz gibi bakıyor size. Neşenizi bulun be! Aşşağ gidiyorum ben, Halley’e söylemeye, size içki göndersin biraz.” Gerçekten Bay Norton’un yanağına vurdu hafifçe; kıpkırmızı kesildiğini gördüm onun. “Neşeni bul, Beyaz Adam.”</p>

  <p>“Hah!” diye güldü Emekli, “renginiz pembeleşiyor; iyileşiyorsunuz demektir bu. Sıkılmayın. Hester büyük bir hümanisttir, cömert ve usta bir terapisttir; dokunduğu şeyde hastalık mastalık kalmaz. Yumuşatma, yatıştırma kabiliyeti eşsizdir; ha, ha!”</p>

  <p>Oradan ayrılmak için sabırsızlanarak, “Gerçekten iyi görünüyorsunuz, efendim,” dedim. Emekli’nin sözlerini anlıyordum, ama ne demek istediğini kavrayamıyordum. Bay Norton ise, hissedebildiğim kadarıyla, rahatsız görünüyordu. Emekli’nin Beyaz Adam’a karşı ancak bela doğuracak bir serbestlikle davranışı o güne dek bilmediğim bir şeydi. Adamın kaçık olduğunu söylemek istiyordum Bay Norton’a; ama bir yandan da onun beyaz bir adamla bu şekilde konuşmasını işitmekten korku dolu bir tatmin duyuyordum. Kızla başkaydı. Bir kadın çoğu kez bir erkeğin yapamayacağı şeyi yapardı da yine bir şey olmazdı ona.</p>

  <p>Sıkıntıdan tere batmıştım; fakat Emekli, lafının kesilmesine aldırmaksızın konuşmasına devam ediyordu.</p>

  <p>“Rahatınıza bakın, rahatınıza bakın” dedi gözleriyle Bay Norton’a oturması için işaret ederek. “Bütün saatler geriye alınmıştır ve yıkım kuvvetleri şaha kalkmış aşağıda. Ola ki birden sizin siz olduğunuzun farkına varırlar da, o zaman bozuk para gibi harcarlar hayatınızı. Temizlerler sizi, delik deşik ederler, ortadan kaldırırlar, onların gevşek tahtalarının çivilerini çeken bir mıknatısa dönersiniz. Ne yaparsınız o zaman? Parada marada gözleri yoktur böylesi adamların; aşağıda boğazlanmış bir öküz gibi yatan Süpercargo’yu gördünüz, gözü hiçbir şeyi görmüyor onların. Bazıları için büyük beyaz babasınız siz, ötekiler içinse canları linç eden kimsesiniz; ama hepsine göre, Altın Gün’e kadar uzanabilmiş bir fesatçı başısınız.”</p>

  <p>“Neler söylüyorsun sen?” dedim, <i>linç eden</i> mi, diye düşünerek. Aşağıdaki adamlardan daha da vahşi oluyordu bu. Bir itiraz sesi yükselten Bay Norton’a bakmaya cesaret edemiyordum.</p>

  <p>Emekli Asker kaşlarını çattı. “Ancak kaçarak karşı koyabileceğim bir sorundur bu. Son derece budalaca bir teklif; ameliyat bıçağını ustaca kullanmak için o kadar sevgiyle eğitilmiş bu eller bir tetiği okşamaya özlem duyuyor. Hayat kurtarma işine döndüm tekrar ve reddettiler beni,” dedi. “Maskeli on adam bir gece yarısı şehirden dışarıya sürdü beni, bir insanın hayatını kurtardığım için kırbaçla dövdüler. Usta ellerim olduğu ve bilgimin bana itibar -zenginlik değil, yalnızca itibar- başkalarınaysa sağlık getirebileceğine inandığım için yapmadıkları rezillik kalmadı bana!”</p>

  <p>Sonra birden gözlerini bana dikti. “Şimdi, şimdi anlıyor musun?”</p>

  <p>“Neyi?” dedim.</p>

  <p>“İşittiklerini!”</p>

  <p>“Bilmiyorum.”</p>

  <p>“Niçin?”</p>

  <p>“Doğrusu, ben gitme zamanımızın geldiğini düşünüyorum.”</p>

  <p>Bay Norton’a dönerek, “Görüyorsunuz,” dedi, “gözleri, kuklaları ve tostoparlak bir Afrikalı burnu var; ama hayatın en basit gerçeklerini anlayamıyor. <i>Anlamak.</i> Anlamak ne demek? Daha da kötüsü. Duygularıyla kavrıyor ama beyni çalışmıyor; kaçak var beyninde. Hiçbir şeyin anlamı yok. İçine alıyor ama hazmetmiyor. Daha şimdiden; vay anasını! Bak işte! Yürüyen bir insan müsveddesi! Daha şimdiden yalnız heyecanlarını değil insanlığını da bastırmasını öğrenmiş. Görülmeyen biri o. Olumsuzluğun insan haline gelmiş yürüyen bir timsali, düşlerinizin eksiksiz bir başarısı, bayım! Makine adam!”</p>

  <p>Bay Norton şaşkın şaşkın bakıyordu.</p>

  <p>Emekli birden sakinleşerek, “Söyleyin bana,” dedi, “okula niçin ilgi duydunuz, Bay Norton?”</p>

  <p>Bay Norton isteksiz isteksiz, “Bunun, benim mukadder rolüm olduğu duygusuyla,” dedi. “Hissettim, hâlâ da hissediyorum ki sizin halkınız benim kaderimle sıkı sıkıya bağlıdır.”</p>

  <p>“Kaderimle diyerek ne demek istiyorsunuz?” dedi Emekli.</p>

  <p>“İşimin başarıya ulaşması tabii.”</p>

  <p>“Anlıyorum. Peki görseniz tanır mıydınız kaderinizi?”</p>

  <p>“Tabii tanırım, niçin tanımayayım,” dedi Bay Norton, kızgın bir şekilde. “Kampusa yeniden döndüğüm her yıl onun biraz daha büyüdüğünü görüyorum.”</p>

  <p>“Kampus mu? Niçin Kampus?”</p>

  <p>“Benim kaderimin yazıldığı yer orası da ondan.”</p>

  <p>Emekli, bir kahkaha attı. “Kampusmuş, ne kader ya!” Ayağa kalktı ve daracık odanın içinde, gülerek, bir oraya bir buraya gezindi. Sonra başladığı gibi aniden durdu.</p>

  <p>“Pek hatırlamayacaksınız ama, iyi ettiniz de Altın Gün’e bu delikanlıyla geldiniz,” dedi.</p>

  <p>“Hasta olduğum için geldim, daha doğrusu o getirdi beni,” dedi Bay Norton.</p>

  <p>“Tabii ama geldiniz, doğru da üstelik:”</p>

  <p>“Ne demek istiyorsunuz?” dedi Bay Norton sinirli sinirli.</p>

  <p>Yüzünde bir gülümsemeyle, “Ufacık bir çocuk bile önlerine düşebilir onların,” dedi adam. “Ama cidden; çünkü siz ikiniz de size ne oluyor farkında değilsiniz. Gördüğünüz şeyin gerçeğini göremiyor, işitemiyor ya da koklayamıyorsunuz; bir de tutmuş kaderinizi arıyorsunuz! Klasik bir şey bu! Çocuğa gelince; bu robot, tam buraların çamurundan yapılmış ve sizden daha uzağı görüyor. Zavallı beceriksizler, ikiniz de birbirinizi göremiyorsunuz. Size göre o, başarı listenizde bir işaret; bir insan değil, sadece bir şey. Sizse, bütün o gücünüzle, onun için bir insan değil, bir tanrısınız, bir güç.”</p>

  <p>Bay Norton birden öfkeyle ayağa kalktı, “Haydi gidelim, delikanlı,” dedi sinirli sinirli.</p>

  <p>“Hayır, dinle. Kalbinin atışına nasıl inanıyorsa size de öyle inanıyor o. Kölelere ve pragmatiklere aynı şekilde öğretilen o büyük yanlış hikmete: Beyazların haklı olduğuna inanıyor. Ben söyleyebilirim onun kaderini size. Dediklerinizi yerine getirecek o; bunun için de bütün varı yoğu o körlüğüdür. Tam sizin adamınız o, dostum. Sizin adamınız ve kaderiniz. Şimdi ikiniz de merdivenlerden aşağıya inip o hengâmenin içine girin ve defolun buradan. İkinizin de iğrençliğinden usandım! Defolun, o nazik kafalarınızı ben ezmeden önce!”</p>

  <p>Lâvabonun üzerindeki büyük beyaz su kabına doğru davrandığını görüp Bay Norton’u hafifçe kapıya doğru iterek aralarına girdim. Geriye bakınca, duvara yaslanmış bir halde gördüm onu; gülmeyle ağlama arası bir ses çıkarıyordu.</p>

  <p>“Çabuk ol, adam öbürleri kadar deli,” dedi Bay Norton.</p>

  <p>Sesinde yeni bir belirti fark ederek, “Evet, efendim,” dedim.</p>

  <p>Şimdi balkon da aşağısı kadar gürültülüydü. Kızlar ve sarhoş askerler, ellerinde içkileriyle yalpalıyorlardı. Tam açık bir kapının önünden geçerken, Edna bizi gördü ve kolumdan yakaladı.</p>

  <p>“Nereye götürüyon Beyaz Adam’ı?” diye sordu.</p>

  <p>Kolumu elinden kurtarırken, “Okula,” dedim.</p>

  <p>“Sen oraya gitmek istemiyon, Beyaz Adam, yavrum,” dedi. Onu yana itip geçmeye çalıştım. “Valla’a yalan söylemiyom,” dedi. “Benden daha beceriklisini bulamazsınız bu işte.”</p>

  <p>“İyi, iyi; ama lütfen bırak bizi,” diye yalvardım. “Başımı belaya sokacaksın.”</p>

  <p>Merdivenlerden aşağıya, itişip kakışan adamların arasından iniyorduk ki, bağırmaya başladı, “Para ver öyleyse! Beğenmiyorsa beni, para versin.”</p>

  <p>Ben engel olmaya fırsat bulamadan Bay Norton’u itti ve her ikimiz de merdivenlerden yuvarlanacak gibi olduk, sendeledik. Sarhoşların o ünlü teklifsizliği, küstahlığıyla bize bakan bir adama bindirdim; adam bütün gücüyle itti beni. Kalabalığın içine gömülürken, Bay Norton’un hızla dönerek uzaklaştığını gördüm. Bir yerlerde kızın bağırdığını ve Halley’in sesini duyabiliyordum, “Hey! Hey! Durun!” Sonra birden temiz havayı hissettim ve kapıya yakın olduğumu gördüm, ite kaka yolumu açtım ve soluk soluğa durdum orda. Bay Norton’u kurtarmak için tekrar içeriye dalmadan önce, tam o sırada Halley’in “Hey! Yol açın!” diye bağırdığını duydum; Bay Norton’u kapıya doğru getiriyordu.</p>

  <p>Beyaz Adam’ı bırakıp, koca kafasını sallayarak, “Vay canına!” dedi, derin bir soluk aldı.</p>

  <p>“Sağol, Halley,” dedim, o kadar.</p>

  <p>Bay Norton’a baktım, yüzü sapsarıydı yine; beyaz elbisesi buruşmuştu, ayakta sallanıyordu, sonra başı kapının çerçevesini sıyırarak düştü.</p>

  <p>“Hey!”</p>

  <p>Kapıyı açtım ve onu ayağa kaldırdım.</p>

  <p>“Allah kahretsin, yine mi bayıldı?” dedi Halley. “Ne diye getirirsin bu Beyaz Adam’ı buraya, Mektepli?”</p>

  <p>“Öldü mü?”</p>

  <p>Kızarak bir adım geriye çekildi. “NE ÖLMESİ?” dedi. “Ölemez o!”</p>

  <p>“Ben şimdi ne yapacağım, Halley?”</p>

  <p>“Benim burada olmaz, ölemez o,” dedi diz çökerek.</p>

  <p>Bay Norton gözlerini açtı ve baktı bize “Ölen mölen yok,” dedi sert sert. “Çekin ellerinizi üzerimden!”</p>

  <p>Halley şaşırmış bir halde geriye sıçradı. “Şükür Allah’ıma. İyisiniz ya, iyisiniz? Bu sefer garanti öldünüz diye düşündüydüm.”</p>

  <p>Sinirden patladım, “Allah aşkına sus biraz! Bir şeysi olmadığına sevinmelisin.”</p>

  <p>Bay Norton adamakıllı kızmıştı artık, alnında bir çizik görünüyordu; önüne geçerek arabaya doğru koştum. Yardımsız arabaya çıktı; ısınmış nane likörü ve puro kokusu duyarak direksiyona geçtim. Arabayı sürüp oradan uzaklaşırken sessiz sedasız oturuyordu arkada.</p>
</body>
</html>