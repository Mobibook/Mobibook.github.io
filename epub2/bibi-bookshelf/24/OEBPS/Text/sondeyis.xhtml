<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Son Deyiş</h3>

  <p class="p1">İşte önemli olan her şeyi biliyorsunuz artık: Ya da en azından, bilir gibisiniz. Görülmez bir insanım ben ve bu bir ine yerleştirdi beni, ya da içinde yaşadığım ini gösterdi bana, diyelim isterseniz ve bu olguyu istemeye istemeye kabul ettim. Ne yapabilirdim başka? Bir kez alıştıktan sonra, gerçeklik bir kulüp kadar dayanılmazdır ve ben ipucu yakalamadan önce sopayla sokuldum bu bodrumdaki kulübe. Belki de böyle olması gerekiyordu; bilmiyorum. Aldığım dersin beni geriye mi yoksa öncülüğe mi getirdiğini de bilmiyorum. Belki de, tarih için bir derstir bu, böyle kararlar vermeyi Jack’e ve onun gibilere bırakıyorum; kendi yaşamımdan aldığım dersi incelemeye çalışıyorum bu kadar zaman sonra.</p>

  <p>Açık yürekli olayım sizinle; yeri gelmişken söyleyeyim, öyle kolay bir iş de değil hani. İnsan görülmez olunca, iyilik, kötülük, namusluluk, namussuzluk gibi sorunları öyle değişken şekillerde anlar ki, birini ötekine karıştırır: O sırada kendi içinden öteye bakan kimseye bağlıdır bu. Şimdiyse ben kendi içimden öteye bakmaya çalışıyorum, tehlikeli bir iş bu. Hiçbir zaman, namuslu, açıkyürekli olmaya çalıştığım zamankinden daha çok nefret etmemişlerdir benden. Ya da şimdi olduğu gibi, hakikat olduğunu hissettiğim şeyi dile getirmeye çalıştığım zamankinden daha çok. Hiç kimse mutlu olmuyor o zaman; ben bile. Öte yandan, hiçbir zaman, birisinin yanlış inançlarını “haklı göstermeye” ve doğrulamaya çalıştığım zamankinden daha çok sevilmemişimdir; ya da arkadaşlarıma, işitmeyi arzuladıkları yanlış, saçma cevapları vermeye çalıştığım zamankinden daha çok. Benim yanımda konuşabilir, anlaşabilirlerdi birbirleriyle, dünyanın kılı kıpırdamazdı, severlerdi bunu. Bir güven duygusu hissederlerdi. Ama güçlük de buradaydı: Çoğu kez, <i>onları</i> haklı çıkarmak için, kendi boğazımı sıkmak, gözlerim pörtleyinceye, dilim dışarı sarkıncaya ve kuvvetli bir rüzgârda boş bir evin kapısı gibi “pat, pat” vuruncaya kadar kendimi boğmak zorunda kalırdım. Ah, evet, bu onları mutlu kılardı; ama beni hasta ederdi. Bu yüzden, olumlamaktan, kafamı saymasak bile midemin hayır deyişine karşı evet demekten hasta oldum.</p>

  <p>Sahi, bir insanın duygularının, kafasından daha mantıklı olduğu bir alan vardır; işte tam bu alanda iradesi aynı zamanda çeşitli yönlere çekilir. Dudak bükebilirsiniz buna; ama ben biliyorum artık. Hatırlıyabildiğimden çok daha uzun zaman, şu ya da bu yöne çekilmişimdir. Ve benim sorunum, hep kendi yolumda değil de herkesin yolunda gitmeye çalışmış olmamdır. Aynı zamanda, kimse kendimi nasıl çağırdığımı gerçekten duymak istemezken bir bakmışsınız şöyle, bir bakmışsınız böyle çağırmışlardır beni. Böylece, başkalarının fikirlerini benimsemeye çalışmakla geçen yıllardan sonra, nihayet başkaldırdım. <i>Görülmez</i> bir insanım ben. Uzun bir yol gittim ve geri döndüm, toplumda başlangıçta amaç edindiğim noktaya kadar gidip geri döndüm, yani bir bumerang gibi.</p>

  <p>İşte böyle, bodruma alıştım, benimsedim onu; kış uykusuna yattım. Her şeyden kurtuldum. Ama yetmiyordu bu. Kış uykusunda bile sakin olamıyordum. <i>Akıl,</i> akıl diye bir şey vardı çünkü; Allah kahretsin, rahat bırakmıyordu beni: Cin, caz ve düşler yeterli değildi. Kitaplar yeterli değildi. Beni boyuna koşturup durmuş olan o kaba şakayı geç de olsa anlamış olmam, yeterli değildi. Ve aklım büyükbabama gidip duruyordu dönüp dolaşıp. Ve benim Kardeşlik’e “evet” deme girişimime bir son vermiş olan o gülünç oyuna rağmen, onun ölüm döşeğinde verdiği öğüt hâlâ başımın belasıydı... Belki o benim düşündüğümden çok daha derin bir şey kastetmişti, belki onun öfkesi sürüklemişti beni; karar veremiyordum. Demiş olabilir miydi ki, lanet olsun! İlkeyi kastetmiş olmalıydı, üzerine insanların değil, hiç olmazsa şiddeti yapmış olan insanların değil, ülkenin inşa edildiği ilkeyi doğrulamamız gerektiğini kastetmişti. İlkenin insanlardan büyük olduğunu, sayılardan ve kirli, çirkin iktidardan ve onun adını çürütmek için kullanılmış olan bütün yöntemlerden daha büyük olduğunu bildiği için “evet” deyin mi demişti acaba? Onların kaostan ve feodal geçmişin karanlığı içinden varoluş haline geldiğini düşledikleri ve kendi çürümüş, bozulmuş kafalarında bile saçmalık derecesine kadar bozdukları ve tehlikeye attıkları ilkeyi olumlamayı mı kastetmişti? Ya da ihtiyaçlarımıza başkası uygun düşmediği için ilkeyi kullanması gereken mirasçılarız diye hepsi adına ilke için olduğu kadar insanlar için de bütün sorumluluğu yüklenmek zorunda olduğumuzu mu söylemek istemişti? İktidar için ya da hakkımızı korumak için değil, kökenimiz ortadayken, kendimizi ancak böylece aşabileceğimiz için mi? Hepsinin içinde bizim, hepsinden çok bizim, ilkeyi, adına insanlıktan çıkarıldığımız ve kurban edildiğimiz planı olumlamak zorunda olduğumuz demek miydi bu? Ne hep zayıf olduğumuz ne de korktuğumuz ya da oportünist olduğumuz için değil; fakat, dünyada başkalarıyla yaşamanın neye mal olduğu düşünülürse, onlardan daha yaşlı olduğumuz için, onlar insani hırs ve küçüklüğün bir kısmını -çok değil, bir kısmını- evet bunu ve kendilerini boyuna koşturan korku ve boş inancı bizim içimizde tükettikleri için (Ah, evet, onlar da koşuyorlar, birbiri üzerine, hep.) Yoksa, bizim, kendi hatamız olmadan, gürültülü, velvele içinde, yarı görülür bir dünyada: Jack ve onun tipindeki insanlarca, yalnızca sömürüye çok elverişli bir alan olarak görülen; tarih yapma gibi beyhude bir oyunda birer piyon olmaktan usanmış olan Norton ve onun gibilerinse tenezzülen birlikte yaşadığı bu dünyada bütün öteki insanlarla bağlı olduğumuz için, ilkeyi olumlamak zorunda olduğumuzu mu kastetmişti, bu muydu? Bütün bunlar içinde de ilkeye evet demek zorunda olduğumuzu, yoksa hem ilkeyi hem bizi mahvetmek için bize düşman olacaklarını görmüş müydü?</p>

  <p>“Ölüme ve yıkıma kadar uyuş onlarla,” diye öğüt vermişti büyükbaba. Lanet olsun, ilkenin hem onların hem de bizim içimizde yaşaması dışında, kendi ölümleri ve kendi yıkımlarını kendileri hazırlamıyorlar mıydı? İşte şakanın özü de burada ya: Onlardan o kadar ayrı olduğumuz halde, <i>onların parçası</i> değil miydik, onlar ölünce biz de ölmeye mahkûm değil miydik? Anlayamıyorum bunu; yakalayamıyorum bir türlü. Ama gerçekte <i>Ben</i> ne istiyorum, diye soruyorum kendime. Elbette bir Rinehart’ın özgürlüğünü ya da bir Jack’in gücünü, hatta ne de yalnızca koşturulmamak özgürlüğünü değil. Hayır; ama ikinci adımı atamıyordum, bunun için de inimde kalıyorum.</p>

  <p>İşlerin bu durumundan dolayı kimseyi ayıplamıyorum, dikkat edin; <i>mea culpa</i> (benim hatam) diye de bağırmıyorum yalnızca. Gerçek şu ki, insan hastalığının bir kısmını kendi içinde taşıyor, hiç olmazsa ben bunu bir görülmez adam olarak yapıyorum. Ben kendi hastalığımı taşıdım, uzun süredir dış dünyada bir yere koymaya çalışıyorsam da, onu oturup yazma girişimi, onun hiç olmazsa yarısının içimde yattığını gösteriyor bana. Yavaş yavaş başıma geldi bu, yavaş yavaş siyahtan albinoya döndüklerini gördüğümüz, zalim, görülmez bir ışın altındaymış gibi pigmentlerini kaybeden o kara adamların başına bela olan o garip hastalık gibi. Bir şeyin yanlış olduğunu, hatalı olduğunu bilerek yıllarca böyle gidersiniz, sonra birden, hava kadar saydam olduğunuzu keşfedersiniz. Önce bütün bunların pis bir şaka olduğunu, hatta “politik durum” yüzünden olduğunu söylersiniz. Ama ta derinden ayıplanacak kimsenin kendiniz olduğunuz kuşkusuna gelir varırsınız ve sizi görmeksizin sizin içinizden öteye bakan milyonlarla gözün önünde çırılçıplak, titreyerek durusunuz. İşte <i>bu</i> gerçek ruh hastalığıdır. İnsanın böğrüne saptanmış mızraktır; gözü dönmüş kentin içinde boynundan sürüklenmektir; büyük Engizisyon’dur; bakire kızın kucaklayışıdır; bağırsaklar dışarıda bir yırtıktır karında; sağlık koşulları yönünden o kadar temiz olan fırında yakılmakla son bulacak öldürücü gaz odasına yürüyüştür; ancak daha da kötüdür çünkü budalaca yaşamaya devam edersiniz. Ama yaşamak zorundasınızdır veya hastalığınızı tek yanlı seversiniz ya da ortadan yok edersiniz onu ve ikinci çatışmalı döneme girersiniz.</p>

  <p>Evet; ama ikinci dönem nedir? Kaç kez bulmaya çalıştım onu! Onu aramak için kaç kez, kaç kez yeniden yukarı çıktım. Çünkü ülkedeki hemen herkes gibi, payıma düşmüş olan iyimserlikle başladım işe. Çok çalışmaya, ilerlemeye ve eyleme inandım; ama şimdi, önce toplum “için” sonra da ona “karşı” olduktan sonra kendime ne bir rütbe ne de sınır tayin ediyorum; böylesi bir davranışsa bu günlerin eğilimine pek karşıdır. Ama benim dünyam sonsuz olanakların dünyası oldu. Ne laf; ama yine de iyi bir laf; iyi bir yaşam görüşü ve bir insan bundan başkasını kabul etmemelidir. Yeraltında bu kadarını öğrendim. Bir haydut çetesi dünyaya deli gömleğini giydirmeyi başarıncaya kadar, onu olasılık diye tanımlamak gerekir. İnsanların gerçeklik dediği şeyin dar sınırları dışında bir adım atın, kaosa, Rinehart’a sorun; o bunun ustasıdır ya da hayal alemine girersiniz. Bunu da o bodrumda öğrendim, hem algı duygumu öldürerek de değil; ben görülmezim, kör değil.</p>

  <p>Hayır, gerçekte dünya eskisi kadar somut, inatçı, aşağılık ve son derece güzel; ancak benim onunla, onun benimle ilişkisini daha iyi anlıyorum şimdi. Hayallerle dolu, herkesin gözü önünde bir yaşam sürdüğüm ve dünyanın katı, bütün ilişkilerin onun içinde olduğu varsayımı altında iş görmeye çalıştığım o günlerden bu yana çok yol aldım. Şimdi insanların farklı ve tüm yaşamın bölünmüş olduğunu, gerçek sağlığın ancak bu bölünmede bulunduğunu biliyorum. Bundan dolayı da inimde kalmaktayım; çünkü yukarda, insanları bir örneğe uydurmaya karşı gittikçe artan bir tutku var. Tıpkı benim karabasanda olduğu gibi, Jack ve öbürleri bıçaklarıyla bekliyorlar, en küçük bir özür arıyorlar... şey için., “hızla ilerlemek” için; yaptıkları, yaşlı kartalı tehlikeli bir şekilde sallamak da olsa, eski dans adımını anlatmak istemiyorum bununla.</p>

  <p>Uygunluğa, benzeyişe karşı bu kadar tutku nerden geliyor peki? Başkalıktır, farklılıktır asıl olan. İnsanın çoğul yanlarını aynen tutmasına izin verin, zorba devletler kalmayacaktır. Bu uygunluk, sorununun peşine düşünce, gelip beni, görülmez bir insanı, beyaz olmaya zorlamaya başlıyorlar bu kez; oysa beyaz renk değil ki, renksizliktir. Renksizliğe can mı atmalıyım yani? Ama ciddi olarak, züppelik olsun filan diye değil, düşünün dünyanın ne yitireceğini o durumda. Amerika çok çeşitli ipliklerden dokunmuştur; ben onları görüyor, tanıyor ve öylece bırakıyorum. Ülkemizin ya da herhangi bir ülkenin büyük gerçeği “kazanan hiçbir şey almıyor” gerçeğidir. Hayat, yaşanmak içindir, kontrol edilmek için değil; insanlık ise, belli bir bozgunla yüz yüze, karşı karşıya devamlı oynanarak kazanılır. Kaderimiz tek; ama yine de çeşitli olmaktır. Bir kehanet değil, tanımlamadır bu. Böylece dünyadaki en büyük şakalardan biri, beyazların boyuna karalıktan kaçması ve her gün biraz daha karalaşması; karaların ise beyazlığa can atması ama her gün biraz daha donuklaşması, rengini yitirmesidir. İçimizden hiçbiri onun kim olduğunu ve nereye gittiğini bilir görünmüyor.</p>

  <p>Geçen gün metroda başıma gelen bir şeyi anımsattı bana bu. Önce ilk bakışta kaybolmuşa benzeyen yaşlı bir adam gördüm. Kaybolmuş olduğunu biliyordum; çünkü ben yere, perona bakarken onun birçok kişiye yaklaştığını ve bir şey söylemeksizin geriye döndüğünü gördüm. Yolunu kaybetmiş, diye düşündüm, beni görünceye kadar yürüyecek, sonra da yön soracak bana. Belki de, garip bir beyaz adamın kaybolduğunu kabul etmesi ayıp, sıkılınacak bir şeydir. Belki de <i>nerede</i> olduğunuz duygusunu yitirmek, <i>kim</i> olduğunuz duygusunu yitirmek tehlikesini de içermektedir. Bu olmalı, diye düşündüm; yönünüzü kaybetmek yüzünüzü kaybetmek demektir. İşte, kaybolmuş, görülmez bir adamdan yönünü sormaya geliyor. Pekâlâ, yönsüz yaşamayı öğrenmişim ben. Sorsun bakalım.</p>

  <p>Ama birkaç adım kalmıştı ki yanıma gelmesine, tanıdım onu; Bay Norton’du bu. Yaşlı bay daha incelmiş, yüzü daha kırışmıştı; ama eskisi kadar hafif ve çevikti. Onu görünce eski yaşamımın tümü bir an için yeniden canlandı gözümde, gülümsedim, gözyaşları gözlerimi yakıyordu. Sonra geçti bu duygu, öldü ve Centre Street’e nasıl gidileceğini sorunca bana, karmakarışık duygularla baktım yüzüne.</p>

  <p>“Beni tanımıyor musunuz?” dedim.</p>

  <p>“Tanımak zorunda mıyım?” dedi.</p>

  <p>“Beni görüyor musunuz?” dedim, sinirli sinirli seyrederken onu.</p>

  <p>“Tabii, ne demek. Centre Street’e giden yolu biliyor musunuz siz efendim?”</p>

  <p>“Demek öyle. Geçen kez Altın Gün’dü, şimdi de Centre Street. Epeyce kısaltmışsınız yolu, efendim. Ama benim kim olduğumu biliyor musunuz?”</p>

  <p>“Delikanlı, işim acele benim,” dedi, elini kulağına götürdü daha iyi duymak için. “Niçin sizi tanımak zorunda olayım?”</p>

  <p>“Ben sizin kaderinizim de ondan.”</p>

  <p>“Benim kaderim mi, dediniz?” Geriye çekilerek anlamamış, şaşırmış bir yüzle baktı. “Delikanlı, hasta filan değilsin ya? Hangi trene bineyim demiştin?”</p>

  <p>“Daha öyle bir şey demedim,” dedim başımı sallayarak iki yana. “Utanmıyor musunuz şu anda?”</p>

  <p>“Utanmak! UTANMAK MI?” dedi kızgın bir sesle.</p>

  <p>Birden aklıma gelen düşünce güldürdü beni. “Çünkü, Bay Norton, eğer <i>nerede</i> olduğunuzu bilmiyorsanız, belki <i>kim</i> olduğunuzu da bilmiyorsunuzdur. Ve bu utanç yüzünden geldiniz bana. Utanıyorsunuz, değil mi?”</p>

  <p>“Delikanlı, hiçbir şeyden utanç duymayacak kadar uzun süre yaşadım bu dünyada. Açlıktan başın mı dönüyor yoksa senin? Nasıl bilirsin benim adımı?”</p>

  <p>“Ben sizin kaderinizim ama, ben yaptım sizi. Niçin bilmeyecekmişim sizi?” dedim yanına yaklaşarak ve onun direğe doğru gerilediğini görerek. Köşeye sıkıştırılmış bir hayvan gibi etrafına bakıyordu. Benim deli olduğumu düşünüyor olmalıydı.</p>

  <p>“Korkmayın, Bay Norton,” dedim. “Aşağıda peronun orada bir muhafız var. Emniyettesiniz. Hangi trene binerseniz binin; hepsi de Altın Gün’e çıkar.”</p>

  <p>Bir ekspres treni girdi perondan içeriye ve yaşlı adam fırladı kayboldu trenin kapılarından birinin içinde. Delicesine gülerek duruyordum orada. İnime gelinceye kadar hep güldüm.</p>

  <p>Ama gülmem kesildikten sonra tekrar kendi düşüncelerime döndüm: Nasıl olmuştu bütün bunlar? Bütün bunların bir şakadan başka bir şey olmadığını düşündüm bir an, sordum kendi kendime; ama cevap veremedim. O zamandan beri bazen, Mason-Dixon<a class="dipnot2" id="k10" href="../Text/dipnotlar.xhtml#a10"><sup>[10]</sup></a>&nbsp;hattını geçip “karanlığın ta göbeğine” geri dönmek tutkusuna yenildiğim oluyor; ama derhal kendi kendime, gerçek karanlığın kendi kafamın içinde yattığını hatırlatıyorum ve sıkıntı içinde kayboluyor fikir. Tutku yine kalıyor. Bazen bütün her şeyi, tüm mutsuz alanı ve onun içinde sevilmiş ve sevilemez her şeyi, bütün bunlar benden birer parça olduğu için, yeniden onaylamak ihtiyacını duyuyorum. Ama şu ana kadar ancak buraya gelebildim.</p>

  <p>Çünkü görülmezlik ininden görülen tüm yaşam saçma. Öyleyse niçin yazıyorum, niçin her şeyi kâğıda geçirmek için kendimi işkenceye sokuyorum? Çünkü kendime rağmen bir şeyler öğrenmiş bulunuyorum. Eylem olasılığı olmaksızın, tüm bilgi, “dosyala ve unut” etiketli bir yere çıkar; bense ne dosyalayabilir ne de unutabilirim. Ne de bazı düşünceler beni unutur; benim o derin uykum içinde yürek rahatlığım içinde dosyalanmaya devam ederler. Niçin bu karabasanı görecek biri olayım ben? Niçin buna adanmış ve bir kenara ayrılmış olayım; evet, hiç olmazsa birkaç kişiye onu <i>anlatmadıktan</i> sonra? Bundan kurtuluş yok gibi görülüyor. İşte öfkemi, dünyanın yüzüne fırlatmaya başladım bile; ama her şeyi bir yere yazmaya, kaybetmeye başlayınca, bir rol oynamış olmanın büyüsü tekrar geri dönüyor, tekrar yukarıya çekilmiş oluyorum. Bunun için daha yazacaklarımı bitirmeden yenildim (belki öfkem çok ağır; belki bir konuşmacı olduğum için çok sözcük kullandım). Ama yenilmiş bulunuyorum. Her şeyi kaybetmeye çalışma işi aklımı karıştırdı ve öfkenin bir kısmını, acının bir kısmını ortadan kaldırdı. Bunun için şimdi ifşa ediyorum ve savunuyorum, ya da savunmaya hazır hissediyorum kendimi. Reddediyorum ve onaylıyorum, evet diyorum ve hayır diyorum, hayır diyorum, evet diyorum. Onda parmağım olduğu, kısmen de sorumlu olduğum hâlde, sonsuz acı noktasına kadar, görülmezlik noktasına varıncaya kadar yaraladığım için ifşa ediyorum. Ve her şeye rağmen sevdiğimi anladığım için savunuyorum. Onun bir kısmını yazabilmek için sevmek <i>zorundayım.</i> Sahte bir bağışlama duygusu satmaya çalışmıyorum size, umutsuz bir insanım ben; fakat, nefretle olduğu kadar sevgiyle de yaklaşmazsanız ona, yaşamınızın çoğu, onun anlamı yitirilmiş olacaktır. Bunun için de ben ayrılık, fark yoluyla yaklaşıyorum ona. Ve bunun için de ifşa ediyorum, savunuyorum, nefret ediyorum ve seviyorum.</p>

  <p>Belki de bu beni birazcık büyükbabam kadar insan yapıyor. Bir zamanlar, büyükbabamın insanlık üzerine düşünceleri olamayacağını düşünürdüm; ama yanılıyormuşum. Yaşlı bir köle ne diye, benim arena konuşmamda yaptığım gibi, şöyle bir cümle kullansın, “Şu, şu, şu beni daha insan yaptı?” Yok canım, insanlığından hiçbir zaman kuşkulanmamıştı, bunu, özgür torunlarına bırakmıştı. İlkeyi kabul ettiği gibi insanlığını da kabul ediyordu. Bu onundu, ilke ise kendisinin tüm insani ve saçma çeşitliliğinde yaşamayı sürdürür. İşte artık bütün olanları yazmaya çalıştıktan sonra, kendimi silahsızlaştırmış oldum. Benim görülmezliğime inanmayacaksınız, size özgü olan bir ilkenin bana da uygulanabileceğini göremeyeceksiniz. Görün ya da görmeyin, ölüm hepimizi beklediği halde, bunu anlamayacaksınız. Ama aynı silahsızlanma, beni bir karara getirdi. Kış uykusu bitti. Eski derimi sırtımdan silkeleyip atmalı ve soluk almak için yukarı çıkmalıyım. Havada kötü bir koku var, yerin bu kadar altından, ya ölümün ya da ilkbaharın kokusu olabilir bu; dilerim, bahardır. Ama sizi aldatmama izin vermeyin, baharın kokusunda, benim kokumda olduğu gibi senin kokunda da bir ölüm <i>vardır.</i> Ve başka hiçbir şey öğretmediyse bile, ölüm kokularını sınıflandırmayı öğretmiştir bana, bu görülmezlik.</p>

  <p>Yeraltına girerken, <i>akıl</i> dışında -akıl demek istiyorum- her şeyi kovdum. Bir yaşam planını kavramış, anlamış olan akılsa, karşısında bu örneğin kavradığı kaosu hiçbir zaman gözden kaçırmamalıdır. Bireylere olduğu kadar toplumlara da uygun düşer bu. Böylece, sizin kesinliklerinizin kalıbı içinde yaşayan kaosa bir kalıp vermeye çabaladıktan sonra dışarıya çıkmalı, ortada görünmeliyim artık. İçimde hâlâ bir çatışma var: Louis Armstrong’la birlikte benim bir yanım, “Aç pencereyi de pis hava dışarı çıksın” diyor; öteki yanımsa, “Hasattan önce güzel yeşil mısır vardı” diyor. Elbette şaka söylüyordu Louis, Kötü Havayı atamazdı dışarı, müziği ve dansı durdurmuş olurdu o zaman bu; çünkü Kötü Hava borusunun ağzından çıkan iyi müzikti aslolan. Eski Kötü Hava, müziğiyle, dansı, çeşitliliğiyle birlikte hâlâ ortalıkta; ben de kendi müziğimle yukarıda dolaşıyor olacağım. Ve daha önce de söylediğim gibi, bir karar verilmiş durumda artık. Eski derimi silkeleyip atıyorum, burada inimde bırakacağım onu. Dışarıya çıkıyorum, eskisinden daha az görünmez değilim, onsuz yine de çıkıyorum dışarıya. Ve sanıyorum ki bundan daha uygun zaman da olmaz. Bir düşünürse insan, kış uykuları bile abartılabilir. Belki de benim en büyük toplumsal suçum budur; görülmeyen bir insanın bile toplumsal bakımdan oynayacak sorumlu bir rolü olduğuna göre, kış uykumu çok fazla uzattım ben.</p>

  <p>“Ah!” dediğinizi duyabiliyorum, “demek bütün bu gevezeliği, vırvırıyla kafamızı ütülemesi, buraya getirmek içinmiş bizi. Abuk sabuk konuşmasını dinlememizi istemiş meğer!” Ama tamamen doğru değil bu: Görülmez biriyken, maddesizken, bedensiz bir sesten başka bir şey değilken, ne yapabilirdim ben? Gözleriniz beni görmeden benim içimden benim öteme bakıp dururken, gerçekte neler olduğunu size anlatmaya çalışmaktan başka ne yapabilirdim? Ve beni korkutan da bu.</p>

  <p>Ama kim bilir, düşük frekanslarda, sizin adınıza konuşuyorumdur belki de?</p>
</body>
</html>