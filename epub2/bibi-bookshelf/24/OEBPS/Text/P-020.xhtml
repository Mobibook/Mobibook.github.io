<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Yirmi</h3>

  <p class="p1">Caddeler gözüme garip görünecek kadar uzak kalmıştım onlardan. Buradaki yaşayış ritmi daha yavaştı ama bir bakıma daha hızlıydı; sıcak gece havası içinde farklı bir gerilim vardı. Yaz kalabalığı içinden bölgeye değil, Barrelhouse’ın Jolly Dolar Meyhanesi’ne doğru gidiyordum: 8. Cadde’nin üst yanında karanlık bir bar ve ızgaracıydı burası; en iyi ilişki kurduğum kişilerden biri olan Maceo Kardeş akşam birasını içmek üzere çoğu zaman bu saatlerde burada bulunurdu.</p>

  <p>Dışarıdan pencereden bakınca iş elbiseleri içinde adamlar ve bara yaslanmış birkaç sarhoş kadın görebildim; barla tezgâh arasındaki koridorda siyah ve mavi noktalı gömlekli birkaç adam oturmuş kebap yiyordu. Bir grup kadın ve erkek gerideki otomatik pikabın başına toplanmıştı. Ama içeriye girdiğimde Maceo Kardeş’in bunların arasında olmadığını gördüm, bir bira içip beklemeye karar vererek bara yanaştım.</p>

  <p>“İyi akşamlar, Kardeşler,” dedim, daha önce buralarda gördüğüm iki adamın yanına yaklaşırken; garip garip baktılar bana, uzun boylusunun kaşı sarhoş sarhoş kalktı ötekine bakarken.</p>

  <p>“Bok herif,” dedi uzun boylusu.</p>

  <p>“Ne diyon lan senin akraba falan mı yoğsa?”</p>

  <p>“Has’tir, nerden akrabam olurmuş o Allah’ın belası!”</p>

  <p>Döndüm ve yüzlerine baktım, oda birden dumanlı geldi.</p>

  <p>“Sarhoş herhal,” dedi ikinci adam. “Belkim senin akraban zannediyor kendini.”</p>

  <p>“Öyleyse viskisi söylettiriyor ona bu boktan yalanı. Akrabam olsa bile kabul etmezdim. Hey, Barrelhouse!”</p>

  <p>Uzaklaştım, barın öteki ucuna gittim, şüpheyle bakmaya başladım onlara. Sarhoşa benzemiyorlardı, kızdıracak bir şey de söylememiştim, kim olduğumu bilmediklerinden emindim. Ne oluyordu öyleyse? Kardeşlik selâmı, “Ver elini birader,” ya da “Barış ne güzel şey,” gibi tanıdık bir şeydi.</p>

  <p>Barrelhouse’ın barın öteki ucundan yuvarlana yuvarlana geldiğini gördüm, beyaz önlüğü belindeki kuşakla öyle sıkıca bağlanmıştı ki, ortasında bir oluk olan madeni bira varillerini dönmüştü; beni görünce gülümsedi.</p>

  <p>“Vay, bizim Kardeşcik değilse kahrolayım,” dedi elini uzatarak. “Kardeş, nereye kayboldun ne zamandır?”</p>

  <p>“Merkezde çalışıyordum,” dedim, bir minnet <i>hissi duyarak.</i></p>

  <p>“Güzel, güzel,” dedi Barrelhouse...</p>

  <p>“İşler nasıl, iyi mi?”</p>

  <p>“Hiç sorma, Kardeş. İşler kötü. Çok kötü.”</p>

  <p>“Yazık. Bir bira versen bana, iyi olur,” dedim, “şu beylerin işini gördükten sonra.” Aynadan seyrediyordum adamları.</p>

  <p>“Elbette,” dedi Barrelhouse, bir bardağa uzanıp bira doldururken. “Sen ne dır dır edip duruyorsun, moruk?” dedi uzun boylu adama.</p>

  <p>“Buraya bak, Barrel, bir şey sormak istiyoruz sana,” dedi uzun boylusu. “Şuradaki sarhoş kimin kardeşiymiş onu öğrenmek istiyorduk? İçeriye giriyor, herkese kardeş demeye başlıyor.”</p>

  <p>“O benim kardeşim,” dedi Barrel, köpüklü bardağı uzun parmakları arasında tutarak. “Bir diyeceğin var mı?”</p>

  <p>“Bak, arkadaş,” dedim. “Bu bizim konuşma tarzımız, size kardeş derken kötü bir şey geçmedi aklımdan. Özür dilerim, siz yanlış anladınız beni.”</p>

  <p>“İşte biran, Kardeş,” dedi Barrelhouse.</p>

  <p>“Demek senin kardeşin ha, Barrel.”</p>

  <p>Geniş göğsünü barın kenarına bastırırken gözleri kısıldı Barrel’in, birden hüzünlendi bakışları. “Keyfin yerinde, Mac Adams ha?” dedi sıkıntılı sıkıntılı. “Biran güzel, değil mi?” “Helbet,” dedi Mac Adams.</p>

  <p>“Soğuk mu?”</p>

  <p>“Helbet; ama Barrel...”</p>

  <p>“Pikaptaki müzik de kıyak mı?”</p>

  <p>“Ee n’olacak, evetse; ama...”</p>

  <p>“İyi, temiz, tatlı havamızı da sevdin, değil mi?”</p>

  <p>“Helbet; ama ben sana bunu söylemiyordum ki?” dedi adam.</p>

  <p>“Evet; ama ben sana söylüyorum işte,” dedi Barrelhouse üzgün üzgün. “Ve seviyorsan sev; otur oturduğun yerde, öteki müşterilerime sataşmaya başlama. Şu adam topluluğumuza senin hayatın boyunca yapamayacağın iyiliği yapmıştır.”</p>

  <p>Mac Adams gözlerini kısarak, “Hangi topluluk,” dedi. “Beyaz hastalığına tutulup buradan ayrıldığını duyuyorum...”</p>

  <p>“Her şey <i>duyabilirsin</i>,” dedi Barrelhouse. “Burada erkekler helasında biraz kağıt var. Git de kulaklarını sil onunla.”</p>

  <p>“Kulaklarımı boş ver sen.”</p>

  <p>“Aman, sen de, Mac,” dedi arkadaşı. “Boş ver. Özür dilemedi mi adam?”</p>

  <p>“Kulaklarımı boş ver dedim ben,” dedi Mac Adams. “Sen yalnız kardeşine söyle de dikkat etsin akrabam dediği kimselere. Onun politikasından hoşlanmayanlarımız olabilir.”</p>

  <p>Birinden ötekine baktım. Kendimi sokak kavgalarının ötesinde düşünüyordum ben, topluluğa dönerken yapacağım en kötü şeylerden biri bir dalaşmaya girişmek olurdu. Mac Adams’a baktım, öteki adamın onu bardan aşağı ittiğini görünce sevindim.</p>

  <p>“Şu Mac Adams da kendini haklı sanıyor,” dedi Barrelhouse. “Hiç kimsenin hoşlanmadığı bir herif. Ama boş ver, kendini böyle sanan bir sürü kişi var şimdi.”</p>

  <p>Şaşkın şaşkın başımı salladım. Böylesi bir düşmanlığa daha önce rastlamazdım hiç. “Marceo Kardeş’e ne oldu?” dedim.</p>

  <p>“Bilmiyorum, Kardeş. Bugünlerde pek düzenli gelmiyor. İşler değişiyor gibi buralarda. Pek para dönmüyor ortalıkta.”</p>

  <p>“İşler herhalde kötü. Ama neler oluyor buralarda, Barrel?” dedim.</p>

  <p>“Ha, nasıl olduğunu bilirsin, Kardeş; İşler sıkılaştı, sizinkiler yoluyla iş bulan çok kimse kaybetti işlerini. Nasıl olduğunu bilirsin sen.”</p>

  <p>“Bizim Örgüt’teki kişileri mi söylüyorsun?”</p>

  <p>“Birçoğu onlardan. Mesela Maceo Kardeş gibileri.”</p>

  <p>“Ama niçin? İyi çalışıyorlardı.”</p>

  <p>“Elbette, sizler onlar için dövüştüğünüz sürece. Ama siz durduğunuz dakika, halkı sokağa atmaya başladılar.”</p>

  <p>Yüzüne baktım, kocaman içten bir adam vardı karşımda. Kardeşlik Örgütü’nün çalışmasını durdurması inanılır şey değildi; ama o da yalan söylemiyordu ya. “Bir bira daha ver bana,” dedim. Geriden birisi çağırdı onu, bir bardağa bira doldurdu, götürdü.</p>

  <p>Biramı bitirmeden Maceo Kardeş’in geleceğini umarak yavaş yavaş içiyordum. Gelmeyince Barrelhouse’a el ettim ve bölgeye gitmek üzere oradan ayrıldım. Belki Tarp Kardeş açıklıyabilirdi; ya da hiç olmazsa Clifton hakkında bir şeyler söyleyebilirdi bana.</p>

  <p>Karanlık blokun içinde yürüyerek 7. Cadde’ye çıktım, aşağı yöneldim. İşler ciddileşmeye başlıyordu. Yol boyunca Kardeşlik’in eylemlerine dair bir tek belirti görmedim. Sıcak bir ara sokakta kaldırım boyunca kibrit çakan bir çifte rastladım; düşürdükleri parayı arar gibi diz çökmüşlerdi, kibritler soluk soluk parlıyordu yüzlerinde. Sonra kendimi garip şekilde tanıdık bir blokta buldum, sırtımdan ter boşandı: Neredeyse Mary’nin kapısına gelmiştim yürüye yürüye, döndüm ve hızla uzaklaştım.</p>

  <p>Barrelhouse, bölgenin karanlık pencereleri için hazırlamıştı beni; ama içeriye girdiğimde karanlık koridorda Tarp Kardeş’i boş yere çağıracağım hiç aklıma gelmezdi. Uyuduğu odaya gittim, orada da yoktu; sonra karanlık holden eski çalışma odama gittim ve kendimi masanın gerisindeki sandalyeye bıraktım, bitkindim. Her şey elimden kaçıyor gibi geliyordu bana ve kaçan şeyleri kontrol altına alacak hızlı, toplayıcı bir hareket düşünemiyordum. Clifton’la ilgili bilgi almak için Bölge Komitesi’nden kime telefon edebilirim diye düşünmeye çalıştım; ama bundan da vazgeçtim. Çünkü, kendi halkımdan nefret ettiğim için işimin değiştirilmesini kendim istediğime inanan birisini seçersem, ortalığı daha da karıştırmış olurdum. Benim dönüşüme içerleyen kimseler de bulunabilirdi; bunun için de onlardan hiçbirine bana karşı bir şeyler hazırlayabilme fırsatı vermeden önce hepsini birden derhal karşıma almak en iyisiydi. En iyisi Tarp Kardeş’le konuşmaktı, inanırdım ona. Gelince işlerin durumu hakkında bana bir fikir verebilir, belki de Clifton’a gerçekten ne olduğunu anlatabilirdi.</p>

  <p>Ama Tarp Kardeş gelmedi. Dışarıya çıktım, bir bardak kahve aldım ve geceyi bölge kayıtlarını inceleyerek geçirmek üzere geri döndüm. Sabahın üçüne doğru Tarp hâlâ dönmeyince, odasına gittim, yokladım. Boştu oda, yatak bile gitmişti. Yapayalnızım, diye düşündüm. Bana söylenmeyen çok şey olmuştu buralarda; üyelerin ilgisini yalnızca söndürmekle kalmayıp, kayıtlara göre, onları küme küme oradan uzaklaştıran bir şeyler olmuştu. Barrelhouse Örgüt’ün savaşı durdurduğunu söylemişti. Tarp Kardeş’in ayrılışı için bulabildiğim tek açıklama da buydu benim. Clifton’la ya da öteki liderlerden bazılarıyla anlaşmazlığa düşmemişse tabii. Masama dönünce onun hediyesi olan Douglass’ın resminin de gittiğini fark ettim. Cebimde bilek zincirini aradım, hiç olmazsa bunu yanıma almayı unutmamıştım. Belgeleri bir kenara ittim; işlerin neden böyle olduğuna dair hiçbir şey söylemiyorlardı bana. Telefonu alarak Clifton’un numarasını çevirdim, zil boyuna çalıp duruyordu. Nihayet vazgeçtim ve koltuğumda uyumaya başladım. Strateji toplantısına kadar hiçbir şey yapılamazdı. Bölgeye dönmek, bir ölüler kentine dönmek gibi bir şeydi.</p>

  <p>Uyandığım zaman holde bir hayli üye olduğunu gördüm şaşkınlıkla; nasıl bir yol izleneceğine dair Komite’den hiçbir emir olmadığı için de onları gruplara ayırdım Clifton Kardeş’in aranması için. Hiçbiri kesin bir bilgi veremedi. Clifton Kardeş kaybolduğu zamana kadar her günkü gibi düzenli olarak gelmişti bölgeye. Komite üyeleriyle herhangi bir bozuşma, tartışma yoktu, her zamanki gibi seviliyordu. Kışkırtıcı Ras’la herhangi bir çatışma olmamıştı; oysa Ras, son hafta gittikçe daha etkin olmaya başlamıştı. Üye ve etki kaybına gelince, eski uyandırma, harekete geçirme tekniklerimizin rafa kaldırılmasını emreden yeni bir çalışma programının sonucuydu bu. Şaşkınlıkla öğrendim ki, yerel konulardan, daha ulusal ve uluslararası genişlikteki konulara doğru kaydırılmıştı ağırlık. Öyle hissediliyordu ki, şu anda Harlem en önemli yeri tutmuyordu ilgi bakımından. Ne çıkaracağımı bilemedim bundan; çünkü kentin merkezinde böyle bir program değişikliği olmamıştı. Clifton unutulmuştu; şimdi yapacağım her şey Komite’den bir açıklama almama bağlı gibi görünüyordu. Gittikçe artan bir sıkıntı içinde strateji mitingine çağrılmayı bekliyordum.</p>

  <p>Böyle toplantılar, çoğunlukla saat bir sıralarında olurdu ve çok önceden haber verilirdi bize. Ama on bir buçuğa kadar hiçbir haber gelmemişti, endişeliydim bayağı. On ikiye doğru, rahatsız bir yalıtılmışlık duygusu sardı içimi. Bir şeyler hazırlanıyordu; ama ne, nasıl, niçin? Nihayet karargâha telefon ettim; ama liderlerden hiçbirini bulamadım. Nedir bu, diye şaştım; sonra öteki bölgelerin liderlerini aradım, aynı sonuç. Artık iyi biliyordum ki toplantı yapılıyordu. Ama niçin bensiz? Wrestrum’ın suçlamalarını araştırmışlar ve doğru olduğuna karar mı vermişlerdi? Ben merkeze gittikten sonra üyelik düşmüşe benziyordu. Yoksa o kadın meselesi miydi? Her ne ise, şu an, beni toplantının dışında bırakacak zaman değildi; işler çok acildi bölgede. Karargâha koştum.</p>

  <p>Ben vardığımda toplantı halindeydiler, tam umduğum gibi ve hiç kimsenin rahatsız etmemesi için haber bırakmışlardı. Bana haber vermeyi unutmuş olmadıkları açıktı. Öfke içinde ayrıldım binadan. Pekâlâ, diye düşündüm, beni çağırmaya karar verdiklerinde arasınlar da bulsunlar. Önce daha baştan, yerimi değiştirmemeleri gerekti; şimdi pisliği temizlemem için geri çağrıldığıma göre mümkün olduğu kadar yardım etmeliydiler bana. Merkezde koşup durmayacaktım artık, Harlem Komitesi’ne danışmadan gönderecekleri herhangi bir çalışma raporunu da kabul etmeyecektim. Sonra bütün bunlara rağmen, bir çift yeni ayakkabı satın almaya karar verdim, 5. Cadde’ye yürüdüm.</p>

  <p>Hava sıcaktı, kaldırımlar, isteksiz isteksiz işlerine dönen öğle kalabalığıyla doluydu. Çarpışmalardan, hızlı adımlardan ve yazlık elbiseleri içinde sokakta gevezelik eden kadınlardan sakınmak için kaldırımın kenarına yakın bir yerden gidiyordum; bir rahatlık duygusuyla girdim, deri kokan, serinletilmiş ayakkabı mağazasına.</p>

  <p>Kavurucu sıcağa tekrar çıktığımda yeni yazlık ayakkabılar içinde hafif hissettim ayaklarımı; kışlık ayakkabıları çıkarıp altı lastik papuçları giymekten duyduğum eski çocukluk zevkini, hemen bunun arkasından civarlara yaptığımız yarışları, ayaklarımız hafiflemiş, hızlı, yüzer gibi bir duyguyla yaptığımız yarışları anımsadım. Eh, diye düşündüm, son yarışını da yaptın, bölgeye dönsen iyi olur, belki telefon ederler. Hızlanmıştım şimdi, karşıdan gelen, yüzlerine güneş vurmuş insanlar kalabalığını yarıp giderken hafif ve biçimli hissediyordum ayaklarımı. 42. Cadde’deki kalabalığa dalmamak için 43’ten döndüm, işte orada ortalık kaynamaya başladı.</p>

  <p>Taptaze şeftali ve armut yığılı bir küçük yemiş arabası kaldırımın kenarına yakın duruyor; patates burunlu, parlak siyah İtalyan gözlü, sağlıklı bir adam olan satıcı, büyük beyaz-portakal rengi çizgili tentesinin altından bilerek bir bana, bir caddenin karşı tarafındaki binanın yanında toplanmış kalabalığa bakıyordu. Neyi vardı bu adamın, diye düşündüm. Sonra caddenin öbür yanına geçtim, sırtları bana dönük oturan grubun yanından geçtim. Kesik kesik, kurnazca konuşan bir ses, anlamını yakalayamadığım birtakım sözler söylüyordu; tam oradan geçmek üzereydim ki oğlanı gördüm. Clifton’un yakın bir arkadaşıydı, hemen tanıdım; ince, kahverengi bir oğlandı, şimdi arabaların tepelerinden, karşı taraftaki postanenin yakınındaki bloktan aşağı uzun boylu bir polisin yaklaşmasını gözlüyordu dikkatle. Belki bir şeyler biliyordur, diye düşündüm; etrafına bakındı, beni gördü, birden şaşırarak durdu.</p>

  <p>“Hey, merhaba,” diye seslendim; oysa kalabalığa doğru dönüp ıslık çalınca bana da aynı şeyi yapmamı mı söylüyor yoksa başka birine işaret mi veriyor anlamadım. Sağa sola baktım, binanın yanında büyük bir mukavva kutunun bulunduğu yere gittiğini ve askı kayışlarını omuzlarına taktığını gördüm; beni görmezlikten gelerek polise doğru bir kez daha baktı. Şaşırmıştım, kalabalığa daldım, ön sıraya kadar ite kaka ulaştım, ayaklarımın ucunda, içinde bir şeyin çılgınca hareket ettiği bir karton parçası gördüm. Oyuncağa benzer bir şeydi; bir kalabalığın büyülenmiş gözlerine, bir aşağıya baktım, bu kez o şeyi daha açık gördüm. Hiç böyle şey görmemiştim. Turuncu siyah renkli ince kağıttan yapılma, ince düz karton yuvarlaklardan baş ve ayaklarıyla sırıtkan bir oyuncak bebekti bu. Gevşek tutturulmuş eklem yerleri acayip bir mekanizmayla aşağı yukarı oynuyor, omuzlarını sallıyor, birtakım çılgınca duygusal hareketler yapıyordu; siyah maskeye benzeyen yüzüyle tamamen ilgisiz bir danstı bu. Zıplayan, sıçrayan bir kukla değil; ama ne, diye düşünüyordum, bebeğin, herkesin önünde alçaltıcı bir rol oynayan birisinin vahşice savunuşu ile kendini oraya buraya atışını, hareketlerinden acayip bir zevk alıyormuş gibi dans edişini görünce. Ve halkın kıkırdayışının altında, buruşan kâğıdın hışırtısını duyabiliyordum; aynı tonda ağız ucuyla mırıldanan bir ses devam ediyordu:</p>

  <div class="m1"></div>

  <p>“<i>Salla! Salla!</i></p>

  <p><i>Sambo’dur bu, dans eden bebek, bayanlar, baylar.</i></p>

  <p><i>Sallayın onu, uzatın boynundan ve bırakın yere,</i></p>

  <p><i>karışmayın gerisine, Evet!</i></p>

  <p><i>Güldürür sizi, iç çektirir size, iç...</i></p>

  <p><i>Dansı özletir size, dans eder.</i></p>

  <p><i>Buyrun, bayanlar, baylar, Sambo,</i></p>

  <p><i>Dans eden bebek</i></p>

  <p><i>Çocuğunuza alın. Sevgilinize götürün, nasıl sever sizi nasıl sever</i></p>

  <p><i>Canınız hiç sıkılmaz onunla. Tatlı tatlı ağlatır sizi.</i></p>

  <p><i>Gözünüz yaşarır gülmekten.</i></p>

  <p><i>Sallayın, sallayın, bozulmaz.</i></p>

  <p><i>Sambo’dur o, dans eden Sambo, zıplayan,</i></p>

  <p><i>Sambo, büyüleyen Sambo Boogie Woogie kağıt bebek.</i></p>

  <p><i>Ve topu topu yirmi beş sent, bir çeyrek dolar...</i></p>

  <p><i>Bayanlar, baylar, neşelendirir sizi, yaklaşın, tanışın onunla</i></p>

  <p class="sag"><i>Sambo...</i>”</p>

  <div class="m1"></div>

  <p>Bölgeye dönmem gerektiğini biliyordum; ama sırıtan bebeğin cansız, kemiksiz sıçrayışı tutuyordu beni orada, gülenlere katılmak arzusuyla iki ayağımla üzerine atlamak arzusu arasında mücadele ediyordum; birden ikiye katlandı ve konuşanın ayak başparmağının ucuyla, bebeğin ayaklarını meydana getiren yuvarlak kartona bastırdığını, kara, iri bir elin aşağı indiğini ve parmaklarının bebeğin başını ustaca kaldırdığını, bıraktığında bebeğin yeniden dansa başladığını gördüm. Ve birden sesin, ele uymadığını gördüm. Sanki sığ bir havuza yürümüştüm de dibi yok olmuştu havuzun, sular boyumu aşmıştı. Yukarı bakıyordum. “Hayır, sen olamazsın...” diye başladım. Ama gözleri bilerek benden başka yere bakıyordu, beni görmeksizin. Elim ayağım tutulmuştu, ona bakıyordum, düş görmüyordum hayır, duyuyordum:</p>

  <div class="m1"></div>

  <p class="ml3">“<i>Nedir onu mutlu kılan, nedir onu dans ettiren,</i></p>

  <p class="ml3"><i>Bu Sambo’yu, bu Jambo’yu. Bu zıp zıp zıplayan neşeli çocuğu?</i></p>

  <p class="ml3"><i>Bir oyuncak mı o yalnız, bayanlar baylar, Sambo’dur o, dans eden bebek, yirminci yüzyılın harikası.</i></p>

  <p class="ml3"><i>Şu rumbaya bakın, şu güzele, Sambo-Boogie’dir o,</i></p>

  <p class="ml3"><i>Sambo-Woogie, yemek istemez, ekmek istemez, katlanır uyur, dertlerinizi alır götürür.</i></p>

  <p class="ml3"><i>Ve de soyulmuşluğunuzu; gururlu gülümsemenizin gün ışığında yaşar.</i></p>

  <p class="ml3"><i>Hepsi hepsi yirmi beş sent, kardeşçe bir çeyrek dolar; çünkü benim de bir şeyler yememi ister.</i></p>

  <p class="ml3"><i>Keyiflenir bir şeyler yediğimi görünce benim.</i></p>

  <p class="ml3"><i>Alırsın sallarsın onu... gerisini ona bırak,</i></p>

  <p class="ml3"><i>Teşekkür ederim, bayan...</i>”</p>

  <div class="m1"></div>

  <p>Clifton’du bu: Ayaklarını oynatmadan bacaklarını büküyor, dizlerinin üzerinde ileri geri gidip geliyordu, sağ omzu yukarı kalkmış, kolu dimdik, dans eden bebeği gösteriyor ağzının köşesinde söylenip dururken.</p>

  <p>Tekrar duyuldu ıslık, hızla gözcüsüne, kartonlu çocuğa bir göz attığını gördüm.</p>

  <div class="m1"></div>

  <p>“<i>Kim ister küçük Sambo’dan, tabanları yağlamadan?</i></p>

  <p><i>Konuşun bayanlar baylar, kim ister küçük....?</i></p>

  <div class="m1"></div>

  <p>Bir ıslık daha. “<i>Kim ister Sambo’yu, dans eden, zıplayan? Haydi acele edin bayanlar, baylar. Küçük Sambo için, neşe dağıtıcısı için ehliyet istemez. Neşeye vergi yok, öyleyse haydi konuşun, bayanlar baylar...</i>”</p>

  <p>Bir saniye karşılaştı gözlerimiz, küçümser gibi gülümsedi, sonra tekrar konuşmaya başladı. İhanete uğramış hissettim kendimi. Oyuncak bebeğe bakıyor, boğazımın sıkıldığını hissediyordum. Topuklarımın üzerinde geriye doğru yaylanırken soğukkanlılığımın gerisinde öfke kaynıyordu, yere çömeldim. Bir beyazlık parladı, bir gazete parçasına iri yağmur damlaları vururken çıkan sese benzer bir ses çıktı, bebeğin geri geri gittiğini, paramparça, farbalalı bir bezin içine doğru çekildiğini gördüm; nefret dolu başı, uzamış boynunun üzerine ters dönmüş, hâlâ gökyüzüne doğru sırıtarak. Kalabalık kızarak bana döndü. Islık tekrar duyuldu. Kısa boylu, koca göbekli bir adamın önce aşağıya doğru, sonra şaşkınlıkla bana doğru baktığını, bir beni bir bebeği gösterip, geriye doğru kaykılarak gülmeye başladığını gördüm. Halk benden geriye doğru çekildi. Clifton’un kartonlu çocuğun durduğu binaya adım adım yaklaştığını ve bir sürü bebeğin bir karton kutuya çılgınca doldurulduğunu gördüm; kalabalık kendinden geçmiş gülüyordu.</p>

  <p>“Sen, Sen!” diye başladım; ama iki bebeği kaptığını ve ileri fırladığını gördüm onun yalnız. Ama şimdi gözcü daha yakına gelmişti. Bebekleri toparlayarak karton kutunun içine atıp uzaklaşırken yaklaşan polisi başıyla göstererek, “Geliyor,” dedi.</p>

  <p>“Bayanlar, baylar, gelin Sambo’cuk köşenin oraya gidiyor” diye bağırıyordu Clifton. “Büyük gösteri başlayacak...”</p>

  <p>O kadar hızlı olmuştu ki bütün bunlar, bir saniye içinden ortada bir ben, bir de mavi puantiyeli elbiseli yaşlı bir kadın kalmıştık geriye. Bir bana baktı kadın, sonra tekrar kaldırıma baktı, gülümseyerek. Bebeklerden birini gördüm. Baktım kadın hâlâ gülümsüyordu, ayağımı kaldırdım ezmek için, “Oh, hayır!” diye bağırdığını işittim. Polis tam karşıdaydı, bu kez yere eğildim, aldım bebeği ve aynı hareketlerle yürüdüm gittim. Garip şekilde ağırlıksızdı elimde, nabız atışlarını duyacakmış gibiydim. Fırfırlı kağıttan yapılmıştı. Tarp Kardeş’in bilek zincirinin bulunduğu cebime attım ve ortadan kaybolmuş kalabalığın peşinden gittim. Ama Clifton’la bir daha karşılaşamadım. Görmek istemiyordum onu. Kendimi kaybedebilir, saldırabilirdim üzerine. Öteki yöne gittim. 6. Cadde’ye doğru, polisin yanından geçerek. Ne de güzel buldum onu ya, diye düşündüm. Ne olmuştu Clifton’a? O kadar yanlış, o kadar umulmayan bir şeydi ki bu! Kardeşlik Örgütü üyeliğinden, buraya, bu kadar kısa zamanda nasıl olur da düşebilirdi? Madem bu kadar gerilere düşecekti, ne diye bütün Örgüt’ü arkasından sürüklemeye çalışmıştı. Onu tanıyan, üyemiz olan kişiler ne düşünürdü? Sanki tarihin dışına düşmeyi kendisi seçmişti. Ras’la dövüştüğü gece nasıl söylemişti bunu? Bunu düşünerek kaldırımın ortasında durdum. “Dalmak” demişti o. Ama biliyorduk ki kendimizi ancak Kardeşlik Örgütü içinde tanıtabilirdik, içleri bomboş Sambo bebekler olmaktan ancak böyle kurtulabilirdik. İnsani olan her şeyin böyle iğrenç bir şeklide katlanışı! Tanrım! Bir yandan da toplantıya çağırılmayışım kafamı kurcalıyordu! Bin kez de olsa umurumda olmazdı; niçin çağırılmadığım önemli değildi. Unutabilir ve bütün gücümle Kardeşlik’e bağlanırdım umutsuzca. Çünkü ondan kopmak, dalmak demekti... Dalmak! Bebekler, nerden bulmuşlardı onları? Neden bu yolu seçmişti bir çeyrek dolar kazanmak için? Niçin elma ya da şarkı sözleri satmıyor ya da ayakkabı boyacılığı yapmıyordu?</p>

  <p>Dolaşırken metroyu geçtim, köşeyi dönerek 42. Cadde’ye çıktım, buna kafamda bir anlam vermeye çalışarak. Güneşi tam karşıdan alan kalabalık kaldırıma çıkan köşe başına geldiğimde, elleriyle yüzlerini gölgelemeye çalışan sıra sıra insanla karşılaştım. Trafik, ışıklara uyarak bir duruyor, bir yürüyordu; caddenin öte yanında birkaç yaya, Bryant Parkı’ndaki ağaçların iki adamın arkasında yükseldiği blokun ortasına doğru geriye bakıyordu. Bir grup güvercinin ağaçlardan döne döne uzaklaştığını gördüm ve olay, onlar havada hızla daireler çizerken, o kadar ani, o trafik gürültüsü içinde geçti ki! Yine de kafamda sessiz ve yavaşlatılmış hareketlerle oynatılan bir film gibi kalmış.</p>

  <p>Önce bir polisle bir ayakkabı boyacısı sandım onları; sonra bir durma oldu trafikte, güneşte parlayan tramvay raylarının karşı tarafında Clifton’u tanıdım. Şimdi iş arkadaşı yoktu yanında, Clifton kutuyu sol omzuna asmıştı, polis yavaş yavaş arkasından gidiyordu. Benim yoluma doğru geliyorlardı; gazeteci kulübesini geçtiler, asfaltta rayları, kaldırımın kenarında bir yangın musluğunu ve uçuşan kuşları görüyor, git arkasından, cezası neyse öde, diye düşünüyordum... Tam o sırada polis itti arkasından, ileriye doğru sendeledi Clifton, bacağına çarparak sallanan kutuyu durdurmaya çalışıyordu, omzunun üzerinden bir şeyler söyledi ve yürümede devam etti; güvercinlerden biri aşağıya caddeye doğru salındı, sonra tekrar havalandı, güneşin göz kamaştırıcı ışığında bembeyaz yüzen bir tüy bırakarak. Polisin kara gömleği içinde kuvvetle ileri doğru çıkarak Clifton’u tekrar ittiğini gördüm, daha sert sallamıştı bu kez kolunu; Clifton başı önünde ileriye doğru sendeledi dengesini bulana kadar, tekrar döndü omzunun üzerinden bir şeyler söyledi geriye. İkisi de bugüne kadar çok gördüğüm uygun adımlarla yürüyordu; ama Clifton gibi birinden hiç görmemiştim. Ve polisin ağzını aça aça bağırdığını ve ileriye saldırdığını görebiliyordum; kolunu ileri salladı, tutturamadı. Clifton aniden ayak parmakları üzerinde, sağ kolu havada hafif kıvrık, bir dansör gibi dönünce, dengesini kaybetti ve düştü; Clifton, gövdesiyle ileri ve sola doğru bir hareketle kutunun askılarından kurtuldu, bacağını ileri attı, sol eliyle aşağıdan yukarıya doğru bir yumruk sallayınca polisin şapkası caddeye fırladı, ayakları havaya kalktı, bir sağa bir sola sallanarak kaldırımın üzerine düştü kıç üstü. Clifton, paldır küldür tekmeledi kutuyu kenara ve sol ayağı ilerde, sağ eli yukarda, bekleyerek çömeldi yere. Arabaların hızla geçişleri arasında polisin dirseklerine dayanarak sarhoş gibi başını kaldırmaya çalıştığını, iki yana sallandığını ve ileri doğru uzattığını görebildim. Ve trafiğin o devamlı, ağır gürültüsüyle yer altından geçen metronun sarsıntısı arasında bir yerde, birbiri arkasından patlamalar işittim ve her bir güvercinin sesle sersemlemiş gibi delicesine daldığım gördüm. Polis şimdi oturduğu yerde doğrulmuş, Clifton’dan gözünü ayırmaksızın dizleri üzerine kalkıyordu, güvercinle kurşun gibi dalıyorlardı ağaçların içlerine; Clifton hâlâ polisin karşısında, sonra iki büklüm oluyor birden.</p>

  <p>Dua eden bir insan gibi dizlerinin üzerine öne düştü, tam o sırada şapkasının kenarı aşağıya doğru kıvrık iriyarı bir adam gazeteci kulübesinin köşesinden bağırarak, itiraz ederek çıktı. Kımıldayamıyordum. Güneş, başımın iki santim yukarısından acı acı haykırıyor gibiydi. Biri bağırıyordu. Birkaç adam caddeye çıktı. Polis ayakta dikiliyor, aşağıya Clifton’a bakıyordu şimdi şaşırmış gibi, tabancası elinde. Birkaç adım attım, kör gibi, düşünmeksizin yürüyordum şimdi; ama kafam her şeyi capcanlı kaydediyordu. Karşıya geçtim, kaldırıma çıkmak üzereyim, Clifton’u daha yakından görüyorum şimdi; aynı durumda yatıyor, bir tarafına dönük, gömleğinde koca bir ıslaklık büyüyor gittikçe, basamıyorum ayağımı kaldırıma. Arabalar vızır vızır geliyor arkamdan; ama beni kaldırımın üzerine çıkaracak adımı atamıyorum bir türlü. Orada öylece duruyordum, bir ayağım caddede, öteki kaldırımın kenarında, düdüklerin ince çığlıklarını duyarak; kütüphane tarafından iki polisin daha, koca göbeklerini sallaya sallaya koştuklarını görüyorum. Dönüp Clifton’a bakıyorum yine; polis elindeki tabancasını sallayarak uzaklaşmamı işaret ediyor, sesi değişmiş, bir oğlan çocuk gibi çıkıyor.</p>

  <p>“Geriye, öteki tarafa,” diyor; birkaç dakika önce 43. Cadde’de yanından geçtiğim polisti. Ağzım kupkuru.</p>

  <p>“Arkadaşım benim o, yardım etmek istiyorum...” dedim nihayet kaldırıma çıkarak.</p>

  <p>“Yardıma ihtiyacı yok onun, delikanlı. Karşı tarafa geç!”</p>

  <p>Polisin saçları yüzünün iki yanından sarkıyordu, üniforması kirlenmişti; heyecansız, ikircikli, yaklaşan ayak seslerini duyarak seyrediyordum onu. Her şey yavaşlamış gibiydi. Kaldırımda yavaş yavaş bir kan birikintisi oluşuyordu. Gözlerim sulanmıştı. Başımı kaldırdım. Polis merakla bakıyordu bana. Parkın üzerinde, korku dolu kanat çırpışları duyuyordum; ensemde, bana bakan gözlerin ağırlığını. Çilli burnu ve Slav gözleriyle yuvarlak kafalı, elma yanaklı bir oğlanın yukarda, parkta bir çitin üzerinden eğilmiş bana baktığını, döndüğümü görünce arkasındaki birisine ince bir sesle bir şeyler söylediğini görüyorum, yüzü heyecandan parlayarak... Ne demek bu, diye düşündüm, tekrar hiç istemediğim şeye dönerek.</p>

  <p>Polisler üç kişi olmuştu şimdi, birisi kalabalığı gözetliyor, ötekiler Clifton’a bakıyordu. İlk polis, şapkasını giymişti artık.</p>

  <p>“Bak, delikanlı,” dedi açık açık, “bugün yeteri kadar belaya girdi başım; karşı tarafa geçiyor musun, geçmiyor musun?”</p>

  <p>Ağzımı açtım fakat tek kelime çıkmadı. Diz çöktüm. Polislerden biri Clifton’u inceliyor, küçük bir deftere bir şeyler yazıyordu.</p>

  <p>“Ben onun arkadaşıyım,” dedim, not alan çevirdi kafasını, yüzüme baktı.</p>

  <p>“Suyu ısınmış onun, hemşerim,” dedi. “Arkadaşın markadaşın yok artık.”</p>

  <p>Ona baktım.</p>

  <p>“Hey, Mickey,” diye seslendi yukardaki çocuk, “herif üşüttü galiba!”</p>

  <p>Önüme baktım. “Doğru,” diye söylendi diz çökmüş olan polis. “Adın ne?”</p>

  <p>Söyledim. Clifton’a dair soruları elimden geldiği kadar cevaplandırdım araba gelinceye kadar. Bu kez hemen geldi ama. Onu içeri taşırlarken uyuşmuş gibi seyrettim; bebek kutusunu da yanına koydular. Sonra araba gitti ve ben metroya doğru yola koyuldum.</p>

  <p>“Hey bayım!” diye sesleniyordu oğlan o tiz sesiyle. “Arkadaşın ne güzel biliyormuş yumruklarını kullanmasını. Pat küt! Bir, iki ve polis kıç üstü yerde!”</p>

  <p>Ölüye bu son saygı belirtisine başımı eğdim, güneş altında, sahneyi kafamdan silmeye çalışarak uzaklaştım.</p>

  <p>Metronun medivenlerini hiçbir şey görmeden sallana sabana indim, kafam dalmış gitmişti. Metro serindi, öteki taraftan geçen trenlerin gürültüsünü duyarak, her tren geçişte hafif hava esintisini duyarak bir sütuna yaslandım. Neden bir insan, isteye isteye tarihin dışına atlasın ve pis işlere dalsındı; düşünüp duruyordum. Neden silahlarını bıraksın elinden, sustursun sesini, kendisini “tanıtma” fırsatını veren biricik ömrü terk etsindi? Peron sarsıldı ve aşağıya doğru baktım... Kağıt parçaları uçuşuyordu geçitte, tren geçtikten sonra da hemen yere düşüyorlardı tekrar. Neden çekip gitmişti? Neden perondan aşağı atlayıp, trenin altına düşme yolunu seçmişti? Neden tarihin dışına uzanarak hiçliğe, çehresiz yüzlerin, sedasız seslerin boşluğuna atılma yolunu seçmişti? Bir adım geriye çekilip, ona kitaplarda okunmuş, yarı yarıya unutuluş gözlerin uzaklığından bakmak istedim. Çünkü tarih insanların yaşamlarının örneklerini kaydeder derler. Kim kimle yatmış, sonuç ne olmuş, kim dövüşmüş, kim kazanmış ve arkasından yalan uydurmak için kim yaşamış. Her şey, usulüne uygun şekilde kaydedilirmiş, öyle diyorlar; yani önemli olan her şey. Ama tam olarak değil; çünkü gerçekte, yalnızca bilinenler, görülenler, duyulanlar, ve yalnızca kaydedenin önemli bulduğu olaylar, kaydedenlerin iktidarlarını sürdürmelerini sağlayan yalanlar yazılır. Ama polis, Clifton’un tarihçisi, yargıcı, tanığı ve celladı olabilirdi ve onu seyreden kalabalıkta tek Kardeş’tim ben. Ve ben, savunmanın tek tanığı, ne onun suçunun büyüklüğünü, ne de suçunun ne olduğunu biliyordum. Neredeydi bugün tarihçiler? Ve nasıl yazarlardı bunu?</p>

  <p>Trenler içeri dışarı dalıp çıkarlarken, mavi kıvılcımlar çıkararak, ben orada dikilip duruyordum. Bizim hakkımızda, biz gelip geçici kimseler hakkında ne düşünürlerdi acaba? Kardeşlik Örgütü’nü bulmadan önceki halimde olanlar; bilgiççe bir sınıflandırmaya girmeyecek kadar meçhul, en hassas ses kaydedicilerin alamayacağı kadar sessiz, en karışık, en iki anlamlı sözlerle anlatılamayacak kadar karışık, iki anlamlı ve tarihsel belgeleri imzalayamayacak kadar, hatta imzalayanları alkışlayamayacak kadar tarihsel karar merkezlerinden uzak tünel kuşları. Romanlar, tarih kitapları ya da başka kitaplar yazmayan bizler, ya bizler diye düşündüm Clifton’u anımsayarak ve tünelin içinde ani soğuk bir hava esince gittim bir sıraya oturdum.</p>

  <p>Peronun aşağısından bir grup insan geldi, bazıları zenci. Evet, diye düşündüm, ya Güney’den, yaylarından kopmuş, kutu içindeki kuklalar gibi bu kalabalık kente kopup gelmiş olanlar; o kadar ani kopmuşuz ki yaylarımızdan, hava hortumları düğümlenmiş derin deniz dalgıçları gibi yürür olmuşuz? Ya orada, peronda sessiz, sakin bekleyenler; o kadar sessiz ve sakin ki, o hareketsizlikleri için de hiç uymuyorlar bu kalabalığa, ya onlar? Aynı sessizlikleri içinde gürültülü dikilenler; sakinlikleri içinde bir korku çığlığı kadar haşin olanlar? Ya şu anda peron boyunca gelen, ince uzun bıçak gibi ütülü, yaza hiç uygun düşmeyen elbiseleri içinde omuzlarını sallayarak sert sert yürüyen, kolalı yakaları enselerine kadar çıkmış; ucuz, birbirinin aynı fötr şapkaları yağlı dalgalı saçları üzerinde ciddi bir resmiyetle yerleştirilmiş üç oğlan... Sanki daha önce hiç görmemişim böylelerini: Ağır ağır yürüyorlar, omuzları sağa sola sallanıyor, bacakları, bileklerine sımsıkı oturmuş paçalardan yukarda balon gibi genişleyen pantolonları içinde ta kalçadan ileri fırlıyor; ceketleri uzun ve kalçaları oturmuş, omuzlar doğma büyüme bir Batılı’ya bile büyük gelecek kadar geniş. Vücutları; öğretmenlerimden birinin bir zamanlar bana söylediği gibi, “Modele uysun diye çarpıtılmış Afrika heykellerinden birine benziyorsun” gibi bu çocuklar ya? Ama hangi modele, kimin modeline?</p>

  <p>Bir çeşit cenaze törenindeki dansörler gibi, sağa sola salınarak, ileriye giderek, kara yüzleri esrarlı, metro peronunda yavaş yavaş bir oraya bir buraya gidişlerine, ağır nalçalı ayakkabıların yürüdükçe ritmik bir ses çıkarışına bakakaldım. Herkes görmüş ya da sessiz gülüşlerini işitmiş, saçlarındaki ağır yağ kokularını koklamış olmalıydı; kim bilir belki de onları hiç görmemişlerdi. Çünkü tarihsel zamanın dışında adamlardı onlar, dokunulmamış, Kardeşlik’e inanmayan, hiç kuşkusuz onun adını bile duymamış. Ya da kim bilir Clifton gibi onun gizemlerini anlaşılmaz bir şeklide reddetmiş olabilirlerdi; yüzlerinde kılın kıpırdamadığı geçiş dönemi insanları.</p>

  <p>Kalktım ve arkalarından gittim. Onlar geçerlerken, alışverişe çıkmış, elleri paketli kadınlar; ince, kendinden çizgili keten kumaştan elbiseleri içinde hasır şapkalı sabırsız adamlar peronda yan yana duruyorlardı. Birden düşündüğümü fark ettim; ötekileri gömmeye mi yoksa gömülmeye mi, hayat vermeye mi yoksa almaya mı geliyorlar? Ötekiler görüyorlar mı onları, düşünüyorlar mı, şu onlarla konuşabilecek kadar yakınlarında duranlar örneğin? Hatta onlar cevap bile verseler, alışılmış elbiseleri içinde şu sabırsız iş adamları, elleri kolları dolu yorgun ev kadınları anlar mıydı onları? Ne söylerlerdi? Çünkü oğlanlar, çekici yerel güzelliklerle dolu, argolu bir geçiş dili konuşuyorlardı, geçici şeyler düşünüyorlardı, belki de aynı düşleri düşlemelerine rağmen. Zamanın dışında insanlardılar; Kardeşlik Örgütü’nü bulamadıkları sürece. Çok geçmeden bu dünyadan göçecek ve unutulacak zaman dışı insanlar... Ama kim bilirdi (artık öyle şiddetle titremeye başladım ki, bir çöp kutusuna dayanmak zorunda kaldım) kim bilirdi onların kurtarıcılar, gerçek liderler, değerli bir şeyin taşıyıcılarından başka bir şey olmadıklarını? Tarihin sınırları dışında yaşadıkları için onların değerine alkış tutacak birinin olmadığı ve kendileri de onu anlamadıkları için nefret ettikleri rahatsız edici, ağır bir yükün taşıyıcıları... Ya Jack Kardeş yanılıyorsa? Ya tarih bir laboratuvar deneyinde bir güç olacak yerde bir kumarbazsa ve bu oğlanlar da onların zarlarıysa? Ya tarih aklı başında bir yurttaş değil de paranoid hilelerle dolu bir deliyse ve bu oğlanlar da onun adamları, büyük sürprizi ise! Kendi intikamı ise? Çünkü dışarıdaydılar, Sambo ile, dans eden kağıt bebekle karanlıktaydılar; kendine egemen bir yer yapacağına tarihin güçlerinden kaçan, kurtulan benim düşmüş Kardeş’im Tod Clifton’la (Tod, Tod) onu kaçırıyorlardı.</p>

  <p>Bir tren geldi. Arkalarından içeriye girdim. Birçok boş yer vardı, üçü de birlikte oturdular. Ortadaki direğe tutunarak, vagonun uzunluğunca bakarak ayakta duruyordum. Bir yanda karalar içinde beyaz bir rahibe vardı, dudakları kıpır kıpır oynuyordu; koridorun tam karşısında kapının önünde ayakta duran, baştan aşağı beyaz giymiş bir başka rahibe daha, karalığını ve kara ayaklarının çıplaklığını dikkate almazsak ötekinin noksansız bir kopyası. Rahibeler birbirine bakmıyordu, gözleri İsa’yı çarmıhta gösteren boyunlarındaki haçlardaydı; güldüm ve çok zaman önce Altın Gün’de duyduğum bir dörtlük dile geldi kafamda:</p>

  <div class="m1"></div>

  <p><i>Ekmek ve Şarap,</i></p>

  <p><i>Ekmek ve Şarap,</i></p>

  <p><i>Haçınız ağır değil</i></p>

  <p><i>Benimki kadar...</i></p>

  <div class="m1"></div>

  <p>Ve rahibeler başları önlerinde gidiyorlardı metroda.</p>

  <p>Oğlanlara baktım. Yürüyüşleri kadar resmi tavırlarla oturuyorlardı. Zaman zaman birisi penceredeki hayaline bakıyor, şapkasının kıvrımına şöyle bir dokunuyor, ötekiler sessizce seyrediyorlar onu, gözleriyle izliyorlardı. Trenin sarsıntısıyla sarsılıyor, başımın üstündeki vantilatörlerin sıcak havayı üzerime üflediğini hissediyordum. Bu çocuklara göre ben neyim, diye düşünüyordum. Belki de Douglass gibi bir rastlantı. Belki de her yüzyıl veya daha fazla zamanda bir onlar gibi, benim gibi adamlar toplumda ortaya çıkıyorlardı oraya buraya sürüklenerek; ama tarihin mantığına göre bizim, benim on dokuzuncu yüzyılın ilk yarısında ortadan kaybolmuş, mantıken yok olmuş olmamız gerekirdi. Belki de onlar gibi olmamız gerekirdi. Belki de onlar gibi ben de geriye atılmış bir şeydim, yüzlerce yıl önce ölmüş ve şimdi yalnızca, kaynağının bir parça kurşun olduğunu anlayamayacak kadar boşluğun içinde hızla yol alan ışık nedeniyle yaşayan ufacık bir göktaşıydım... Budalaca şeylerdi, bunlar. Oğlanlara baktım; birisi öbürünün dizine vurdu hafifçe. Ötekinin iç cebinden kıvrılmış üç dergi çıkardığını, ikisini öbürlerine verdiğini, bir tanesini kendisi için alıkoyduğunu gördüm. Ötekiler dergilerini sessizce aldılar ve okumaya daldılar. Birisi dergisini yüzüne kadar kaldırdı, bir an capcanlı bir sahne gördüm: Parlayan raylar, yangın musluğu, yere düşmüş polis, dalışa geçmiş kuşlar ve ortada, yerde iki büklüm Clifton. Sonra bir çizgi roman kitabının kapağını gördüm ve Clifton’un bunları benden daha iyi tanıyacağını düşündüm. Her zaman tanırdı o onları. Trenden çıkıncaya kadar yakından izledim onları; omuzları sallanıyor, ağır nalçalı ayakkabıları ses çıkarıyor uzaklaşırken, trenin duruşunun o kısacık sessizliği içinde gizli mesajlar yolluyordu.</p>

  <p>Metrodan çıktım, omuzlarımda ağır bir taş, bir dağ taşımışım gibi zayıf, yorgun daldım sıcak havanın içine; yeni ayakkabılarım ayaklarımı acıtıyordu. Şimdi, 125. Cadde’nin kalabalığı içinden yürürken acı duyarak farkına vardım, o oğlanlar gibi giyinmiş öteki adamların, kara egzotik renkli çorapları, kentin merkezindeki modaların gerçeküstü çeşitliliğinde elbiseleri içindeki kızların. Onlar her zaman oradaydılar; ama ben nasılsa görememiştim onları. En başarılı günlerimde bile gözden kaçırmıştım onları. Tarihin yivinin dışındaydı onlar ve onları, hepsini bu yivin içine almaksa benim görevimdi. Yüzlerindeki çizgilere baktım, bir tanesi bile Güney’den tanıdığım kimselerden ayrı değildi. Unutulmuş adlar dolaşıyordu kafamın içinde, düşlerde unutulmuş sahneler gibi kalabalıkla birlikte yürüyordum; terden sırılsıklam, trafiğin ezici gürültüsünü, ağır, insana baygınlık veren bir zenci havasını bas bas bağırtan bir plakçı dükkânın hoparlörünün gittikçe yükselen sesini dinliyerek. Durdum. Kaydedilmesi gereken şeyler bunlar mıydı yalnız? Gelmiş geçmiş zamanların tek gerçek hikâyesi miydi bu, trompetlerle, trombonlarla, saksafon ve davullarla bas bas bağırtılan bir hava; tumturaklı, yetersiz sözlerle dolu bir şarkı? Dalıp gidiyordu kafam. Sanki şu kısacık blokta bugüne kadar tanımış olduğum herkesten uzağa, ötelere yürümeye zorlanıyormuşum gibi geliyordu bana; hiç kimse gülümsemiyor, adımı seslenmiyordu. Hiç kimsenin gözüne çarpmıyordum. Telaşlı bir yalıtılmıştık içinde yürüyordum. Köşenin yakınında birkaç çocuk ok gibi fırladı bir ucuzcu dükkânından, elleri çubuk şekerlerle dolu; tam gerilerinde bir adamla koşarlarken kaldırama düşürüyorlardı şekerleri. Bana doğru geldiler, çarparak geçtiler; adama çelme takıp düşürmek arzusunu zor bastırdım içimde, daha ilerde bir yaşlı kadın ayağını ileri atıp, ağır torbasını sallayınca daha da şaşırdım. Adam yere düştü, kadın muzaffer bir edayla başını sallarken kaldırım boyunca kayarak gitti adam. Bir polis ortaya çıkıp da dağıtıncaya kadar, adama saldırmaya kalkışan kalabalığı seyrettim kaldırımın kenarında durup. Ve bir tek adamın hiçbir şey yapamayacağını bildiğim halde sorumlu hissettim kendimi. Bütün çalışmalarımız devede kulaktı, büyük değişiklik yaratmamıştı. Ve benim hatamdı bütün bunlar. Hareket o kadar gözlerimi bağlamıştı ki, ortaya ne çıkardığını ölçmeyi unutmuştum. Uyuyakalmıştım, düş görüyordum.</p>
</body>
</html>