<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Üç</h3>

  <p class="p1">Önce pencereden çekilmiş ve okumaya çalışmıştım; ama kafam hep eski sorunlarıma gidiyordu. Daha fazla dayanamadığını için de evden fırladım, allak bullaktı içim; ama kızgın düşüncelerimden kurtulup ürpertici havaya koşmaya kararlıydım.</p>

  <p>Girişte bir kadına tosladım, pis pis konuştu; ama hızımı artırmaktan başka bir işe yaramadı bu. Birkaç dakika içinde evden bir hayli uzaklaşmış, 2. Cadde’ye çıkıp kentin göbeğine gelmiştim. Caddeler buzla ve kurum lekeli karla kaplıydı, yukardan zayıf bir güneş ince bir duman içinden süzülüyordu. Isırıcı havayı hissederek başım önümde yürüyordum. Ama yine sımsıcaktım, içimden gelen bir ateşle yanıyordum. Buz zincirleri buz üzerinde dönüp dururken “pat, pat” sesleri çıkaran bir araba geçene kadar yanımdan gözlerimi hiç kaldırmadım; araba dikkatle döndü ve yine “pat, pat” sesleriyle uzaklaştı.</p>

  <p>Soğuk havada gözlerimi kırpıştırarak, kafam, içinde geçen sıcak tartışmayla bulanık ağır ağır yürüyordum. Bütün Harlem, bir kar girdabı içinde parça parça dökülüyordu sanki. Kaybolduğumu düşündüm, bir an korku dolu bir sessizlik oldu. Kar üstüne karın yağışını duyduğumu hayal ettim. Ne anlamı vardı bunun? Gözlerim, birbiri ardından bitmek tükenmek bilmeden gelen berber dükkânları, güzellik salonları, şekerci dükkânları, sandviççiler, balıkçılar ve işkembeci dükkânlarına dikili, vitrinlerin hemen dibinden yürüyordum; kar taneleri birbiri içinden geçerek kendiliğinden bir perde, bir tül meydana getiriyor, sonra tekrar bozuyordu onu. Dini eşyalarla dolu bir vitrinden gelen kırmızı ve altın rengi bir parıltı gözlerimi aldı. Camın üzerinde tutmuş bir buz tabakasının gerisinde, etrafları rüya kitapları, aşk pudraları, “Tanrı Aşktır” yazıları, para tuzağı kutsal yağlar ve plastik bir çift zarla çevrili Meryem ve İsa’nın kötü boyanmış alçıdan kabartma resimlerini gördüm. Çıplak bir Sudanlı kölenin kara heykeli altın bir sarığın altından dişlerini göstererek gülümsüyordu bana. Yapay tel saçlardan yapılmış postişlerle, siyah derileri beyazlatma mucizesini garanti eden merhemlerle süslenmiş bir başka vitrine geçtim. “Siz de gerçekten güzel olabilirsiniz” diye bir yazı. “Daha beyaz tenle daha büyük mutluluk kazanın. Çevrenizde eşsiz olun.”</p>

  <p>İçimden gelen, cama bir yumruk atmak gibi vahşi bir itişi bastırarak adımlarımı sıklaştırdım. Bir rüzgâr çıkmak üzereydi, kar inceliyordu. Nereye gidecektim? Bir sinemaya mı? Orada uyuyabilir miydim? Vitrinlere bakmıyordum artık, tek başıma yürüyordum, birden yine kendi kendime mırıldandığımın farkına vardım. Sonra ta aşağıda, köşede acayip bir arabanın yanlarını tutarak ellerini ısıtan yaşlı bir adam gördüm; fırında pişen tatlı patates kokusunu bana kadar getiren ince bir dumanın kıvrım kıvrım çıktığı bir soba borusu yükseliyordu arabadan, bir yurt özlemi saplandı içime. Bir darbe yemişim gibi derin derin soluk alarak, anımsayarak, aklım boyuna geriye, gerilere giderek durdum. Memlekette, ocağın sıcak külleri içinde pişirirdik onları, öğle yemeği için soğuk götürürdük okula, gizli gizli yutardık en büyük kitabımız olan “Dünya Coğrafyası”nın arkasında, öğretmenlerden gizlenerek yumuşak kabuğu şöyle bir sıkıverdik miydi tatlı, yumuşak eti çıkıverirdi. Evet, şekerli olanlarını severdik, ya da börek gibi hamur içinde yağda kızartılmışını veya domuz etiyle pişirilip üzeri tatlı kahverengi oluncaya kadar yağda kızartılmışını... Çiğ de yerdik; ne çok tatlı patates, ne çok yıl geçmişti aradan. Ama zaman, yıllardan çok tatlı patatesler öncesinde sonsuz genişlemiş, bütün anımsamaların ötesinde kıvrım kıvrım yükselen duman kadar ince, uzamış gibi geliyordu.</p>

  <p>Tekrar yürümeye başladım, “Sıcak, pişmiş Car’lina patatesleri verelim!” diye bağırıyordu adam. Bir ordu kaputuna sarılmış, ayakları çul torbalarla örtülü, başında örme bir takke olan köşedeki yaşlı adam kese kağıtlarıyla oyalanıp duruyordu. Alt tarafta bir ızgaranın içinde parlayan kömürlerden çıkan sıcaklığa doğru canlı canlı yürüdükçe arabanın kenarındaki kaba yazıyı daha iyi fark ediyordum: TATLI PATATES.</p>

  <p>Birden acıkmış hissederek kendimi, “Kaç para senin o patatesler?” dedim. Sesinde yaşının verdiği bir titreyişle, “On sent, tatlıdırlar hem,” dedi. “Kabızlık vermez hiçbiri. Sahici, tatlı, sarı patates bunlar. Kaç tane?”</p>

  <p>“Bir,” dedim, “eğer o kadar güzelse bir tane yeter.”</p>

  <p>Araştırır gibi baktı yüzüme. Gözünün köşesinde bir damla yaş vardı. Kıkırdadı ve kendi icadı fırının kıpısını açtı, eldivenli eliyle yavaşça uzandı içeri. Patatesler, bazıları şurupları fıkırdayarak, dışardan hava gelince alçak mavi bir alev çıkaran parlak kömürlerin üzerindeki tel ızgarada duruyordu. Patateslerden birini çıkarıp kapağı kapadığında, bir sıcaklık dalgası yüzümü aydınlattı.</p>

  <p>“Buyrun beyim,” dedi patatesi bir kesekağıdına koymaya çalışırken.</p>

  <p>“Kağıt istemez, hemen yiyeceğim. Burada...”</p>

  <p>“Teşekkürler.” Onluğu aldı. “Tatlı değilse o, bir başkasını vereyim, parasız.”</p>

  <p>Daha bölmeden tatlı olduğunu biliyordum; kahverengi şurubun kabarcıkları kabuktan dışarıya çıkmıştı.</p>

  <p>“Haydi, bölsene,” dedi yaşlı adam. “Kır da biraz tereyağı vereyim sana burada yiyeceğine göre. Çok kişi eve götürür. Kendi tereyağıyla yer evde.”</p>

  <p>Böldüm ve şekerli etli kısmının soğukta tüttüğünü gördüm.</p>

  <p>“Şuraya tut,” dedi. Arabanın kenarındaki bir raftan bir çanak aldı. “Şuraya.”</p>

  <p>Tatlı patatesin üzerine bir kaşık dolusu erimiş tereyağı döktüğünü ve tereyağının hemen içeri sızdığını seyrederek söylediği yerde tuttum.</p>

  <p>“Teşekkürler.”</p>

  <p>“Bir şey değil. Hem bir şey söyleyeyim mi sana?”</p>

  <p>“Nedir o?” dedim.</p>

  <p>“Ne zamandır yediğin en iyi patates değilse bu, paranı geri veririm...”</p>

  <p>“İnandırmak zorunda değilsin beni,” dedim. “Anlarım ben iyi olup olmadığını.”</p>

  <p>“Haklısın; ama güzel görünen her şey mutlaka güzel değildir,” dedi. “Ama bunlar öyle.”</p>

  <p>Bir parça ısırdım, bugüne kadar yediğim tatlı patateslerin en tatlısı, en sıcağı olduğunu anladım; yurt özlemi öyle bir dalga halinde yürüdü ki üzerime kendime hakim olabilmek için arkamı döndüm. Patatesi hızlı hızlı çiğneyerek yürüdüm gittim, birden güçlü bir özgürlük duygusu kapladı içimi; sokakta yürürken bir şeyler yiyebiliyordum ya! Canlandırıcı, sevindirici bir şeydi bu. Görürlermiş, uygun bir hareket değilmiş, aldırmıyordum artık. Yerin dibine batsındı bunların hepsi; patatesin bu kadar tatlısı can suyu gibi olmuştu düşünceye karışınca. Ah, beni okuldan ya da memleketten tanıyan birisi gelseydi de görseydi böyle. Nasıl şaşırırdı! Onları bir ara sokağa çeker de patatesin kabuklarını sürerdim yüzlerine. Nasıl insanlarız biz, diye düşündüm. Sırf çok sevdiğimiz bir şeyi karşımıza çıkarmakla bu kadar küçültüyordunuz bizi, niçin? Hepimizi değil ama birçoğumuzu. Yolda yürüyüp giderken birtakım bağırsağı ya da iyi kaynatılmış domuz işkembesini sallayıp dursak yüzlerine karşı güpegündüz! Nasıl şaşırır korkardı herkes! Ve kendimi Bledsoe’ya doğru ilerlerken gördüm; misafirhanenin kalabalık oturma salonunda o sahte alçakgönüllülüğünü atmış üzerinden dikiliyormuş ayakta ve ben görüyormuşum onu orada, o da beni görüyormuş ve de görmezden geliyormuş, kızıyormuşum ve aniden çiğ, temizlenmemiş, salladıkça yere yapışkan izler saçan bağırsaklarla kamçılıyormuşum yüzünü, bir yandan da bağırıyormuşum:</p>

  <p>“Bledsoe, utanmaz bir bağırsak yiyicisinin birisin sen! Domuz bağırsaklarından hoşlanmakla suçluyorum seni! Ha, ha! Öyle düpedüz de yemiyorsun onları, bir kenara pişiyorsun ve gözetlenmediğini sandığın bir sırada <i>gizlice</i> yiyorsun! Sinsi bir bağırsak âşığısın sen! Pis bir alışkanlığa kapılmakla suçluyorum seni, Bledsoe! Çek onları dışarıya, Bledsoe. Çıkar dışarıya da görelim! Herkesin gözü önünde suçluyorum seni!” Ve o çekiyor onları dışarıya, metre, metre, hardal yeşiline bulanmış, kangal kangal domuz kulakları, domuz etleri ve börülce çıkarıyor, suçlayan budala gözlerle.</p>

  <p>Vahşi bir kahkaha attım, görüntü gözümün önüne gelince gülmekten boğulacaktım neredeyse. Başkalarının önünde onu böyle suçlamak; doksan dokuz yaşında, kırk-kırk beş kilo gelen... bir gözü kör, bir ayağı sakat bir kadının ırzına geçmekle suçlamaktan daha kötüydü! Bledsoe erirdi, balon gibi sönerdi: Şöyle derinden bir içini çeker ve utançtan eğerdi başını. Bütün itibarını yitirirdi. Haftalık gazeteler saldırırlardı ona. Resminin üzerinde şöyle başlıklar çıkardı: <i>Kaba Köylülüğe Dönen Ünlü Eğitimci!</i> Rakipleri, gençliğe kötü örnek olmakla suçlarlardı onu. Başyazılar, ya tekzib etmesini ya da toplumsal hayattan çekilmesini isterlerdi. Güney’de tanıdığı o beyazlar yapayalnız bırakırlardı onu; boyuna ondan konuşurdu herkes ve mütevellilerin o kadar parası onun çöken itibarına destek olamazdı. Automat’ta bulaşık yıkayarak yaşayan bir sürgün olurdu sonunda. Çünkü Güney’de çöpçülük bile yapamazdı artık.</p>

  <p>Çok vahşi ve çocukça şeyler bunlar, diye düşündüm; ama yerin dibine batsın hoşlandığı şeyden utanması insanın. Bundan gayrı beklemeyin benden böyle şeyler. Neysem oyum ben! Kurt gibi yedim patatesi ve yaşlı adama koştum, yirmi sent uzattım, “İki tane daha ver,” dedim.</p>

  <p>“Elbette, istediğin kadar, yeter ki olsun bende. Görüyorum, şaka değil bayağı bir patates yiyicisiymişsin delikanlı, hemen yiyicen mi?”</p>

  <p>“Alır almaz,” dedim.</p>

  <p>“Tereyağlı mı istiyorsun?”</p>

  <p>“Lütfen.”</p>

  <p>“Tabii, en zevklisi öyle olur. Evet beyim,” dedi patatesleri uzatırken. “Kaç kişi kaldı eski patates yiyicilerinden!”</p>

  <p>“Doğuştan işaretim vardır vücudumda benim,” dedim. “Patates demek ben demek!”</p>

  <p>“Öyleyse Güney Car’lina’dansın sen,” dedi sırıtarak.</p>

  <p>“Güney Carolina’nın sözü mü olur, benim doğduğum yerde patates için deli oluruz biz.”</p>

  <p>“Daha yemek istersen bu akşam ya da yarın gel,” diye seslendi arkamdan. “Benim hanım sıcak, tatlı patates börekleriyle burada olacak.”</p>

  <p>Uzaklaşırken, sıcak patates börekleri diye düşündüm hüzünle. Belki bir tanesini yesem mide fesadına uğrardım; her zaman sevdiğim şeylerden artık utanç duymadığım şu anda bile, o böreklerden pek fazla sindiremezdim. Kendim ne arzu ediyorsam onu yapacağım yerde, yalnızca benden beklenen şeyleri yapmaya çalışmakla neleri, ne çok şey yitirmiştim? Nasıl boş, nasıl anlamsızcasına boşa harcayıştı bu kendini! Peki ya o, sevmemeniz gerektiği için, sevmemek bir incelik ve eğitim belirtisi olarak görüldüğü için değil, tatsız bulduğunuz için gerçekten sevmediğiniz şeylere ne buyrulur? Canımı sıktı bu düşünce. Nasıl bilebilirdi insan? Bir seçim sorunuydu bu. Karar vermeden önce birçok şeyi dikkatle ölçmek, tartmak zorunda kalabilirdim ve hiç alışmadığım, hiç deneme fırsatı bulmadığım için, sırf bunun için azıcık ağzımın tadını kaçıran şeyler de olabilirdi. Herkesin kabul ettiği davranışları kabul etmiştim ben de ve bunlar hayatı basitleştirmişti bize...</p>

  <p>Ama patatesler başka, patateslerle bir alıp veremeyeceğim yoktu; ne zaman ve nerede aklıma gelirse gelsin yerdim. Tatlı patates düzeyinde devam et, birazcık sarımsı da olsa hayat tatlı olurdu. Ama sokakta patates yeme özgürlüğü, kente geldiğimde umut ettiğimden çok daha az, bir özgürlüktü. Hoş olmayan bir tat yayıldı ağzıma patatesin sonunu ısırınca, fırlatıp attım sokağa, donuktu.</p>

  <p>Rüzgâr, bir grup oğlan çocuğunun bir ambalaj sandığını ateşe verdikleri bir yan sokağa sürükledi beni. Gri duman havaya asılmış kalmıştı; dumandan sakınmaya çalışarak başım önümde, gözlerim kapalı yürüdükçe daha da kalınlaşıyora benziyordu. Ciğerlerimde bir ağrı başladı; sonra gözlerimi silerken, öksüre öksüre oradan kurtulurken neredeyse ayağım takılıp düşüyordum: Yaya kaldırımına, kaldırımın kenarından caddeye taşınmayı bekleyen bir yığın hurda karmakarışık bir şekilde üst üste yığılmıştı. Sonra asık suratlı kalabalığı gördüm, içinde yaşlı bir kadının oturduğu bir koltuğu binadan dışarıya taşıyan iki adama bakıyorlardı; kadın, güçsüz yumruklar indiriyordu adamlara. Başı bir mendille sarılmış, ayağında erkek ayakkabıları, sırtında mavi kalın bir erkek süeteri, analara benzer yaşlı bir kadındı. Şaşırtıcı, ürkütücü bir görüntüydü bu: Kalabalık sessizce seyrediyor, iki beyaz adam güçlükle taşıyordu koltuğu dışarıya, vuruşlardan sakınmaya çalışarak ve kadının yüzü, onları yumruklarken öfke gözyaşları sel gibi akarken yüzünden aşağı. İnanamıyordum gözlerime. Bir şey, bir önsezi doluyordu içime, hızlı bir pislik, kirlilik duygusu.</p>

  <p>Adamlar başlarını yumrukların ulağından uzaklaştırıp koltuğu kaldırımın kenarına neredeyse atar gibi oturtarak tekrar binaya doğru koşarlarken, o, “Bırakın bizi!” diye bağırıyordu, “bizi yalnız bırakın!”</p>

  <p>Ne diye bana bakıyor, diye düşündüm. Ne diye? Yaşlı kadın, kaldırımın kenarına yığılmış eşyaları göstererek hıçkıra hıçkıra ağlıyordu. Doğrudan doğruya bana bakarak, “Bak ne ediyorlar bize. Bir bak.” Ve fark ettim ki, benim hurda sandığım şeyler gerçekte eski ev eşyalarıymış.</p>

  <p>“Bir bak ne ediyorlar,” diyordu kadın, yaşlı gözlerini yüzüme dikmiş.</p>

  <p>Sıkılmış, utanmış, baktım etrafıma, hızla büyüyen kalabalığı araştırdım gözlerimle. Yukarıdaki pencerelerden yüzler öfkeyle seyrediyordu olanları. Şimdi iki adam merdivenin en üst basamaklarında, eskimiş, neredeyse dağılacak bir konsolu taşıyarak tekrar göründüğünde, bir üçüncü adamın dışarıya çıktığını ve onların arkasında durduğunu gördüm; kalabalığa baktıkça kulağını çekiyordu sinirli sinirli.</p>

  <p>“Sallanmayın arkadaşlar,” diyordu, “Sallanmayın, bütün gün burada kalacak değiliz.”</p>

  <p>Sonra adamlar aşağı indi konsolla ve kalabalığın sessizce yol verdiğini, onlarınsa yorgun argın aralarından geçtiğini, hırıldıyarak konsolu yolun kenarına koyduklarını ve sağa sola bir kez bile bakmaksızın binaya yöneldiklerini gördüm.</p>

  <p>Yakınımda bir adam, “Şuna bak,” dedi. “Şu dayılara bir dayak atamaz mıyız biz!”</p>

  <p>Sessizce yüzüne baktım, soğukta gerilmiş kül rengi bir yüzdü; gözleri, merdivenleri çıkan adamlara dikiliydi.</p>

  <p>“Tabii, durdurmalıyız onları,” dedi bir başka ses, “ama bu kalabalıkta yürek nerde?”</p>

  <p>“Yürek var,” dedi ince zayıf adam. “Bütün bekledikleri, birisinin başlatması. Bütün istedikleri bir lider. Ne yani, <i>sende</i> yürek yok mu mesela?”</p>

  <p>“Kimde? Bende mi?” dedi adam. “Kimde, bende mi?”</p>

  <p>“Evet sende.”</p>

  <p>“Bir bak,” diyordu yaşlı kadın, “bir bak,” yüzü hâlâ bana dönük. Arkamı döndüm. İki adamın yanına yanaştım yavaş yavaş.</p>

  <p>“Kim bu adamlar?” dedim biraz daha yanaşarak.</p>

  <p>“Şerifler, ya da onun gibi bir şey. Kim olurlarsa olsunlar, vız gelir.”</p>

  <p>“Ne şerifi be,” dedi bir başka adam. “Bütün bunları taşıyan o herifler var ya, serbest mahkûm onlar. İşleri bitince yine tıkılacaklar içeri.”</p>

  <p>“Kim olurlarsa olsunla, bu yaşlı insanları sokağın ortasına atamazlar böyle.”</p>

  <p>“Yani onları apartmanlarından dışarı mı atıyorlar?” dedim. “<i>Burada</i> yapabiliyorlar bunu, ha?”</p>

  <p>“Nerelisin sen, hemşerim?” dedi sahana sahana bana doğru ilerleyerek. “Nereden atıyorlar onları yani, yataklı vagondan mı? Mahkeme kararıyla çıkarılıyorlar!”</p>

  <p>Utanmıştım; ötekiler de dönmüş bana bakıyorlardı. Hiç görmemiştim bugüne kadar tahliyenin nasıl olduğunu. Birisi alay eder gibi güldü.</p>

  <p>“Nereliymiş?”</p>

  <p>Bir sıcaklık dalgası bastı beni, döndüm, “Bakın, arkadaşlar,” dedim, sesime öfkeli bir sertlik geldiğini duyarak, “insanca bir soru sordum ben. Cevap vermek istemiyorsa canınız vermezsiniz; ama beni gülünç göstermeye kalkmayın.”</p>

  <p>“Gülünç mü? Bütün siyahlar gülünçtür be! Hem kimsin sen ulan!”</p>

  <p>“Kim olduğumu bırak, kimsem oyum. Yalnız öyle dişlerini gösterip hırlama bana,” dedim daha yeni öğrendiğim bir deyimi kullanarak.</p>

  <p>Tam o sırada adamlardan biri kolları bir sürü eşyayla dolu indi merdivenlerden aşağıya; yaşlı kadının “İncil’ime dokunma!” diye bağırarak elini yukarı doğru uzattığını gördüm. Ve kalabalık ileriye doğru kabardı.</p>

  <p>Beyaz adamın kızgın gözleri kalabalığı dikkatle taradı. “Nerede, hanım?” dedi. “İncil filan görmüyorum ben.”</p>

  <p>Ve kadının, kitabı adamın kollarından kaptığını, sımsıkı kavrayarak feryadı bastığını gördüm. “Evinize girerler böyle, istediklerini yaparlar,” diyordu. “Bassınlar evinizi, köklerinden söksünler hayatınızı! Ama bu kadarı olmaz artık. Benim Incil’ime bir şey yapamayacaklar!”</p>

  <p>Beyaz adam göz ucuyla bakıyordu kalabalığa, “Bakın, bayan,” dedi ondan çok orada toplanan bizlere, “bu işi yapmam ben bana kalsa; ama mecburum. Göndermişler beni buraya, bu iş için. Bana kalsaydı, şu Allah’ın belası soğuklar geçinceye kadar kalın derdim burada...”</p>

  <p>“Bu beyazlar, Tanrım. Bu beyaz adamlar,” diye inliyordu gözlerini göğe kaldırarak. Bir yaşlı adam beni iterek öne geçti ve kadının yanına gitti.</p>

  <p>Elini kadının omzuna koyarak, “Şekerim, şekerim,” dedi. “Suç bu baylarda değil, vekilde. İşte onda. Ben karışmam, banka yapıyor diyor o ama, biliyorsun bütün bunları yapan o. Yirmi yıldan fazladır iş yaparız onunla.”</p>

  <p>“Böyle söyleme,” dedi kadın. “Bütün beyazlar, bir tanesi değil yalnız. Hepsi de düşman bize. O pis kokulu alçakların her birisi.”</p>

  <p>Boğuk, kısık sesli birisi, “Kadın haklı!” dedi. “Kadın haklı! Hepsi de öyledir onların!”</p>

  <p>İçimde şiddetli, sert bir şey kabarıyordu, bir an kalabalığın gerisini unutmuştum. Sanki onlar, biz, bu evden atılmaya tanıklık etmekten utanıyormuşuz, sanki utanılacak bir olaya isteğimiz dışında karışan kimselermişiz gibi, kendilerine geldiğini görüyorum kalabalığın ve bunun içindir ki kaldırımın kenarına sıralanmış bu gerçeklere, bu sonuçlara dokunmamaya ya da çok sert bakmamaya dikkat ediyorduk; çünkü, utancımıza rağmen merak da etsek, büyülensek de, bütün bunların ortasında yaşlı kadın yürek dayanmaz çığlıklar atıyor da olsa, görmek istemediğimiz bir şeyin tanıklarıydık.</p>

  <p>Gözlerimin yandığını, boğazıma bir şeylerin saplandığını hissederek yaşlılara baktım. Yaşlı kadının hıçkıra hıçkıra ağlaması garip şekilde etkiliyordu beni; ana-babasının gözlerinde yaşlar görünce hem korku hem de sevgiden ağlamaya zorlanan bir çocuk gibiydim. Korktuğum gibi, sıcak, karanlık, gittikçe yükselen bir heyecan girdabıyla yaşlı çifte doğru çekildiğimi hissederek başımı çevirdim. Onları orada kaldırımın üzerinde ağlıyor görmenin bana neler hissettirmeye başladığının farkındaydım. Gitmek istiyordum ama gitmekten utanıyordum; onlardan ayrılamayacak kadar hızla içine giriyordum olanların.</p>

  <p>Yana döndüm ve iki adamın kaldırımın üzerine yığmaya devam ettikleri ev eşyaları yığınına baktım. Kalabalık itince beni, daha alt tarafta, oval bir çerçevenin içinden bakan yaşlı çiftin gençlik portrelerini gördüm, yüzlerindeki üzgün, gururlu ağırbaşlılığı; kafamda karanlık bir caddede heyecandan kekeleyen isterik bir sesinkine benzer bir yankılanma uyandıran acayip anıların depreştiğini hissettim. O zaman bile, o on dokuzuncu yüzyıl günlerinde bile çok az şey istemişler gibi bana baktıklarını, bana birden hem sitem hem de uyarı gibi gelen o çetin, o yalansız, eğilmez mağrur bakışları gördüm. Gözlerime, kabaca oyulmuş ve cilalanmış bir çift kemik ilişti, köy danslarında müziğe eşlik etmekte kullanılan, yüzlerini karaya boyayıp zenci şarkıları söyleyen şarkıcıların kullandığı “çalpara kemikleri”; bir ineğin, bir tosunun ya da koyunun yassı kaburgaları, ağır kastanyetler gibi ya da bir davul takımının tahta akşamı gibi birbirine çarpınca bir ses çıkaran yassı kemikler (adam müzisyen miydi yoksa?) Saksı saksı yeşil bitkiler pis karın içine sıralanmıştı, bazıları soğuktan ölecekti: Sarmaşık, tespih çiçeği, bir domates fidesi. Ve bir sepetin içinde sık dişli bir tarak, yapma saç örgüleri, bir saç kıvırma demiri, koyu kırmızı kadife zemin üzerinde gümüş harflerle “Tanrı Yuvamızı Korusun” yazıları okunan bir kart gördüm; şifonyerin üzerinde etrafa dağılmış <i>Büyük Fatih John</i> taşları, uğur taşları vardı; beyazlar bir sepet daha getirip bıraktılar, içi eritilmiş akide şekeri ve kâfuruyla dolu bir viski şişesi, bir Habeşistan bayrağı, teneke üzerine basılmış rengi atmış bir Abraham Lincoln resmi, dergiden yırtılmış bir Hollywood artistinin gülümseyen bir resmi. Bir yastık üzeride paramparça olmuş porselen tabak parçaları, <i>St. Louis Dünya Fuarı</i>’nın anısına basılmış bir tabak... Üzeri siyah kehribar ve sedefle süslü, katlanmış eski bir dantela yelpazeye bakarken donmuş kalmıştım şaşkınlıktan.</p>

  <p>Beyaz adamlar geri dönüp ellerindeki çekmeceyi yere atınca çekmecenin içindekiler, karda ayaklarımın ucuna döküldü; kalabalık kabarmaya başladı. Eğildim, dökülen eşyaları toplayıp yerine koymaya başladım; eğrilmiş bir Mason amblemi, bir çift kararmış kol düğmesi, üç pirinç halka, uğur getirsin diye bir iplikle ayak bileğine bağlanabilecek şekilde ortasından çiviyle delinmiş bir on sentlik; üzerinde çocuk yazısıyla “Nineciğim, seviyorum seni” yazılı çok süslü bir kutlama kartı; bir kulübenin kapısına oturmuş, bir bançonun tellerini tıngırtadan siyah-yüzlü beyaz adama benzeyen birinin resmi ve altında hota çizgilerini, “Eski Kulübeme Dönüyorum” liriğini taşıyan bir başka kart; işe yaramaz bir burun damlası, kararmış tokasıyla bir dizi parlak cam boncuk, bir tavşan ayağı, kaleci eldiveni şeklinde bir selüloit beyzbol sayı kartı, üzerinde yıllarca önce kazanılmış ya da kaybedilmiş bir oyun yazılı; yılların sararttığı lastik pompasıyla bir süt sağma aracı; eskimiş bir çocuk ayakkabısı ve solmuş, buruşmuş mavi bir kurdeleyle bağlı bir tutam tozlu çocuk lülesi. Kusacak gibi oldum. Elimde zamanı geçmiş üç hayat sigortası poliçesi tutuyordum, üzeri soğuk damgayla “hükümsüz” diye damgalanmış; sararmış bir gazete parçasında büyük bir zenci resmi, üstünde bir yazı: MARCUS GARVEY SINIR DIŞINA ÇIKARILDI.</p>

  <p>Başımı çevirdim, eğildim baktım pis karın içinde gözümden kaçmış bir şey var mı diye, parmaklarım donmuş bir ayak izi içinde yatan bir şeyin üzerinde kapandı: Zamanla parçalanmış bir ince kağıt, sararmış siyah mürekkeple bir şeyler yazılı üzerinde. Okudum: AZAD <i>KAĞITLARI. Herkese malum ola ki, benim zencim Primus Provo, 1859 yılı Ağustos’unun bu altıncı günü, tarafımdan azat edilmiştir. İmza: John Samuels. Macon...</i> Sarı kağıt parçası üzerindeki bir tek damla kar eriyiğini silkerek çabucak katladım ve çekmeceye attım. Ellerim titriyor, uzun mesafe koşmuşum ya da kalabalık bir caddede çöreklenmiş bir yılana rastlamışım gibi hırıltıyla soluyordum. <i>Bundan daha uzundu, zamanda daha öteye gitmişti,</i> dedim kendi kendime; ama biliyordum ki öyle olmamıştı. Çekmeceyi yerine yerleştirdim ve sarhoş gibi kaldırımın kenarına ittim.</p>

  <p>Ama çıkmadı dışarıya, yalnız acı bir safra suyu doldurdu ağzımı ve yaşlı çiftin eşyaları üzerine sıçradı. Döndüm, karmakarışık yığına diktim gözlerimi, bu kez gözlerimin önünde yatan şeylere değil, fakat içe doğru, dışa doğru, karanlığa dönen bir köşeye, çok-uzağa-ve-çok-önceye, anımsanan sözcükler, birbirine bağlanan, dinlenilmese bile işitilen sözsel yankılar, imgeler gibi çoğu kendi belleğimden gelmeyen şeylere bakıyordum. Ve sanki kendim, yitirmeye katlanamayacağını kadar değerli ama acı verici bir şeyden yoksun edilmiştim, almışlardı onu elimden; kahredici bir şey, insanın bir sonu, bir sökülüşü belirleyecek kısa, şiddetli acı patlamasına katlanacak yerde sonsuz acı çekmeyi yeğ tutacağı bir çürük diş gibi. Ve bu elimden alınmıştık duygusuyla birlikte belli belirsiz bir kabulün, onaylamanın şiddetli sızısı geldi: Bu ağır, eski model ütüler, dipleri yamru yumru çinko leğenler, hepsi, olmaları gerekenden çok daha anlamlı yaşıyorlar, soluk alıyorlardı içimde: Ve <i>neden ben, kalabalığın içinde dikilirken, bir hayal gibi görmüştüm anamı soğuk, rüzgârlı bir günde çamaşır asarken; o kadar soğuk bir gün ki, sıcak çamaşırlar daha buharları uçmadan donmuş ve kaskatı kesilmişler çamaşır ipi üzerinde ve onun elleri beyaz ve derileri yüzülmüş etek-uçuran rüzgârda ve onun saçları ağarmış başı, çıplak kararmış göğe karşı; niçin rahatsız ediyorlardı beni eşya olarak asıl anlamlarının çok ötesinde? Ve niçin onları, daracık sokakta esen soğuk rüzgârla hep sıyrılıp kalkacakmış gibisine içime korku salan bir tülün gerisinden görüyordum şimdi?</i></p>

  <p>“Ben içeri giriyorum!” diye bir çığlık hızla döndürdü beni geriye. Yaşlı çift merdiven basamaklarındaydı şimdi; yaşlı adam kadının kolunu tutuyor, beyaz adamlar yukardan öne doğru eğilmişler, kalabalık sıkıştırıyor, ben her an biraz daha basamaklara doğru...</p>

  <p>“İçeri giremezsiniz, bayan,” diyordu adam.</p>

  <p>“Dua etmek istiyorum,” diyordu o.</p>

  <p>“Yapamam bayan. Duanızı burada, dışarıda yapın.”</p>

  <p>“Ben içeri giriyorum!”</p>

  <p>“Burada olmaz!”</p>

  <p>“Bütün istediğimiz içeriye girip dua etmek,” diyordu Incil’ini sımsıkı tutarken elinde. “Böyle sokakta dua edilir mi?”</p>

  <p>“Özür dilerim,” diyordu adam.</p>

  <p>“Hey! bırak da girsin dua etsin kadın,” diye bağırdı bir ses kalabalıktan. “Her şeylerini çıkarıp attınız kaldırıma; daha ne istiyorsunuz, canlarını mı alacaksınız?”</p>

  <p>“Doğru, bırakın dua etsin ihtiyarlar.”</p>

  <p>“İşte, en berbat tarafımız bu bizim, bütün bu Allah’ın belası dualar,” diye bağırdı bir başka ses.</p>

  <p>“Geriye dönemezsiniz, anlayın,” diyordu beyaz adam. “Kanun çıkardı sizi evden.”</p>

  <p>“Ama bizim bütün istediğimiz içeriye girmek ve yere diz çökmek,” dedi yaşlı adam. “Yirmi yıldan fazla zamandır buracıkta yaşarız biz. Anlamıyorum niçin bırakmazsınız bizi içeri birkaç dakikalığına...”</p>

  <p>“Bakın, size anlattım,” diyordu adam. “Emir aldım. Boşuna uğraştırıyorsunuz beni.”</p>

  <p>“Biz içeriye giriyoruz!” diyordu kadın.</p>

  <p>O kadar ani oldu ki izleyemedim: Yaşlı kadını, Incil’ini kavramış merdivenlere fırlarken gördüm, kocası arkasından ve beyaz adam onların önlerinde kollarını açmış direniyor. “İçeri tıktıracağım sizi,” diye bağırıyordu, “Allah’ıma, içeri tıktıracağım sizi!”</p>

  <p>Kalabalıktan biri bağırdı, “Dokunma o kadına!”</p>

  <p>O sırada merdivenlerin en üst basamağında adamla itişiyorlardı, kadının geriye doğru düştüğünü gördüm ve kalabalık gürledi.</p>

  <p>“Tutun şu orospu çocuğu aynasızı!”</p>

  <p>“Vurdu ona!” diye bağırdı bir Kızılderili kadın kulağımın dibinde. “Pis canavar, vurdu kadına!”</p>

  <p>Adam, tabanca çekip, iki mahkûmun kolları eşyalarla dolu şaşkın şaşkın bakıştığı kapı aralığına doğru gerileyerek ve gözleri vahşi vahşi parlayarak, “Geri durun yoksa ateş ederim,” diye bağırdı. “Yemin ediyorum ateş ederim! Ne yaptığınızı bilmiyorsunuz siz, ama ateş ederim!”</p>

  <p>Duraladılar. “O dalganın içinde altı mermiden başka yok,” diye bağırdı ufak bir adam. “Sona ne yapacan?”</p>

  <p>“Ya, o zaman nereye kaçacan Allah’ın belası?”</p>

  <p>“Bundan uzak durmanızı tavsiye ederim,” diye bağırıyordu polis.</p>

  <p>“Buraya gelip kadınlarımıza nasıl vurabilirsin sen, kaçık!”</p>

  <p>“Kesin bu konuşmayı da saldıralım şu piçe be!”</p>

  <p>“Aklınızı başınıza alın,” diye bağırıyordu beyaz adam.</p>

  <p>Merdivenlerden yukarı çıkmaya başladıklarını gördüm, birden başım çatlayacak sandım. Adama saldırmak üzere olduklarını anladım, hem korkmuş hem kızmıştım; bir yandan karşı geliyordum, öte yandan büyülenmiştim. Hem istiyor, hem sonuçlarından korkuyordum, gördüklerime kızmış ve bozulmuştum ama yine de korkuyla geriye sürülmüştüm; adamdan ya da bir saldırının sonuçlarından korkarak değil, şiddeti görünce içimden neyin boşanacağını bilmemek korkusuyla. Ve bunun altında, bütün yaşamım boyunca öğrenmiş olduğum bütün o yatıştırıcı, önleyici cümleler kaynayıp duruyordu. Büyük, karanlık bir çukurun kenarında ileri geri sallanıyordum sanki.</p>

  <p>“Hayır, hayır,” diye haykırdığımı işittim. “Kara Adamlar! Kardeşler! Kara Kardeşler! Böyle olmaz. Bizler kanunları sayarız. Biz kanunlara saygılı, kolay kızmayan bir halkız.”</p>

  <p>Kalabalığın içinden hızla kendime yol açarak basamaklarda durdum, öndekilerle yüz yüze, düşünmeksizin fakat içimde çarpışan coşkuların itişiyle hızla konuşarak. “Bizler kanunlara saygılı bir halkız, kolay-kızmayan bir halkız...” Durdular, dinliyorlardı. Beyaz adam bile irkilmişti.</p>

  <p>“Doğru; ama kızdık şimdi,” diye bir ses bağırdı.</p>

  <p>“Evet haklısınız,” diye karşılık verdim. “Kızgınsınız, ama akıllıca hareket edelim. Yani, şey diyorum ki... Geçen gün gazetede, akıllıca davrandığı yazılan o büyük Önder’i örnek alalım...”</p>

  <p>“Kim be adam? Kim o?” diye bağırdı bir Kızılderili.</p>

  <p>“Hadi be! Siktirsin bu oğlan da, yardım mardım gelmeden yakalayalım şu aynasızı...”</p>

  <p>“Hayır, durun,” diye haykırdım “Bir önderin izinden gidelim, örgütlenelim. <i>Örgütlenelim. O</i> akıllı Önder gibi birisi gerek bize, hani okudunuz onu, Alabama’da. İçinden gelen şeylere rağmen akıllıca şeyler yapma yolunu seçecek kadar kuvvetliydi o...”</p>

  <p>“Kim be adam? Kim o?”</p>

  <p>Tamam, diye düşündüm, dinliyorlar, dinlemek istiyorlar. Kimse gülmüyordu. Gülseler ölürdüm! Göğsümü şişirdim.</p>

  <p>“O akıllı adam,” dedim, “okudunuz onu, hani o kaçak, kurtulmuştu kalabalığın elinden de korunmak için onun okuluna koşmuştu, kanuni olan, kanuna uygun şeyi yapmayı seçecek, onu kanun ve düzen kuvvetlerine teslim edecek kadar kuvvetli olan o akıllı adam...”</p>

  <p>“Yaa,” diye çınladı bir ses. “Yaa, kıçını kırsınlar, linç etsinler diye onu, değil mi?”</p>

  <p>Ah, Tanrım, hiç de bu değildi söylemek istediğim. Zayıf teknik işte, söylemek istediğim hiç de bu değildi.</p>

  <p>“Akıllı bir önderdi o,” diye haykırdım. “Kanunların dışına çıkmamıştı. Akıllıca bir şey değil miydi bu, şimdi?”</p>

  <p>“Yaaa, maşallah çok akıllıymış,” diye güldü adam öfkeyle. “Şimdi çekil sen yoldan da şu aynasızın üzerine atlayalım biz.”</p>

  <p>Kalabalık bağırıyordu, bense gülüyordum büyülenmiş gibi.</p>

  <p>“Ama insanî bir şey değil miydi? Hem, kendisini korumak zorundaydı; çünkü...”</p>

  <p>“Kıçından korkan herifin biriymiş!” diye bağırıyordu bir kadın, sesi nefretle kaynayarak.</p>

  <p>“Evet, haklısınız. Akıllı ve korkaktı; ama ya bizler? Ne yapacağız bizler?” diye haykırdım, aldığım cevaptan heyecanlanarak. “Şu adama bakın,” diye bağırdım.</p>

  <p>“Evet, bir bakın ona!” diye bağırdı melon şapkalı yaşlı bir adam, kilisede bir vaize cevap verir gibi.</p>

  <p>“Ve şu yaşlı çifte bakın...”</p>

  <p>“Evet, Provo Bacı’dan, Provo Kardeş’ten ne haber?” dedi. “Allah’sız bir ayıp bu!”</p>

  <p>“Ve bakın kaldırıma saçılmış mallarına, mülklerine. Kar içindeki eşyalarına bir bakın. Kaç yaşındasınız, efendim?” diye bağırdım.</p>

  <p>“Seksen yedi,” dedi yaşlı adam, sesi alçak ve şaşkın.</p>

  <p>“Ne kadar? Bağır ki bizim kolay kolay kızmayan Kardeşler duysun seni.”</p>

  <p>“<i>Seksenyedi</i> yaşındayım!”</p>

  <p>“Duydunuz mu onu? Seksen yedi yaşında. Seksen yedi ve bakın seksen yedi yılda topladığı, biriktirdiği şeyler, tavuk bağırsakları gibi dökülmüş, saçılmış karlara; bizler kanunlara saygılı, kolay kolay kızmayan bir avuç halkız, haftanın her günü öbür yanağımızı çeviririz vursunlar diye. Ne yapacağız şimdi? Siz, ben, ne yapardınız, o ne yapmalıydı? <i>Yapılacak şey</i> nedir? Ben, en akılıca şeyi, kanunlara en uygun şeyi yapalım diyorum. Bir bakın şu döküntülere! İki yaşlı insan bu döküntüler içinde, pis bir odaya tıkılmış olarak mı yaşamalıydı? Ne büyük tehlike bu, ne büyük yangın tehlikesi! Eski çatlak tabaklar, paramparça sandalyeler, koltuklar. Evet, evet, evet! Şu yaşlı kadına bakın, birisinin anası, birisinin ninesi, kim bilir. Biz onlara, “Koca Ana” deriz ve bizi şımartır onlar, bilirsiniz, hatırlarsınız bunları... Yorganlarına bakın paramparça ayakkabılarına. O da bir insanın anası, biliyorum; çünkü üzerinde “Sevgili Nineciğim...” diye yazılı bir kart gördüm... Ama biz kanunlara saygılı... Bir sepetin içine baktım, bazı kemikler gördüm, boyun kemikleri değil, kaburga kemikleri, çalpara kemikleri... Bu yaşlı çift dans edermiş bir zaman... gördüm. ‘Ne iş yaparsın, Baba?’ diye seslendim.</p>

  <p>“Gündelikçi işçiyim...”</p>

  <p>“...Gündelikçi işçi, duydunuz onu, bir de bağırsak gibi kara dökülüp saçılmış eşyalarına bakın... Nereye gitti o kadar emeği? Yalan mı söylüyor yoksa?”</p>

  <p>“Ne yalanı, doğru söylüyor, doğru!”</p>

  <p>“Hayır, beyim!”</p>

  <p>“Öyleyse nereye gitti emekleri? Şu ucuz plaklara, şu çiçek saksılarına bakın; Güneyli yoksul insanlar bunlar, her şeyleri dışarı atılmış, seksen yedi yıl bir tayfunda savrulan hurdalar gibi. Seksen yedi yıl ve püff! Her şeyi silip süpürmüş. Bakın onlara, anama, babama, nineme, dedeme benziyorlar, ben size benziyorum, siz bana benziyorsunuz. Bakın onlara; ama unutmayın bizler akıllı, kanuna saygılı kişileriz. Yukarıya, kapıda kırk-beşliğiyle dikilip duran kanuna baktığınızda da hatırlayın bunu. Bakın ona, mavi çelikten tabancası ve mavi yün elbisesiyle durana, orada. Bakın ona! Mavi yün elbise giyinmiş bir tek adam ya da bir tek kırkbeşlik görmüyorsunuz orada, her birimiz için on tane var onlardan, öyle görün, on tabanca on sıcak elbise ve on şişko karın, on milyon kanun. <i>Kanun,</i> biz Güney’de öyle deriz onlara! Kanun! Ve bizler akıllı, bizler kanuna saygılı. Sayfalarının kenarları kıvrılmış Incil’iyle şu yaşlı kadına bakın. Neyi kurtarmaya çalışıyor şurada? Dini başına vurmuş, öyle yapmışlar onu; ama hepimiz biliriz ki din yürek içindir, baş için değil. ‘Yürekleri temiz olanlara ne mutlu!’ der Kitap. Kafadan yoksul olanlar için yok bir şey. Ne yapmaya çalışıyor o? Kafanın temizliğinden ne haber? Gözün temizliğinden, yalan söyleyemeyecek kadar her şeyi tertemiz gören gözlerden ne haber? Şu, çekmeceleri açık dolaba bakın. Seksen yedi yıl doldurmaya çalış onları da, sonra çardan çaputtan, inci boncuktan başka bir şey bulama içlerinde, üstelik kanuna karşı gelmek istesin... Ne oldu bunlara? Bizim halkımız değil mi onlar, sizin halkınız, sizin ananız babanız, benim anam babam. Ne oldu onlara?”</p>

  <p>“Ben sana söyleyeyim ne olduğunu!” diye bağırdı irikıyım biri, kalabalığı yararak, yüzü öfkeli. “Malları alındı ellerinden, Allah’ın belası, kaçık orospu çocuğu, çekil yoldan!”</p>

  <p>“Malları mı alındı?” diye bağırdım, elimi havaya kaldırıp son sözcüğü uzatarak ağzımda. “Güzel bir söz bu, ‘Malları alındı ellerinden!’, ‘Malları alındı’. Seksen yedi yıl ve neleri alındı ellerinden? Bir şeyleri <i>yoktu</i> ki, bir şeyleri <i>olamazdı</i> ki, <i>hiçbir zaman</i> bir şeyleri olmadı ki. Öyleyse kimdir elinden malı alman? Biz olmayalım? İhtiyarlar şurda, karın üstünde; ama biz de birlikteyiz onlarla. Eşyalarına bakın, ne içine tükürülesi bir şey, ne sabahları komşularla gevezelik edebilecekleri bir pencere ve biz beraberiz onlarla. Bakın onlara, ne içine girip dua edilecek bir kulübe, ne daracık bir koridor, hüzünlü şarkılar söyleyecek içinde! Bir tabanca çevrilmiş yüzlerine, onlarla birlikte bizim de yüzümüze. Dünyayı da istemiyorlar, yalnızca İsa’yı istiyorlar. Yalnızca Isa’ı istiyorlar, yalnız on beş dakika, çulu çaputu alınmış bir odada İsa’yı. Ne dersiniz Bay Kanun? On beş dakikalık İsa’mızı alabilir miyiz? Siz dünyayı almışsınız, biz de İsa’mızı alabilir miyiz?”</p>

  <p>Adam hakaretle sallayarak tabancasını, “Emir aldım ben, Mac!” diye bağırdı. “İyi yapıyorsun, buna yanaşmamalarını söyle onlara. Kanundur bu ve mecbur olursam ateşlerim...”</p>

  <p>“Ama ya dua?”</p>

  <p>“İçeri giremezler!”</p>

  <p>“Kesin mi bu?”</p>

  <p>“Hayatınla oynarsın,” dedi.</p>

  <p>“Bakın ona,” diye bağırdım kızgın kalabalığa. “Mavi çelik tabancasına, mavi yün elbisesine. Duydunuz onu, kanundur o. Biz kanunlara saygılı kişiler olduğumuz için bizi vuracağını söylüyor. Yani malımız alınmış elimizden, daha ötesi var mı, kendisini Tanrı sanıyor. Şuraya bakın, arkasını direğe dayamış, iki yanında birer suçlu. Rüzgârı duymuyor musunuz, rüzgârın bize sorduğunu, ‘Ne yaptınız o kadar çalıştınız da? Ne yaptınız?’ diye sorduğunu. Seksen yedi yılda elde edemediklerinize baktığınızda utanırsınız.”</p>

  <p>“Anlat onlara Kardeş,” diye sözümü kesti bir yaşlı adam. “İnsanlığından utanıyor duyunca insan.”</p>

  <p>“Evet, bu yaşlı insanların bir rüya kitabı vardı ama sayfaları bomboştu; sayfa numarası vermemişlerdi onlara. <i>Gören Göz</i> diyorlardı kitabın adına. <i>Büyük Anayasal Rüya Kitabı, Afrika’nın Esrarı, Mısır’ın Hikmeti</i>; ama göz kördü, parıltısını yitirmişti. Şaşı bir marangozunki gibi tümden perde inmişti gözlerine, tahtaları doğru biçemiyordu. Elimizdeki, avcumuzdaki tek kitap İncil; Kanun engel oluyor şimdi onu da okumamıza. Nereye gidelim biz şimdi? Nereye gidelim buradan, bir saksımız bile yok.”</p>

  <p>“O aynasızın peşine düşelim,” diye bağırdı irikıyım birisi merdivenlere atılarak.</p>

  <p>Biri itti beni. “Hayır bekleyin,” diye bağırdım.</p>

  <p>“Çekil yoldan artık.”</p>

  <p>Üzerime çullanıyorlardı ve ben geriye itişen bacaklar, lastik ayakkabılar arasına düştüm, bir tek patlama işiterek, çiğnenmiş kar soğuk soğuk bulaştı elime. Patlayan bir kağıt torba gibi bir başka tabanca sesi daha duyuldu yukardan. Nihayet ayağa kalkabildim, basamakların en üstünde, tabancalı sıkılmış yumruğun havaya, kalabalığın kımıldayan başlarının üzerine çevrilmeye zorlandığını gördüm, hemen ardından onu kara doğru sürüklemeye başladılar; sağından solundan boyuna yumruklar geliyor, korkunç bir çabanın gittikçe yükselen uğultusu duyuluyordu; yavaş yavaş binlerce şamar halinde patlayan bir hırıltı, kızgın bir küfür dalgası... Bir kadının ayakkabısının sivri topuğuyla vurduğunu görüyordum. İki sıra olmuş adamların arasında yediği yumruklarla bir o yana bir bu yana giderken şimdi ayağa kaldırılmış adamın yanından koşarak nişan alıp indirdikçe, nişan alıp indirdikçe kan çıkanyordu vurduğu yerden; hiçbir anlam okunmayan yüzünde gözleri iki siyah çukur... Birden bir çift kelepçenin havada parladığını ve caddenin öbür yanına uçtuğunu gördüm. Bir oğlan çocuğu, polisin afili şapkası başında, kalabalıktan fırlayıp çıktı. Polis bir o yana bir bu yana çevriliyordu, sonra hızlı bir yumruk bombardımanına tutulunca caddeden aşağı koşmaya başladı. Kendimden geçmiştim heyecandan. Kalabalık arkasından saldırdı, ufacık bir deliğe girmeye, sığışmaya çalışan koca bir adam gibi birbirini iterek; kimi gülüyor, kimi küfrediyor, kimininse ağzını bıçak açmıyordu.</p>

  <p>“Hayvan, o kibar kadına vurdu, ne çirkin şey!” diyordu Kızılderili, şarkı söyler gibi. “Kara adamlar, hiç böyle bir hayvan gördünüz mü siz? Kibar bir insan mı o, size soruyorum? Hayvan! Acısını alın ondan, kara adamlar. Bin katıyla ödetin ona! Yedi sülalesine kadar unutmasın! Vurun, bizim kara insanlarımız. Siyah kadınlarımızı koruyun! Küstah yaratığa ödetin yaptığını. Yedi sülalesine kadar unutmasın!...”</p>

  <p>“Maldan mülkten edilmişiz,” diye şarkı söylüyordum en üst perdeden, “maldan mülkten edilmişiz de dua etmek istiyoruz. Haydin girelim içeriye de dua edelim. Büyük bir dua yapalım. Ama oturacak sandalye ister bize... diz çökünce dayanacağımız. Sandalyeye ihtiyacımız olacak!”</p>

  <p>“Şurada birkaç sandaya var,” diye bağırdı kaldırımdan bir kadın. “İçeri alalım mı birkaçını?”</p>

  <p>“Elbet,” diye bağırdım, “her şeyi alın içeri. Hepsini alm, saklayın bu döküntüyü gözlerden! Geldikleri yere koyun. Yolu, kaldırımı kaplıyor, kanuna aykırı bir şey bu. Kanuna saygılıyızdır biz, temizleyin caddeyi bu döküntülerden. Göz önünden kaldırın! Saklayın, ayıplarını örtün! <i>Ayıplarımızı</i> örtün!” “Haydi arkadaşlar,” diye seslendim merdivenlerden aşağı atılıp bir sandalye yakalayarak ve tekrar geriye fırlayarak; artık karşı durmaya ya da hareketimin nereye vardığını düşünmeye çalışmıyordum. Ötekiler de geldi arkamdan, birer parça bir şey kapıp binanın içine sürüklemeye başladılar.</p>

  <p>“Bunu çok önce yapmalıydık,” diyordu bir adam.</p>

  <p>“Namussuzum ki öyle.”</p>

  <p>“Oh, oh, ne güzel,” diyordu bir kadın. “Ne <i>güzel</i>!”</p>

  <p>“Kara adamlar, sizinle övünüyorum,” diye bağırıyordu Kızılderili kadın ipince sesiyle. “Övünüyorum!”</p>

  <p>Bayat lahana kokan küçük eve koşuyor, eşyaları yere bırakıyor sonra başka şeyler almak için geriye dönüyorduk. Erkekler, kadınlar, çocuklar herkes bir şeyler kaparak koşturuyorlardı içeri bağırarak, güle oynaya. İki suçluyu aradım ama ortadan kaybolmuşa benziyorlardı. Sonra, tekrar caddeye dönerken birini görür gibi oldum. Bir sandalyeyi içeri taşıyordu.</p>

  <p>“Demek sen de kanuna saygılısın ha,” diye bağırdım; ama baktım o değilmiş, bir başkasıymış. O da beyazdı ama bir başkasıydı.</p>

  <p>Adam güldü bana, içeri yürüdü. Caddeye geldiğimde birçoğunu gördüm onlardan, erkek, kadın etrafta dikiliyorlar, bir mobilya parçası içeri gitmesin, alkışlıyorlar, sevinçle bağırışıyorlardı. Bir bayram yeriydi ortalık. Durdurmak istemiyordum bunu.</p>

  <p>“Kim bunlar?” diye bağırdım basamaklardan.</p>

  <p>“Kimler?” diye cevap verdi birisi.</p>

  <p>“<i>Şunlar,</i>” dedim göstererek.</p>

  <p>“Şu beyazcıklar mı?”</p>

  <p>“Evet, ne istiyorlar?”</p>

  <p>“Biz halkın dostlarıyız,” diye bağırdı beyazlardan biri.</p>

  <p>“Hangi halkın dostları?” diye bağırdım. “Siz, halkın,” diye cevap verirse üzerine atılmaya hazırlanarak.</p>

  <p>“Biz bütün sıradan insanların dostlarıyız,” diye bağırdı. “Yardıma geldik.”</p>

  <p>“Kardeşliğe inanırız biz,” diye bağırdı bir başkası.</p>

  <p>“Öyleyse alın şu divanı da yürüyün,” dedim. Orada bulunuşlarından rahatsız olmuştum, kalabalığın işine dalıp dışarı atılmış eşyaları içeri taşımaya başladıklarında hayal kırıklığına uğradım. Nereden duymuştum onlan?</p>

  <p>“Niye bir yürüyüş yapmıyoruz?” diye bağırdı beyaz adamlardan biri yanımdan geçerken.</p>

  <p>“Niçin yürümeyelim!” diye haykırdım kaldırıma doğru, bir an bile durup düşünmeden.</p>

  <p>Kalabalık hemen yattı bu düşünceye.</p>

  <p>“Haydi yürüyelim...”</p>

  <p>“İyi bir fikir.”</p>

  <p>“Haydi bir gösteri yapalım...”</p>

  <p>“Yürüyüşe geçelim!”</p>

  <p>Canavar düdüklerini duydum, aynı anda polis arabalarının köşeyi döndüklerini gördüm. Polis geliyordu! Teker teker yüzlerini görmeye çalışarak kalabalığa baktım; birisi, “Polisler geliyor,” diye bağırıyor, öteki cevap veriyordu, “Gelirlerse gelsinler!”</p>

  <p>Nereye gidiyor iş, diye düşündüm, polisler arabalarından atlayıp bize doğru gelirken, bir beyaz adamın binanın içine doğru koştuğunu görerek.</p>

  <p>“Ne oluyor burada?” diye bağırdı sarı kalkanlı bir komiser, merdivenlere doğru.</p>

  <p>Ortalık sessizleşti. Hiç kimse cevap vermiyordu.</p>

  <p>“Ne oluyor burada, dedim,” diye tekrarladı. “Sen!” Bağırdı beni göstererek.</p>

  <p>“Biz, biz... kaldırımı temizliyoruz bu döküntülerden,” diye cevap verdim kendimi zor tutarak.</p>

  <p>“Neymiş, neymiş?” dedi.</p>

  <p>“Bir temizlik kampanyası,” diye bağırdım, içimden gülmek geliyordu. “Şu ihtiyarlar bütün eşyalarını yığmışlar kaldırımın üzerine, biz de caddeyi temizledik...”</p>

  <p>“Yani bir tahliye işine mi karıştınız?” diye bağırdı kalabalığın içine dalarak.</p>

  <p>“O bir şey yapmıyordu,” dedi arkamdan bir kadın.</p>

  <p>Etrafıma baktım, merdivenler, o sırada binanın içinde olanlarla doluydu.</p>

  <p>Kalabalık, Komiser’in etrafına kapanınca, “Biz hep beraberiz,” diye bağırdı birisi.</p>

  <p>“Yolu açın,” diye emretti Komiser.</p>

  <p>“Biz de onu yapıyoruz işte,” dedi kalabalığın gerisinden birisi.</p>

  <p>“Mahoney!” diye bağırdı, başka bir polise, “ekip çağır, gösteri var!”</p>

  <div class="m1"></div>

  <p>“Ne gösterisi?” diye bağırdı beyaz adamlardan biri. “Gösteri mösteri yok burada.”</p>

  <p>“Ben gösteri var diyorsam, gösteri vardır,” dedi Komiser. “Hem siz beyazlar ne arıyorsunuz Harlem’de?”</p>

  <p>“Biz vatandaşız. Canımızın istediği yere gideriz.”</p>

  <p>“Hey! Başka polisler de geliyor, bakın!” diye bağırdı birisi.</p>

  <p>“Gelsinler!”</p>

  <p>“Müdürü gelsin isterse!”</p>

  <p>Bu kadarı fazlaydı benim için. İş tamamen kontrolden çıkmıştı. Bütün bunlara sebep olacak ne söylemiştim? Merdivenlerdeki kalabalığın kenarından arkaya geçtim ve koridora girdim. Nereye gidecektim? Yaşlı çiftin dairesine koştum. Ama burada gizlenemem, diye düşündüm. Tekrar merdivenlere doğru döndüm.</p>

  <p>“Hayır, o yoldan gidemezsiniz,” dedi bir ses.</p>

  <p>Döndüm hızla. Beyaz bir kızdı, kapıda dikiliyordu.</p>

  <p>“Siz ne arıyorsunuz burada?” diye bağırdım; korkum ateşli bir öfkeye dönmüştü.</p>

  <p>“Sizi korkutmak istememiştim,” dedi. “Kardeş, çok güzel bir konuşma yaptınız. Ben yalnızca sonunu duydum ama onları harekete geçirdin, kuşkusuz...”</p>

  <p>“Hareket,” dedim, “hareket...”</p>

  <p>“O kadar alçakgönüllü olma, Kardeş,” dedi. “İşittim sizi.”</p>

  <p>“Bakın Miss, buradan çıksak iyi ederiz,” dedim nihayet boğazımdaki tıkanıklığı gidererek. “Aşağıda bir sürü polis var ve daha da geliyor.”</p>

  <p>“Ya, tabii. En iyisi çatıya çıkın siz,” dedi. “Yoksa birisi muhakkak gösterir sizi!”</p>

  <p>“Çatıya mı?”</p>

  <p>“Kolay. Binanın çatısına çık ve blokun sonundaki eve varıncaya kadar damdan dama atlaya atlaya git. Oraya gelince kapıyı aç ve sanki konuk gelmişsin gibi eve, aşağı in. Acele etsen iyi olur. Polis ne kadar uzun süre izini bulamazsa o kadar etkili olursun.”</p>

  <p>Etkili mi, diye düşündüm. Ne demek istiyordu? Ya bu “kardeş” dalgası ne oluyordu?</p>

  <p>“Teşekkürler,” dedim ve merdivenlere fırladım.</p>

  <p>“Güle güle,” dedi, sesi pürüzsüz yükseldi arkamdan. Döndüm, karanlık eşiğin görünür görünmez aydınlığında bir an gördüm beyaz yüzünü.</p>

  <p>Bir sıçrayışta yukarı fırladım, dikkatle açtım kapıyı; çatının üzerinde birden göz kamaştırıcı güneş çıktı karşıma, soğuk bir rüzgâr esiyordu. Önümde, köşeye kadar uzun blok boyunca, binaları birbirinden ayıran alçak, üzerleri karla kaplı çite benzer duvarlar uzanıyordu; boş çamaşır ipleri titreşiyordu rüzgârda. Rüzgârın uçuşturduğu karlara bata çıka bitişik çatıya kadar gittim, sonra öteki çatıya, hızla fakat ihtiyatla. Uzakta, güneydoğuda bir hava alanından uçaklar kalkıyordu, bense koşuyordum şimdi, kiliselerin çan kulelerinin yükselip alçaldığını, bacalardan dumanların göğe doğru meyille çıktıklarını görerek ve altımda caddede, canavar düdüklerinin bağırtısını dinleyerek. Koşuyordum. Sonra bir duvara tırmanınca geriye baktım, arkamdan bir adamın geldiğini gördüm; soluk soluğa aceleyle çatıların bölme duvarlarına tırmanırken kayıyor, düşecek gibi oluyordu. Döndüm, koşmaya başladım, sıra sıra bacaları aramıza koymaya çalışarak, niçin “Dur!” diye haykırmadığına, bağırmadığına ya da ateş etmediğine şaşarak. Bir asansör yuvasını kendime siper ederek koşuyordum, sonra öbür çatıya atlıyordum, düşüyordum; ellerime buz gibi yapışıyordu kar, dizlerim çarpıyor, ayak parmaklarımla tutunmaya çalışıyordum; sonra kalkıyor, koşuyor, geriye bakıyorum, kısa siyah gölgeyi hâlâ peşimde görüyorum. Köşe bir mil ötedeymiş gibi geliyordu bana. Önümde tepeler halinde duran, aşılacak daha kaç çatı var diye saymaya çalıştım. Yediye kadar geldim; koşuyordum, bağırtıları, daha çok canavar düdüklerini işiterek ve arkama bakarak ve onu yine arkamda kısa kısa sıçrayışlarla koşar görerek, aşağı inmek için bir binanın kapısını açmaya çalışıyorum; o hâlâ arkamda, bir tahta perdenin üzerinden atlayıp kümese benzer koca bir şeyin yanından sürünerek geçerken, bir sürü kuş çıldırmış gibi havalanıyor birden, burnumun dibinden delicesine kanat çırpıp uzaklaşırlarken, şahine benzer bir cins av kuşuna benzetiyorum onları. Çılgınca bir kayış içinde yukarı, sağa, sola kanat çırptıkça güneşi kaplıyorlar ve ben tekrar koşmaya başlıyorum, arkama bakıyorum, bir an gitti artık sanıyorum ama sonra yine görüyorum onu kısa kısa sıçrayışlarla arkamda. Niçin ateş etmiyor? Niçin? Ah, memleketteki gibi olsaydı da <i>bütün</i> bu evlerdeki insanları tanıyabilseydim, görünüşlerinden, adlarından, kanlarından, geçmişlerinden utançlarından, gururlarından ve de dinlerinden tanıyabilseydim onları.</p>

  <p>Halı döşenmiş bir koridordayım şimdi, bir köpek yaygarayı bastı çatı katında; yüreğim dışarı fırlayacakmış gibi çarparak aşağıya yöneldim. Sonra hızlandım, vücudumun içinde kırılacak bir şey varmış gibi merdivenlerin kenarından seke seke inmeye başladım. Döner merdivenden aşağı bakınca, ta aşağıda bir kapının camından sızan soluk bir ışık gördüm. Peki kıza ne olmuştu, adamı o mu takmıştı peşime? Ne işi vardı onun orada? Aşağıya sıçradım, kimse çıkmadı karşıma, girişte durdum derin derin soluyarak ve yukardaki kapının üzerinde onun elinin sesini duymaya çalışarak ve üstümü başımı düzelterek. Sonra, filmlerde gördüğüm kahramanlardan edinme bir kayıtsızlıkla sokağa çıktım. Yukardan ses gelmiyordu, köpeğin o berbat havlayışı bile susmuştu.</p>

  <p>Uzun bir blok geçmiştim, yola değil de anacaddeye bakan bir binadan aşağı inmiştim. Birtakım atlı polis belirdi köşede, dörtnala geçtiler, atlarının nalları pat, pat, pat diye boğuk sesler çıkararak karda, adamlar eğerlerinde kalkıp oturarak ve bağırarak... Hızlandım, koşmamaya dikkat ederek ve uzaklaşarak. Korkunç bir şeydi bu. Ne söylemiştim de bütün bunlar olmuştu? Nasıl bitecekti? Birisini öldürebilirlerdi. Kafalara tabancalar indirilirdi. Köşede durdum, beni izleyen adamı, dedektifi arayarak, bir otobüs bulmaya çalışarak. Caddenin beyaz uzantısı bomboştu, kalkmış olan güvercinler hâlâ yukarda daireler çiziyordu. Adamı, aşağıyı gözetlerken yakalarım diye çatılara göz gezdiriyordum dikkatle. Bağırtılar yükseliyordu hâlâ, sonra yeniden yeşilli beyazlı bir devriye arabası lastiklerini inleterek köşeyi döndü, yanımdan geçerken hızlandı ve bir bloka doğru yöneldi. İçinde, her biri eski kahverengi yapı taşlarının içine yerleştirilmiş neon ışıklarıyla donatılmış bir düzüneye yakın cenaze levazımatçısı dükkânı bulunan bir blokun içinden geçtim. Kaldırımın kenarında süslü cenaze arabaları duruyordu, bir tanesi Gotik kemerlerine benzer pencereli, donuk sarı renkli; içine bakınca bir tabutun üzerine yığılmış cenaze çiçekleri gördüm. Hızla uzaklaştım oradan.</p>

  <p>Kızın yüzü hâlâ gözümün önündeydi, merdivenlerin altında. Peki arkamdan çatıya geçen o adam kimdi? Beni mi kovalıyordu? Neden o kadar sessiz hareket ediyordu, hem neden yalnızca bir kişiydi? Evet, neden beni yakalamak için bir devriye arabası göndermemişlerdi? Cenaze levazımatçıları blokundan hızla dışarı, anacaddenin karını yalayan parlak güneşe çıktım, yavaşlayarak tembel bir yürüyüşe geçtim, etrafa hiç acelesi yokmuş izlenimini vermeye çalışarak. Ah ne olurdu aptal görünüşlü olsaydım, elinden düşünmek, konuşmak gelmeyen budalanın biri; kaldırımda ayaklarımı sürümeye çalıştım ama birinin gizlice arkamdan baktığını görünce hemen vazgeçtim, hiç hoşuma gitmedi bu. Tam ilerde bir arabanın durduğunu, içinden doktor çantasıyla bir adamın dışarı fırladığını gördüm.</p>

  <p>“Koş doktor,” diye bağırdı bir adam taraçadan, “sancıları başladı!”</p>

  <p>“İyi,” diye bağırdı doktor. “Biz de bunu bekliyorduk, öyle değil mi?”</p>

  <p>“Öyle; ama umduğumuz zamanda başlamadı.”</p>

  <p>Holde kayboluşuna baktım. Ne boktan zaman, doğmak için, diye düşündüm. Köşede ışıkların değişmesini bekleyen bir sürü insanın içine karıştım. Başarıyla kaçıp kurtulduğuma kendimi tam inandırmıştım ki, arkamda yavaştan, içe işleyici bir sesin, “Ustaca bir inandırıştı o, Kardeş,” dediğini duydum.</p>

  <p>Birden gerilmiş bir yay gibi yavaş yavaş geriye döndüm, uykudaymış gibi. Kısa boylu, bir şeye benzemeyen görünüşlü, gür saçlı bir adam, yüzünde sakin bir gülümseyiş, yanımda duruyordu; hiç de polise benzer yanı yoktu.</p>

  <p>“Ne demek istiyorsunuz?” diye sordum tembel, soğuk bir sesle.</p>

  <p>“Korkmayın,” dedi, “bir dostum ben.”</p>

  <p>“Korkacak bir şeyim yok benim, hem siz arkadaşım filan değilsiniz.”</p>

  <p>“Öyleyse bir hayranınız deyin,” dedi mutlulukla.</p>

  <p>“Neyin hayranı?”</p>

  <p>“Konuşmanızın,” dedi. “Dinliyordum.”</p>

  <p>“Ne konuşması? Ben konuşma monuşma yapmadım,” dedim.</p>

  <p>Bilmişçe gülümsedi. “İyi yetiştirilmiş olduğunuzu görüyorum. Gelin. Caddede benimle görülmeniz iyi olmaz sizin için. Gidip bir fincan kahve içelim bir yerde.”</p>

  <p>İçimdeki ses bir şey kabul etmememi söylüyordu ama şaşırmıştım; belki de bütün bunların altında gururum okşanmıştı. Ayrıca, gitmeyi reddedersem suçu kabul ediyormuşum gibi olurdu. Bir polise ya da dedektife de benzemiyordu üstelik. Blokun sonuna yakın bir yerdeki kafeteryaya kadar yanında yürüdüm; girmeden önce pencereden gözetledi içerisini bir süre.</p>

  <p>“Sen masayı tut, Kardeş. Şurada duvarın yanına otur ki sakin sakin konuşabilelim. Ben kahveleri alayım.”</p>

  <p>Sekerek, yuvarlanır gibi bir yürüyüşle salonu geçtiğini gördüm, bir masa bularak oturdum ve onu seyretmeye başladım. Kafeteryanın içi sıcaktı. Öğleden sonrayı geçiyordu vakit, masalarda üç beş müşteri dağınık dağınık oturuyordu. Adamın bildik bir tavırla yiyecek tezgâhına gittiğini ve bir şeyler ısmarladığını görüyordum. Pırıl pırıl aydınlatılmış pasta raflarını süzerken, hareketleri, en güzel pasta dilimini bulmaktan başka bir şey aramayan canlı, ufak bir hayvanın, bir fino köpeğinin hareketlerini andırıyordu. Demek duymuştu benim konuşmamı; eh, bakalım ne söyleyecek, diye düşündüm; hızlı, yuvarlana yuvarlana, sekerek, bir topuklarına bir ayakuçlarına basarak bana doğru geldiğini gördüm. Sanki bu şekilde yürümek için talim yapmıştı bir süre, bana öyle geldi ki biraz da yapmacıktı yürüyüşü; hiç de gerçek olmayan bir şey vardı bunda. Bütün bu öğleden sonra olanlarda da bir gerçekdışı yan olduğunu düşünerek hemen attım kafamdan bu düşünceyi. Etrafta beni aramaksızın, sanki benim başkasını değil de tam bu masayı seçeceğimi biliyormuş gibi doğruca masaya geldi; oysa masaların birçoğu boştu. Kahve fincanlarının üzerinde birer tabak pasta taşıyordu, ustaca koydu onları masaya, sandalyesini alırken bir tanesini benim önüme sürdü.</p>

  <p>“Bir parça peynirli pasta seversiniz diye düşündüm,” dedi.</p>

  <p>“Peynirli pasta mı?” dedim. “Hiç duymamıştım.”</p>

  <p>“Güzeldir. Şeker?”</p>

  <p>“Siz koyun önce,” dedim.</p>

  <p>“Hayır, siz buyrun Kardeş.”</p>

  <p>Yüzüne baktım, sonra üç kaşık şeker koydum ve şekerliği ona doğru sürdüm. Yeniden gerilmişti sinirlerim.</p>

  <p>“Teşekkürler,” dedim, bu “kardeş” dalgası yüzünden ona bir çıkış yapmak arzusunu bastırarak.</p>

  <p>Peynir pastasını kesip iri bir parçası ağzına atarken gülümsüyordu. Benim peynirli şeyden kasten küçük bir parça alıp kibarca ağzıma sokarken ona bir kusur bulmaya çalışarak kafamda, davranışları son derece kaba, diye düşündüm.</p>

  <p>Bir yudum kahve alırken, “Biliyor musunuz,” dedi, “içerde olduğum günlerden bu yana -çok oluyor- böyle etkili bir konuşma duymamıştım. Onları çabucak harekete geçirdiniz. Nasıl yapabildiniz bunu anlamıyorum. <i>Bizim</i> konuşmacılardan birkaçı dinleyebilseydi bir! Bir iki kelimeyle hareketin ortasına attınız onları! Başkaları hâlâ boş laflarla zaman harcayıp dururdu. Bu çok öğretici tecrübe için teşekkür etmek istiyorum size!”</p>

  <p>Sessizce kahvemi içiyordum. Yalnızca ona güvenmemekle kalmıyor, korku duymadan nereye kadar konuşabileceğimi de bilemiyordum.</p>

  <p>Cevap vermeme kalmadan, “Buranın peynirli pastası iyidir,” dedi. “Gerçekten çok iyidir. Sahi, konuşmasını nerede öğrendiniz?”</p>

  <p>“Hiçbir yerde,” diye yapıştırdım cevabı, soruyu sorar sormaz.</p>

  <p>“O halde çok yeteneklisiniz. Doğuştan. İnsan inanamıyor.”</p>

  <p>Ne ifşa edeceğini görebilmek için bu kadarını kabul etmeye karar vererek, “Kızmıştım, o kadar,” dedim.</p>

  <p>“Öyleyse kızgınlığınız ustaca kontrol altındaydı. Etkileyiciydi konuşmanız. Niçin acaba?”</p>

  <p>“Niçin mi? Sanırım üzülmüştüm. Ne bileyim. Belki de bir konuşma yapmak istedi canım. Kalabalık bekliyordu, bunun için de birkaç söz söyledim. İnanmayabilirsiniz ama ne söyleyeceğimi bilmiyordum...”</p>

  <p>Kurnaz bir gülümsemeyle, “Rica ederim,” dedi.</p>

  <p>“Ne demek istiyorsunuz?” dedim.</p>

  <p>“Huysuz, ters görünmek istiyorsunuz; ama içinizi görüyorum ben sizin. Biliyorum, ne söylemek zorunda kaldığınızı dikkatle dinledim. Çok fazla tahrik olmuştunuz. Heyecanlanmıştınız, çok.”</p>

  <p>“Herhalde,” dedim. “Belki onları görmek bana bir şeyler anımsatmıştır.”</p>

  <p>Beni dikkatle seyrederek öne eğilmişti şimdi, o gülümseme hâlâ dudaklarında.</p>

  <p>“Tanıdığınız başka insanları mı anımsatmıştı size?”</p>

  <p>“Sanırım öyle,” dedim.</p>

  <p>“Anlıyor gibiyim. Bir ölümü seyrediyordunuz.”</p>

  <p>Çatalım düştü elimden. “Kimse öldürülmedi,” dedim sinirlenerek. “Ne yapmak istiyorsunuz siz?”</p>

  <p>“<i>Kentin Kaldırımlarında Bir Ölü:</i> Bir polis romanı adı bu, ya da bir yerlerde okuduğum bir şey...” Güldü. “Me-ca-zi konuşmayı kastediyorum ben. Yaşıyorlar onlar ama ölü olarak. Yaşarken ölü... zıtların birliği.”</p>

  <p>“Oo!” dedim. “Ne çeşit iki yanlı bir konuşmaydı bu?”</p>

  <p>“Yaşlılar, tarımcı tiplerdi, biliyorsunuz. Sanayi koşullarının ezip parçaladığı tiplerden. Mezbeleliğe atılmış ve unutulmuş. Siz çok iyi belirttiniz bunu. ‘Seksen yedi yıl ve buna karşılık hiçbir şey,’ dediniz. Tamamen haklıydınız.”</p>

  <p>“Sanırım onları öyle görmek çok dokundu bana,” dedim.</p>

  <p>“Evet, tabii. Ve etkili bir konuşma yaptınız. Ama coşkularınızı bireyler üzerinde boşuna harcamamaksınız; hesaba katmayın onları.”</p>

  <p>“Kimleri hesaba katmayayım?” dedim.</p>

  <p>“O yaşlıları,” dedi acımasız bir ses tonuyla. “Üzücü bir şey, evet. Ama onlar daha şimdiden ölüdürler, müteveffa. Tarih onları atlayıp geçti. Yazık; ama onlar için yapacak hiçbir şey yok. Onlar, ağaç yeni yemişler verebilsin diye budanması gereken ölü dallara benzerler, ya da tarihin fırtınaları esip devirecek onları nasılsa. Fırtınanın devirmesi daha iyi...”</p>

  <p>“Bakın!”</p>

  <p>“Hayır, devam edeyim. Bu insanlar yaşlıdır. İnsanlar yaşlanır, insan türü yaşlanır. Bunlarsa çok yaşlı. Geriye bıraktıkları tek şey, dinleri. Bütün düşünebildikleri budur. Bunun için de bir kenara atılacaklardır. Ölüdür onlar, anlıyor musunuz, tarihsel durumun zorunluluğuna cevap vermekten acizdirler.”</p>

  <p>“Ama ben <i>seviyorum</i> onları,” dedim. “Aşağıda, Güney’de tanıdığım insanları anımsattılar bana. Bunu hissetmek çok zamanımı aldı ama tam benim gibi kimseler onlar, yalnız birkaç yıl okula gitmişim ben, o kadar.”</p>

  <p>Yuvarlak, kırmızı kafasını salladı. “Oo, yoo, Kardeş, yanılıyorsunuz, duygusalsınız. Onlar gibi değilsiniz siz. Belki öyleydiniz ama artık değilsiniz. Yoksa o konuşmayı yapamazdınız. Belki öyleydiniz; ama geçti onların hepsi, öldü. Hemen şimdi fark etmiyebilirsiniz; ama sizin o yanınız ölü! O parçanızı, o köylü parçanızı tamamen dökmediniz ama öldü o ve bir gün tamamen atacaksınız, yeni bir şey çıkacak yerinden. <i>Tarih</i> beyninizde doğdu sizin.”</p>

  <p>“Bakın,” dedim. “Ne konuşuyorsunuz anlamıyorum. Ben bir çiftlikte yaşamadım hiç, tarım okumadım. Ama o konuşmayı niçin yaptığımı biliyorum.”</p>

  <p>“Niçin öyleyse?”</p>

  <p>“O yaşlı insanların sokağa atılmış olmasından rahatsız oldum da ondan. <i>Siz</i> ne derseniz deyin buna, beni ilgilendirmez, kızmıştım.”</p>

  <p>Omuzlarını silkti. “Bunu tartışmayalım,” dedi. “Onu tekrar yapabileceğinize dair bir duygu var içimde. Belki bizim hesabımıza çalışmak isterdiniz.”</p>

  <p>“Kimin hesabına?” dedim birden heyecanlanarak. Ne yapmaya çalışıyordu bu adam?</p>

  <p>“Bizim Örgüt hesabına. Bu bölge için iyi bir konuşmacıya ihtiyacımız var. Halkın dertlerini dile getirebilecek birisi,” dedi.</p>

  <p>“Ama kim aldırıyor ki onların dertlerine?” dedim. “Dile getirildi diyelim, kim dinler ya da aldırır?”</p>

  <p>O kurnaz gülümseyişiyle, “Onlar varlar, yaşıyorlar,” dedi. “Onlar varlar ve protesto haykırışları yükselince onu işitecek ve harekete geçecek onlardır.”</p>

  <p>Konuşma tarzında esrarlı, kendini beğenmiş bir hava vardı, sanki her şeyi hesaplamıştı; neden söz ediyorsa işte. Şu kendinden çok emin beyaz adama bak, diye düşündüm. Korktuğumu bile fark etmiyor da o kadar güvenle konuşuyor. Ayağa kalktım, “Özür dilerim,” dedim, “işim var benim, başkasının dertleriyle değil kendiminkilerle uğraşmak isterim ben...”</p>

  <p>“Ama o yaşlı çiftle ilgilendiniz,” dedi küçülmüş gözleriyle. “Akrabanız mıydı yoksa onlar?”</p>

  <p>“Tabii, hepimiz karayız,” dedim gülmeye başlayarak.</p>

  <p>Gülümsedi, gözlerini yüzümden ayırmadan.</p>

  <p>“Cidden, akrabanız mıydı onlar?”</p>

  <p>“Tabii, aynı fırında yanmışız” dedim.</p>

  <p>Elektriğe çarpılmış gibiydi. “Niçin hep ırka dair sözlerle konuşursunuz sizler! ” diye tersledi, gözleri çakmak çakmak.</p>

  <p>“Başka sözler de var mı?” dedim şaşkın şaşkın. “Onlar beyaz olsaydı oralarda bulunacağımı sanır mıydınız?”</p>

  <p>Pes ederek güldü. “Bunu şimdi tartışmayalım,” dedi. “Onlara yardım etmekte çok etkiliydiniz. Görünmeye çalıştığınız kadar bireyci olduğunuza inanamıyorum. İnsanlara karşı görevini bilen bir insan görünüşündeydiniz ve bu görevi iyi yerine getirdiniz. Bu konuda kişi olarak ne düşünürseniz düşünün, halkınızın bir sözcüsüydünüz ve onların yararına çalışmak da ödevinizdir.”</p>

  <p>Çok karışık bir adamdı benim için. “Bakın arkadaşım, kahve ve pasta için teşekkürler. O yaşlı kimselere sizin iş teklifinizden çok ilgi duymuyorum artık. Bir konuşma yapmak istedim. Konuşmasını <i>severim</i> ben. Ondan sonra ne oldu, bir sırdır benim için. Yanlış insan seçtiniz siz. Polise bağırmaya, onunla ağız dalaşma girmeye başlayan o arkadaşlardan birini durdurup sormalıydınız...” Ayağa kalktım.</p>

  <p>“Bir saniye,” dedi, bir zarf parçası bırakıp üzerine çabuk çabuk bir şeyler karalayarak. “Fikrinizi değiştirebilirsiniz. Ötekilere gelince. Zaten tanımıyorum onları.”</p>

  <p>Uzattığı beyaz kâğıda baktım.</p>

  <p>“Bana güvenmemekte haklısınız,” dedi. “Kim olduğumu bilmiyorsunuz, elbette güvenemezsiniz. Böyle de olması gerek. Ama umudumu yitirmiyorum ben; çünkü günün birinde kendi rızanızla beni arayacaksınız ve farklı olacak o zaman. Çünkü o zaman hazır olmuş olacaksınız. Sadece şu numaraya telefon edin ve Jack Kardeş’i isteyin. Bana adınızı vermek zorunda değilsiniz, yalnız konuşmanızdan söz edin. Bu akşam karar verecek olursanız, sekiz sıralarında bir telefon edin bana.”</p>

  <p>“Pekâlâ,” dedim kâğıdı alarak. “İhtiyaç duyacağım şüpheli; ama kim bilir?”</p>

  <p>“Bu konuda düşünün, Kardeş. Durumlar kötü. Ve siz kızgın görünüyorsunuz. ”</p>

  <p>“Ben yalnızca bir konuşma yapmak istemiştim,” diye tekrarladım.</p>

  <p>“Ama kızmıştınız. Ve bazen bireysel ve örgütsel kızgınlık arasındaki fark, suçla politik eylem arasındaki farka benzer,” dedi.</p>

  <p>Güldüm. “Ee, bana ne bundan? Ben ne suçlu, ne de politikacıyım, Kardeş. Yani yanlış adam seçtiniz siz. Ama yine de teşekkürler kahve ve peynirli pasta için, Kardeş.”</p>

  <p>Yüzünde sakin bir gülümsemeyle oturur bıraktım onu. Ana-caddeyi geçince pencereye döndüm baktım, hâlâ oradaydı; birden aklıma geldi, çatının üzerinde beni izleyen adamın aynı kişi olduğu. Beni kovalamıyordu da, o da aynı yönde kaçıyordu. Söylediklerinden pek bir şey anlamamıştım, yalnız büyük bir güvenle konuşuyordu, onu biliyordum. Her neyse, ondan iyi koşucuydum ya. Belki de bir oyundu bu. Çok şey anladığı ve ağzından dökülen sözlerin ilk anlamlarından çok daha derin bir bilgiyle konuştuğu izlenimini veriyordu. Belki de benimle aynı yoldan kaçmasına sebep bildikleriydi, yalnızca bunlardı. Ama korkacak nesi vardı ki onun? Konuşmayı ben yapmıştım, o değil. Apartmandaki kız, ne kadar uzun süre bilinmez kalırsam, o kadar etkili olacağımı söylemişti; bu da fazla bir şey dememişti bana. Ama belki de bunun için koşmuştu o da. Görülmez ve etkili kalmak istiyordu. Ne üzerinde etkili? Kuşkusuz, alay ediyordu benimle! Çatıdan çatıya atlarken gülünç görünmüş olmalıydım, beyaz güvercinler fırlayınca her yanımda, bir hayaletten ürkmüş kara yüzlü bir komiğe benziyor olmalıydım. Cehenneme kadar yolu var adamın. O kadar kendini beğenmiş olmasının ne gereği vardı; onun bilmediği bazı şeyleri de ben biliyordum. Gitsin başkasını bulsun. Beni kullanmak istiyordu bir şey için. Herkes insanı kullanmak isterdi bir maksat için. Niçin istesindi <i>beni</i> bir konuşmacı olarak? Kendisi yapsaydı ya kendi konuşmalarını. Onu kafamdan tamamen çıkararak, gittikçe artan bir hoşnutluk içinde eve yöneldim.</p>

  <p>Hava kararıyordu artık, daha da soğuyordu. Bugüne kadar gördüğümden daha soğuk. Başımı rüzgârın önünde eğerek, neydi acaba diye derin düşünceye daldım; neydi bizi, memleketin o sıcak, yumuşacık havasını bıraktırıp da bu soğuğa getiren ve bir daha dönmemecesine, umut etmeye, uğrunda donmaya hatta evden atılmaya değer bir şey değilse? Üzgün hissediyordum kendimi. Elindeki iki alışveriş torbasından iki büklüm, gözleri, erimiş kardan çamur içindeki kaldırımda bir yaşlı kadın geçti ve ben evlerinden atılan yaşlı çifti düşündüm. Nasıl bitmişti olay, neredeydiler şimdi? Ne korkunç bir heyecandı o. Ne demişti o adam buna; kaldırımda bir ölü müydü, neydi. Sık sık olur muydu böyle şeyler? Marry için ne derdi acaba görse? Ölü olmaktan, ya da New York şehri tarafından parça parça edilmiş olmaktan çok uzaktı o. Haydi be, sen de, o burada yaşamasını çok iyi biliyordu; kolej eğitimi, eğitimmiş! Görmüş geçirmiş olan benden çok iyi. <i>Bledsoe’laşmak</i>, tam adı buydu bunun. Öğütülen, parça parça edilen bendim, Mary değil. Onu düşünmek iyileştirdi beni. Mary’yi evinden atılan yaşlı kadın kadar çaresiz düşünemiyordum ve apartmana vardığımda içimdeki sarsıntı geçmeye başlamıştı.</p>
</body>
</html>