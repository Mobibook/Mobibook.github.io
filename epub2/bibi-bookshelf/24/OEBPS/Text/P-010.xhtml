<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On</h3>

  <p class="p1">Fabrika Long Island’daydı; oraya varmak için sis içinde bir köprüyü geçtim ve bir işçi dalgası içine düştüm. Önümde koskoca elektrikli bir yazı, sis tülleri içinde fabrikanın bildirisini yayıyordu:</p>

  <div class="m1"></div>

  <p><i>HÜRRİYET BOYALARIYLA</i></p>

  <p><i>AMERİKA’YI TEMİZ TUTUN</i></p>

  <div class="m1"></div>

  <p>Yazının altındaki binalar labirentinin her birinden bayraklar sallanıyordu hafif rüzgârda; bir an, uzaktan ulusal bir tören seyrediyormuş gibi oluyordu insan. Ama fişekler atılmıyor, borular çalmıyordu. Sis içinde ötekilerle birlikte hızla yürüyordum.</p>

  <p>Emerson’un adını, iznini almadan kullandığım için endişeliydim; ama personel bürosuna varınca her şey bir sihirli hava içinde geçti. Bay Mac Duffy adında baygın gözlü ufak tefek bir adam sorular sordu bana ve Bay Kimbro diye bir adamın yanında çalışmaya gönderdi. Bürolarda ayak işi gören bir çocuk yol göstermek için benimle birlikte geliyordu.</p>

  <p>“Kimbro’nun ihtiyacı varsa ona,” dedi Mac Duffy, “geri gel de adını yükleme bölümünün bordrolarına geçirt.”</p>

  <p>Binadan dışarı çıkınca, “Ne büyük!” dedim. “Küçük bir kente benziyor.”</p>

  <p>“Epey büyüktür,” dedi. “Bu işte en büyük işletmelerden biriyiz. Hükümete çok boya yaparız.”</p>

  <p>Şimdi binalardan birine girmiştik, bembeyaz bir holden aşağı iniyorduk.</p>

  <p>“Eşyalarını kilitli dolapların bulunduğu odada bıraksan iyi edersin,” dedi bir kapıyı açarken; alçak tahta sıraların ve yeşil, kilitli dolap sıralarının bulunduğu bir odaydı bu. Dolapların birçoğunda anahtarlar vardı; bir tane seçti benim için. “Eşyalarını koy içine ve anahtarını al,” dedi. Giyinirken heyecanlandım. Bir bacağını sıranın birine atmış, ağzındaki kibrit çöpünü çiğnerken dikkatle seyrediyordu beni. Beni Emerson’un gönderdiğinden mi kuşkulanmıştı yoksa?</p>

  <p>Kibrit çöpünü başparmağıyla işaret parmağı arasında çevirirken, “Yeni bir dümen var burada,” dedi. Sesinde bir ima havası vardı, ayakkabımı bağlarken yukarı doğru baktım, heyecanlandığımı göstermemeye çalışıyordum.</p>

  <p>“Nasıl bir dümen?” dedim.</p>

  <p>“Oo, bilirsin. Akıllılar, iyi çocukları atıyorlar ve yerlerine sizin gibi kolejli zenci çocukları koyuyorlar. Kafaları çalışıyor,” dedi. “Böylece sendika primlerini ödemek zorunda kalmıyorlar.”</p>

  <p>“Benim koleje gittiğimi nerden biliyorsun?” dedim.</p>

  <p>“Ohoo, sizden sekiz çocuk var şimdi buralarda. Bazıları yukarda, deneme laboratuvarmda. Herkes bilir bunu.”</p>

  <p>“Ama bu yüzden işe alındığımı bilmiyordum ben,” dedim.</p>

  <p>“Boş ver Mac,” dedi. “Senin kabahatin yok. Siz yeni çocuklar, sebebini bilmezsiniz. Sendikanın dediği gibi, büroda zeki oğlanlar var. Sizi grev kırıcılar haline getiren onlar. Hey; geç kaldık.”</p>

  <p>Uzun sundurmaya benzer bir odaya girdik; bir yanda baş hizasının üstünde bir sıra kapı, öteki yanda bir sıra küçük büro gördüm. Şirketin işareti olan çığlık atan bir kartal resminden etiketler taşıyan bitmek tükenmek bilmeyen sayıda tenekeler, kovalar ve fıçılar arasında bir koridor boyunca peşi sıra gidiyordum. Boya, beton döşeme boyunca düzgün piramit yığınları şeklinde depo edilmişti. Sonra, bürolardan birine doğru yürürken bir an durdu oğlan, sırıttı.</p>

  <p>“Dinle şunu!”</p>

  <p>Büronun içinden birisi telefonda kalayı basıyordu.</p>

  <p>“Kim bu?” diye sordum.</p>

  <p>Sırıttı. “Senin patron, müthiş Kimbro. Biz ona ‘Albay’ deriz; ama yakalamasın seni böyle derken.”</p>

  <p>Hoşlanmadım. Laboratuvardaki bir yanlışlıktan dolayı bağırıp çağırıyordu, çıldırmışçasına; birden bir huzursuzluk hissettim. Böyle berbat bir ruh hali içindeki adamın yanında çalışmaya başlamak düşüncesi hoşuma gitmedi. Belki de okuldan gelenlerden birine kızgındı, bu da bana karşı dostça davranmasını önleyecekti.</p>

  <p>“Girelim,” dedi çocuk. “Daha geri döneceğim ben.”</p>

  <p>Biz içeriye girerken adam telefonu çarparak kapadı ve birtakım kağıtlar aldı eline.</p>

  <p>“Bay Mc Duffy bu yeni adamın işine yarayıp yaramayacağını soruyor,” dedi çocuk.</p>

  <p>“Neden işime yaramayacakmış, hem...” Ses, titreyerek uzadı gitti; sert asker bıyıkları üstündeki gözler sertleşti.</p>

  <p>“Yani bir işte kullanabilir misin?” dedi çocuk. “Kartını çıkaracağım da.”</p>

  <p>“Tamam,” dedi adam sonunda. “Kullanabilirim. Mecburum buna. Nedir adı?”</p>

  <p>Çocuk adımı okudu karttan.</p>

  <p>“Pekâlâ,” dedi, “sen doğru işe. Sense...” Çocuğa dönerek, “Çek arabanı buradan, her maaş günü senin için sokağa atılan paranın bir kısmını kazanma fırsatını sana vermeden önce!”</p>

  <p>“Hadi be, insafsız köle çalıştırıcısı,” dedi çocuk odadan dışarı fırlarken.</p>

  <p>Kimbro kıpkırmızı kesilmiş, bana döndü, “Gidelim, gel benimle,” dedi.</p>

  <p>Tavandan sarkan numaralı işaretleyiciler altında döşemeye yığılmış bir sürü boyanın bulunduğu uzun odaya gittik, o önde, ben arkada. Odanın gerisinde, iki adamın bir kamyondan ağır kovalar boşaltışını ve bunları alçak bir yükleme platformuna düzgünce yığışını görüyordum.</p>

  <p>“Şunu iyi bil ki,” dedi Kimbro ters ters, “burası işi çok bir bölümdür ve benim bir söylediğimi bir daha söyleyecek zamanım yoktur. Talimatlara uymak zorundasın, anlamadığın şeyler yapacaksın çünkü; bunun için önce emirlerini alacaksın ve doğru alacaksın! Durup her şeyi açıklıyacak zamanım yok benim. Sana ne söylersem bir tamam yaparak anlayacak, öğreneceksin. Anladın mı bunu?”</p>

  <p>Odanın öbür köşesindeki adamların bizi dinlemek için durduklarını görünce sesinin daha da yükseldiğini fark ederek başımı salladım.</p>

  <p>“Pekâlâ,” dedi, bir sürü alet aldı yanına. “Şimdi buraya gel.”</p>

  <p>“Kimbro o,” dedi o adamlardan biri.</p>

  <p>Yere diz çöktüğünü, bir kovayı açtığını, kahverengi, süt gibi bir şeyi karıştırdığını gördüm. Mide bulandırıcı pis bir koku yükseldi. Geriye çekilmek istedim. Ama o, spatülü nazik bir alet gibi tutarak ve boya, spatülün geniş ağzından dantel gibi tekrar kovanın içine süzülürken dikkatle bakarak, parlak beyaz hale gelinceye kadar kuvvetle karıştırdı boyayı. Suratı asıktı Kimbro’nun.</p>

  <p>“Allah belasını versin o kalın kafalı laboratuvarcıların! Teker teker bütün bu orospu çocuğu kovalara ilaç koymak gerekecek şimdi. İşte bunu yapacaksın sen ve öyle konmalı ki ilaç, 11.30’dan önce buradan kamyonlara yüklensin bütün bunlar.” Emayeden, beyaz, dereceli bir kapla batarya hidrometresine benzer bir şey verdi elime.</p>

  <p>“Her kovayı açacaksın ve bu maddeden on damla koyacaksın içine,” dedi. “Sonra o şey kayboluncaya kadar karıştıracaksın. Karıştırdıktan sonra şu fırçayı alıp şunlardan biri üzerine bir örnek boya süreceksin.” Ceketinin cebinden bir sürü dikdörtgen şeklinde tahtayla bir ufak fırça çıkardı. “Anladın mı?”</p>

  <p>“Evet, efendim.” Ama beyaz dereceli kabın içine bakınca duraladım; içindeki sıvı zifiri karaydı. Matrak mı geçiyordu benimle?</p>

  <p>“Ne oldu?”</p>

  <p>“Bilmem, efendim... Yani. Şey, bir sürü budalaca soru sorarak başlamak istemiyorum; ama bu kabın içinde ne olduğunu biliyor musunuz?”</p>

  <p>Gözlerinden kıvılcımlar çıkıyordu sanki. “Bilmez olur muyum Allah’ın belası,” dedi. “Ne söylendiyse sana onu yap sen!”</p>

  <p>“Emin olmak istedim, efendim,” dedim.</p>

  <p>“Bak,” dedi, abartılı bir sabır gösterisiyle soluğunu içine çekerek, “damlalığı al ve ağzına kadar doldur... Haydi, ne duruyorsun!”</p>

  <p>Doldurdum.</p>

  <p>“Şimdi on damla koy boyanın içine... Tamam, oldu, tabakhaneye koşar gibi değil öyle. Tamam. On damladan ne fazla ne eksik koyacaksın.”</p>

  <p>Yavaş yavaş, parlak siyah damlaları sayıyordum; önce boyanın yüzüne düşüyor, daha da siyahlaşıyorlardı, sonra birden kenarlara doğru yayılıyorlardı.</p>

  <p>“Tamam, oluyor. Bütün yapacağın bu,” dedi. “Nasıl göründüğüne aldırma. Ben düşünürüm onu. Sen yalnız sana söyleneni yap ve ne oluyor diye düşünmeye çalışma. İki üç kova yaptıktan sonra gel ve örnekler kurumuş mu, kurumamış mı bak... Ve elini çabuk tut, bu yığını saat 11.30’a kadar Washington’a göndermek zorundayız...”</p>

  <p>Hızlı fakat dikkatli çalışıyordum. Bu Kimbro gibi bir adamla yanlış yapılan en küçük bir şey insanın başına bela açardı. Bunun için de düşünmemeliydim! Canı cehenneme. Dalkavuğun biri, Kuzeyli ırgat, Yanki palavracısı ne olacak! Boyayı adamakıllı karıştırıyor, sonra tahta parçalarından biri üzerine düzgünce sürüyordum, fırça darbelerinin hep aynı olmasına dikkat ederek.</p>

  <p>Çok sıkı bir kapağı açmaya çalışırken, aynı Hürriyet Boyaları’nın kampusta kullanılıp kullanılmadığını düşündüm; yoksa bu, “Optik Beyazı” sırf hükümet için yapılmış bir şey miydi? Kim bilir belki de daha iyi bir kaliteydi, özel bir karışımdı. Hayalimde, sonbaharda boyandıktan ve kışın hafif bir kar yedikten sonra, üzerinde kayıp giden bulutlara fırlayıp uçan bir kuşu, ilkbahar sabahlarında göründüğü şekliyle tertemiz ve süslü kampus binalarını görebiliyordum; etrafında ağaçlar ve kıvrım kıvrım sarmaşıklar. Binalar hep daha etkileyici görünürlerdi; çünkü düzenli olarak boyanan tek bina onlardı. Yakınlardaki evlere ve kulübelere hiç fırça değmez, havanın da etkisiyle tahtanın donuk gri rengini alırlardı. Tahtaların bazılarından rüzgârla, güneşle ve yağmurla nasıl kıymıklar fırladığını, kapak tahtalarının parlak, gümüş rengini, gümüş balığı parlaklığını aldığını anımsıyordum. Trueblood’ın kulübesi ya da Altın Gün gibi... Altın Gün bir zamanlar beyaza boyanmıştı; şimdi üzerinden yıllar geçtikçe boyaları kalkıyor, tırnağınla hafifçe bir dokunmaya gör, kabuk kabuk dökülüyordu yere. Yere batsın Altın Gün! Ne garipti, yaşamın böyle birbirine bağlı ilmiklerle yürüyüşü! Bay Norton’u, bozulmuş boyalarıyla o yıkık dökük binaya götürdüğüm için buradaydım şimdi. Eğer, diye düşündüm, insan, yüreğinin atışını ve belleğini, kovanın içine o kadar yavaşça damlayan fakat o kadar hızla yayılan siyah damlaların temposuna uyacak gibi yavaşlatabilseydi, heyecanlı bir düşteki olayları yaşıyora benzerdi... Hayallerime o kadar dalmıştım ki Kimbro’nun yaklaştığını duyamadım.</p>

  <p>Elleri kalçalarında durarak, “Nasıl gidiyor?” dedi.</p>

  <p>“Oluyor, efendim.”</p>

  <p>“Bakayım,” dedi bir örnek seçerek ve başparmağını tahtanın üzerine sürerek. “Tamam, George Washington’un Pazar-toplantısına-gidiş-perukası kadar beyaz, her şeye kadir dolar kadar kusursuz! Boya bu!” dedi övünerek. “Her şeyi kapatacak bir boya bu!”</p>

  <p>Bir kuşku belirtisi göstermişim gibi baktı yüzüme ve ben acele acele, “Gerçekten iyi beyaz,” dedim.</p>

  <p>“Beyaz mı? Yeryüzünde bulunabilecek en temiz beyaz. Hiç kimse bundan daha beyaz boya yapamaz. Şuradaki küme, bir ulusal anıt için gidiyor!”</p>

  <p>“Ya!” dedim, oldukça duygulanmış bir halde.</p>

  <p>Saatine baktı. “Devam et sen,” dedi. “Acele etmezsem o üretim konferansına geç kalacağım! Şey, ilâcın bitmek üzere: Depoya gidip kabı yeniden doldursan iyi edersin... Zaman kaybetme! Ben gitmek zorundayım.”</p>

  <p>Deponun nerede olduğunu söylemeksizin çekip gitti. Zor değildi bulmak; ama o kadar çok tanka alışkın değildim. Yedi tane tank vardı; her birinin üzerine bilmece gibi markalar asılmıştı. Kimbro’ya göre bir işti bunları söylememek bana, diye düşündüm. Herhangi biri olur herhalde. Eh, zararı yok, tankların musluklarına takılı damlama kutularının içine bakarak seçerdim ben de.</p>

  <p>Ama ilk beş tankta terebantin gibi kokan açık renkli sıvılar olduğu halde, son iki tanka kullandığım ilaç gibi siyah fakat kod numarası farklı bir şey vardı. Bir seçim yapmak zorundaydım. Damlama kutusundaki sıvının elimdeki ilâcın kokusuna en benzeyen tankı seçtim ve damlalığı doldurdum, Kimbro dönünceye kadar zaman kaybetmediğim için kendi kendimi kutlayarak.</p>

  <p>İş daha hızlı gidiyordu şimdi, karıştırmak daha kolay oluyordu. Boya tertibi ve ağır yağlar dipten daha çabuk geliyordu şimdi ve Kimbro geldiğinde ben süratimin zirvesindeydim artık. “Kaç tane bitirdin,” diye sordu.</p>

  <p>“Yetmiş beş kadar, sanırım, efendim. Sayıyı şaşırdım.”</p>

  <p>“Oldukça iyi; ama yeteri kadar hızlı değil. Malzemeyi çıkarmak için sıkıştırıyorlar beni. Haydi, yardım edeyim sana.”</p>

  <p>Haşlamış olmalılar, diye düşündüm, dizleri üzerine hırıldayarak çöküp kovaların kapaklarını kaldırmaya başladığında. Fakat daha başlamamıştı ki, çağırdılar.</p>

  <p>O ayrıldığında son bir grup örneğe şöyle bir baktım ve dondum kaldım yerimde: İlk örneklerin düzgün ve sert yüzeyine karşılık bunlar, arasında tahtanın damarları görünen yapışkan bir maddeyle kaplıydı. Ne olmuştu acaba? Boya, önceki kadar beyaz ve parlak değildi; hafiften gri izler vardı üzerinde. Kuvvetle karıştırdım, sonra bir paçavra bularak bütün tahtaları silip temizledim, sonra her kovadan yeni bir örnek yaptım. Ben bitirmeden önce Kimbro dönecek diye ödüm kopuyordu. Heyecanla, telaşla çalışırken nihayet bitirdim; fakat boyanın kuruması için bir iki dakika gerektiği için bitmiş bir iki kovayı kaptım ve yükleme platformu üzerine sürüklemeye başladım. Arkamdan bir bağırtı duyunca, güm diye düşürdüm kovaları elimden. Kimbro’ydu gelen.</p>

  <p>“Nedir buuu!” diye bağırıyordu, parmağını örneklerden birinin üzerine sürerken, “Hâlâ yaş bunlar!”</p>

  <p>Ne söyleyeceğimi bilmiyordum. Daha sonraki örneklerden birkaç tane daha kaptı, elini sürdü ve feryadı bastı. “Her şey de gelir beni bulur. Gelirler elimdeki iyi adamları alırlar, sonra seni gönderirler başıma. Ne yaptın bu boyaya?”</p>

  <p>“Hiçbir şey, efendim. Sizin talimatlarınızı yerine getirdim,” dedim kendimi savunarak.</p>

  <p>“İlaç kabına merakla bakıyor, damlalığı kaldırıyor, kokluyordu; öfkeden kıpkırmızı kesilmişti yüzü.</p>

  <p>“Hangi Allah’ın belası verdi bunu sana?”</p>

  <p>“Hiç kimse...”</p>

  <p>“Nerden aldın öyleyse?”</p>

  <p>“Depodan.”</p>

  <p>Hızla depoya koştu, koşarken sıvıyı etrafına saçıp duruyordu. Allah kahretsin, dedim içimden, ben daha arkasından gitmeye kalmadan o çıldırmış gibi fırladı kapıdan.</p>

  <p>“Yanlış tanktan almışsın,” diye bağırıyordu. “Şirkete sabotaj yapmaya çalışıyorsun sen, Allah’ın belası? Bir milyon yıl geçse bu ilaç iş görmez. Temizleyici bu, <i>koyulaştırılmış</i> temizleyici! Farkı bilmiyor musun?”</p>

  <p>“Hayır efendim, bilmiyorum. Bana aynı gibi geldi. Ne kullandığımı bilmiyordum, siz de söylemediniz. Zaman kazanmaya çalışıyordum, aynı sandığım şeyi aldım.”</p>

  <p>“Ama niçin bunu?”</p>

  <p>“Çünkü kokusu aynıydı da,” diye başlamıştım.</p>

  <p>“<i>Kokusu</i> aynıymış!” diye gürledi. “Allah belanı versin, bütün bu dumanlar içinde bok bile olsa kokusunu duymazsın, bilmiyor musun bunu? Gel benim büroya!”</p>

  <p>Karşı gelmekle, haksızlık etmemesini rica etmek arasında ne yapacağımı bilemiyordum. Tamamen benim suçum değildi ve azarlanmak istemiyordum; ama günün sonuna kadar da götürmek istiyordum işi. Öfkeden boğularak arkasından gittim ve personel bürosuna telefon edişini dinledim.</p>

  <p>“Alo! Mac? Mac, ben Kimbro. Bu sabah gönderdiğin adam için konuşacaktım. Gündeliğini alması için gönderiyorum yukarı... Ne mi yaptı? Benim işime gelmez, hepsi bu, işini beğenmiyorum... İhtiyar rapor mu istiyormuş, ee bana ne? Kendin yaz raporu. Bu Allah’ın belası herifin, hükümetin bir sürü malzemesini berbat ettiğini söyle ona. Dur! Hayır, söyleme bunu ona... Dinle, Mac, başka birisi var mı elinde, orada?... Peki, peki, boş ver.”</p>

  <p>Telefonu gürültüyle kapadı ve sallanarak bana doğru geldi. “Sizin gibi adamları ne diye işe alırlar, biliyorsam namussuzum. Yakışmıyorsunuz bir boya fabrikasına. Yürü.”</p>

  <p>Şaşkın şaşkın arkasından gittim depoya, işi bırakıp yüzüne karşı “has’tir lan!” diyebilmenin özlemi içinde. Ama paraya ihtiyacım vardı ve burası Kuzey de olsa mecbur olmadıkça dövüşmeye hazır değildim. Kim bilir kaç kişi çıkardı karşıma burada.</p>

  <p>Kabı tekrar tankın içine boşaltışını seyrettim ve SKA-3-69-T-Y işaretli bir başka tanka gidişine ve kabı yeniden dolduruşuna dikkat kesildim. Bir dahaki sefere bilirdim artık.</p>

  <p>“Şimdi, Allah aşkına,” dedi bana verirken, “dikkatli ol da doğru yapmaya çalış işi. Ve ne yapılacağını bilmiyorsan sor birine. Ben bürodayım.”</p>

  <p>Kovaların yanına döndüm, içim allak bullaktı heyecandan. Kimbro, bozulmuş boyayı ne yapacağımı söylememişti, unutmuştu. Onu orada görünce birden bir öfke bastı içimi, damlalığı yeni ilaçla doldurarak her kovaya on damla damlatıp karıştırdım ve kapakları yerlerine bastırdım. Hükümet düşünsün gerisini, diye düşündüm; açılmamış kovalar üzerinde çalışmaya başladım. Kolum acıyıncaya kadar karıştırdım ve örnek tahtalarını elimden geldiği kadar pürüzsüz boyadım, yaptıkça daha da ustalaşarak.</p>

  <p>Kimbro gelip beni seyrederken hiçbir şey söylemeden aşağıdan yukarıya baktım ve karıştırmaya devam ettim.</p>

  <p>“Nasıl?” dedi kaşlarını çatarak.</p>

  <p>“Bilmem,” dedim bir örnek alarak elime, duraladım birden.</p>

  <p>“Eee?”</p>

  <p>“Bir şey değil... bir toz lekesi,” dedim, ayağa kalkıp örneği ona doğru uzattım içim daralarak.</p>

  <p>Örneği yüzüne yaklaştırarak parmağını tahtanın yüzünde dolaştırdı ve gözlerini kısarak boya tabakasına baktı. “Benziyor biraz biraz,” dedi “İşte böyle olması gerek.”</p>

  <p>Başparmağını örnek tahta üzerinde gezdirirken bir inanmazlık duygusuyla bakıyordum yüzüne; tahtayı geri verdi ve daha fazla bir şey söylemeden ayrıldı.</p>

  <p>Boyanmış tahta parçasına baktım. Aynı gibi geliyordu bana, beyazlığın içinde aynı gri iz parlıyordu; Kimbro görmemişti bunu. Bir dakika kadar gözlerimi diktim baktım, acaba ben mi görmüyordum onları; bir başkasını, sonra bir başkasını inceledim. Hepsi de aynıydı, içine gri bir renk yayılmış parlak bir beyaz. Bir an gözlerimi kapadım, sonra açıp tekrar baktım, hiçbir değişiklik yoktu. Amaan, diye düşündüm, o beğendiğine göre...</p>

  <p>Fakat bir şeylerin, boyadan çok daha önemli bir şeylerin yanlış gittiğine dair bir his vardı içimde; ya ben Kimbro’ya bir oyun oynamıştım ya da o, mütevelliler ve Bledsoe gibi, o bana bir oyun oynuyordu... Kamyon, geri geri yükleme platformuna dayandığı zaman ben son kovanın kapağını bastırıyordum ve Kimbro orda, tepemdeydi.</p>

  <p>“Örneklerini bir görelim” dedi.</p>

  <p>Mavi gömlekli kamyoncular yükleme kapısının içinde kamyona tırmanırlarken, en beyazını seçmeye çalışarak uzattım.</p>

  <p>“Nasıl Kimbro,” dedi bir tanesi, “başlayabilir miyiz?”</p>

  <p>“Bir dakika, şimdi,” dedi örneği inceleyerek, “bir dakika...”</p>

  <p>Sinirli sinirli seyrediyordum onu, gri çizgilere tepesi atacak, diye bekleyerek, sinirlendiğim ve korktuğum için kendimden nefret ederek. Ne söylerdim o zaman? Ama kamyonculara dönmüştü şimdi.</p>

  <p>“Pekâlâ çocuklar, çekin gidin siz buradan.”</p>

  <p>“Ve sen,” dedi bana, “git Mac Duffy’yi gör, işin bitti.”</p>

  <p>Orda duruyordum, arkadan kafasına, bezden kepinin ve demir kırı saçlarının hemen altından başlayan pembe ensesine bakarak. Demek karıştırma işi bitinceye kadar bırakmıştı beni burada. Geriye döndüm, yapabileceğim hiçbir şey yoktu. Personel bürosuna gidinceye kadar sövdüm. Ne olduğunu yazsa mıydım patronlara? Belki de, Kimbro’nun, boyanın kalitesiyle o kadar ilgilenmediğini bilmiyorlardı. Ama büroya varınca fikrimi değiştirdim. Belki de burada işler böyle yürüyor, diye düşündüm; belki de boyanın gerçek kalitesi, onu karıştıranlarla değil de onu yükleten kişiyle tayin ediliyordu <i>daima.</i> Cehenneme kadar yolu vardı hepsinin... Bir başka iş bulacaktım.</p>

  <p>Ama kovulmamıştım. Mac Duffy, 2 Numaralı binanın bodrum katında yeni bir göreve gönderdi beni.</p>

  <p>“Oraya indiğinde Brockway’e, Bay Sparland sizin mutlaka bir yardımcıya ihtiyacınız olduğunu söylüyor diyeceksin. Ne söylerse yaparsın.”</p>

  <p>“Neydi o isim, efendim?” dedim.</p>

  <p>“Lucius <i>Brockway,</i>” dedi. “Oranın sorumlusu.”</p>

  <p>Ta derinde bir bodrumdu. Yerin üç kat altında, üzerinde “tehlikeli” yazan ağır demir bir kapıyı ittim ve gürültülü, yarı aydınlık bir odaya girdim. Odanın havasını dolduran dumanın kokusu hiç yabancı gelmedi; makine seslerinin üzerinde yüksek perdeden bir zenci sesi çın çın öterken, <i>çam</i> kokusunu düşünüyordum ben.</p>

  <p>“Kimi arıyorsun burada?”</p>

  <p>“Sorumluyu arıyorum” diye seslendim sesin yerini bulmaya çalışarak.</p>

  <p>“Kendisiyle konuşuyorsun. Ne istiyorsun?”</p>

  <p>Gölgeden çıkıp ters ters yüzüme bakan adam kirli iş giysileri içinde ufacık, ince ve sırım gibi biriydi. Yanına yaklaştıkça, kuru yüzünü, çizgili, sıkı makinist şapkası altından taşan pamuk gibi beyaz saçlarını gördüm. Davranışı şaşırttı beni. Bir şeyden dolayı kendini mi suçlu hissediyor, yoksa benim bir suç işlediğimi mi sanıyor, söyleyemezdim. Yüzüne baka baka biraz daha yaklaştım. 1.60 boyunda ya vardı ya yoktu; iş giysileri katrana batmış gibi simsiyah görünüyordu şimdi.</p>

  <p>“Evet” dedi. “İşim var benim. Ne istiyorsun?”</p>

  <p>“Lucius’u arıyorum,” dedim.</p>

  <p>Kaşlarını çattı, “Benim işte; hem öyle adımla çağırıp durma beni. Sen ve senin gibiler için <i>Mister</i> Brockway’im ben...”</p>

  <p>“Siz...?” diye başladım.</p>

  <p>“Ben, ya! Neyse, kim gönderdi seni buraya?”</p>

  <p>“Personel bürosu,” dedim. “Bay Sparland’ın size bir yardımcı verilmesini söylediğini söylersin dediler.”</p>

  <p>“Yardımcı!” dedi. “Yardımcıya, mardımcıya ihtiyacım yok benim! İhtiyar Sparland kendisi gibi benim de yaşlandığımı düşünüyor olmalı. Ben burada yıllardır kendi başıma çeviriyorum işleri; şimdi tutmuşlar boyuna yardımcı göndermeye çalışıyorlar bana. Dön yukarıya ve yardımcıya ihtiyacım olduğu zaman ben isterim onlardan, öyle söyle!”</p>

  <p>Sorumlu olarak böyle bir adamı bulmaktan öylesine iğrenmiştim ki, bir kelime söylemeden geriye döndüm ve merdivenleri çıkmaya başladım. Önce Kimbro, diye düşündüm, şimdi de bu moruk...</p>

  <p>“Hey! Bir dakika!”</p>

  <p>Döndüm, beni çağırdığını gördüm.</p>

  <p>“Bir dakika gel buraya,” dedi, fırınların gürleyişi içinde keskin çıkıyordu sesi.</p>

  <p>Geriye gittim, arka cebinden beyaz bir bez parçası çıkarmış, bir basınç saatinin cam yüzünü siliyor, sonra eğilip kısılmış gözleriyle saatin iğnesinin durumuna bakıyordu.</p>

  <p>Doğrularak, bezi bana uzattı, “Burada,” dedi, “burada durabilirsin ben ihtiyarla konuşuncaya kadar. Şuracıktaki şeyler temiz tutulmalı ki ne kadar basınç olduğunu görebileyim.”</p>

  <p>Bir kelime söylemeden bezi aldım ve camları ovmaya başladım. Dikkatle seyrediyordu beni.</p>

  <p>“Adın ne senin?” dedi.</p>

  <p>Fırınların gümbürtüsü içinde bağırarak söyledim adımı.</p>

  <p>“Bir dakika,” diye bağırdı, ileri gidip karmakarışık boruların içinde bir valfı çevirerek. Gürültünün daha yüksek, neredeyse isterik bir tona yükseldiğini işittim; ama nasıl oluyorsa bağırmaksızın birbirimizi işitiyorduk yine de, seslerimiz belli belirsiz duyuluyordu.</p>

  <p>Dönerek, dik dik baktı yüzüme. Kuru yüzü, zeki, kırmızımsı gözleriyle üzerine resim yapılarak insana benzetilmiş bir kara cevize benziyordu.</p>

  <p>Şaşırmış gibi, “Buraya, senin gibisini ilk defa gönderiyorlar,” dedi. “İşte bunun için seni çağırdım geriye. Çoğu zaman, birkaç gün ne yapacağımı gözetleyip, bana bir sürü soru sorup sonra işi elimden alacağını sanan beyaz delikanlıları gönderirler. Bazı insanlar konuşmaya değmeyecek kadar basit oluyor, Allah kahretsin,” dedi yüzünü buruşturup, boş ver der gibi elini savurarak.</p>

  <p>“Bir mühendissin sen?” dedi aniden yüzüme bakarak.</p>

  <p>“<i>Mühendis</i> mi?”</p>

  <p>“Ya, onu soruyorum,” dedi meydan okur gibi.</p>

  <p>“Hayır, efendim, ben mühendis değilim.”</p>

  <p>“Eminsin?”</p>

  <p>“Eminim tabii. Niçin olacakmışım?”</p>

  <p>Rahatlamış görünüyordu. “İyi öyleyse. O personel adamlarını gözden uzak tutmamalıyım. Bir tanesi var, buradan atacağını sanıyor beni; ama bilmiyor ki boşuna harcıyor zamanını. Lucius Brockway kendini korumak istemez yalnız, bunu <i>nasıl yapacağını</i> da bilir! Herkes bilir, burası kurulalı beri benim burada olduğumu; ilk temelin kazılışına bile yardım etmişimdir, ihtiyar aldı işe beni, başkası değil; Allah’ın izniyle, ihtiyara düşer beni işten çıkarmak!”</p>

  <p>Niye böyle parladığını düşünerek saatleri siliyordum, kişi olarak bana karşı olmadığını görerek biraz rahatlamıştım.</p>

  <p>“Nerede okula gidiyorsun sen?” dedi.</p>

  <p>Söyledim.</p>

  <p>“Öyle mi? Ne öğreniyorsun orada?”</p>

  <p>“Yalnız genel konular, normal kolej dersleri,” dedim.</p>

  <p>“Mekanik?”</p>

  <p>“Oo, yoo, öyle bir şey yok; fen, tarih, felsefe gibi dersler. Pratik yok.”</p>

  <p>“Demek öyle?” dedi şüpheli şüpheli. Sonra birden, “Ne kadar basınç var şuradaki saatin üzerinde?”</p>

  <p>“Hangisi?”</p>

  <p>“Görüyorsun.” İşaret etti. “Şuradaki!”</p>

  <p>Bakarak yüksek sesle okudum, “Kırk üç onda iki libre.”</p>

  <p>“Ah, ha, ah-ha, doğru! Gözlerini kısarak saate baktı ve sonra bana döndü yine. “Bu kadar iyi saat okumasını nereden öğrendin sen?”</p>

  <p>“Lisedeki fizik derslerinde. Bir saati okumak gibi bir şey bu.”</p>

  <p>“<i>Lisede</i> bunu öğretirler mi size?”</p>

  <p>“Tabii.”</p>

  <p>“İşlerinden biri bu olacak öyleyse. Şuracıktaki saatler her on beş dakikada bir kontrol edilmek ister. Bunu yapabilmelisin.”</p>

  <p>“Yaparım herhalde,” dedim.</p>

  <p>“Bazıları yapar, bazıları yapamaz. Sahi, kim aldı işe seni?”</p>

  <p>Bütün bu soruları niye sorduğunu düşünerek, “Bay Mac Duffy,” dedim.</p>

  <p>“Ya, peki bütün sabah nerdeydin?”</p>

  <p>“1 Numaralı binada çalışıyordum.”</p>

  <p>“Sürüyle bina var burada. Hangisi?”</p>

  <p>“Bay Kimbro’nun yanında.”</p>

  <p>“Anladım anladım. Günün bu kadar geç saatinde adamı almazlar işe, biliyordum zaten. Ne iş yapıyordun Kimbro’ya?”</p>

  <p>Bütün bu sorulardan yorulmuş, bıkmış bir halde, “Bazı boyalara ilaç koyuyordum, bozuldu,” dedim.</p>

  <p>Kavga edecekmiş gibi dudakları ileri fırladı. “Hangi boyalar bozuldu?”</p>

  <p>“Hükümet için hazırlananlar sanırım...”</p>

  <p>Başını dikti. “Nasıl olur da hiç kimse söylemez hiçbir şey bu konuda bana,” dedi düşünceli düşünceli “Kovaların içinde miydi, yoksa o ufak kutularda mı?”</p>

  <p>“Kovalarda!”</p>

  <p>“Ha, o kadar kötü değil öyleyse; o küçükler var ya, dünyanın işi vardır onlarda.” Yukardan, kurnaz kurnaz güldü yüzüme. “Nasıl duyarsın burada bu işi?” diye birden yapıştırdı soruyu, beni gafil avlamaya çalışıyor gibiydi.</p>

  <p>“Bakın,” dedim ağır ağır, “tanıdığım bir adam söyledi buradaki işi bana; Mac Duffy işe aldı; bu sabah Bay Kimbro’nun yanında çalıştım ve size Bay Mac Duffy gönderdi beni.”</p>

  <p>Yüzü gerildi. “O zencilerden birinin arkadaşısın sen?”</p>

  <p>“Kim?”</p>

  <p>“Yukarda, laboratuvarda?”</p>

  <p>“Hayır,” dedim. “Bilmek istediğiniz başka şey var mı?”</p>

  <p>Uzun uzun, şüphelenerek baktı bana; sıcak bir borunun üzerine tükürdü, kızgın bir buhar çıktı borudan. Göğüs cebinden koca bir makinist saati çıkardığını ve gözlerini kısarak azametle baktığını, sonra duvarda parlayan elektrikli saatle kontrol etmek için döndüğünü gördüm. “Sen o saatleri silmeye devam et,” dedi. “Çorbama bakmam lazım benim. Ve buraya bak.” Saatlerden birini gösterdi. “Şuradaki orospu çocuğunun üzerinden ayırmayasın gözünü. Son bir iki gündür çok çabuk yükselmek âdetini çıkardı başıma. Başımı belaya sokuyor. Gördün 75’i geçiyor, bağıracaksın, hem de yüksek sesle!”</p>

  <p>Tekrar gölgelerin içine daldı, incecik bir ışık uzandı içeriye, kapının açıldığını anladım.</p>

  <p>Elimdeki bezi bir saatin üzerinde gezdirirken, böyle besbelli eğitimsiz, yaşlı bir adamın nasıl olup da böyle sorumlu bir iş bulabildiğini düşündüm. Kuşkusuz, bir mühendise benzer tarafı yoktu; ama ondan başka da kimse görünmüyordu ortada. Hiçbir zaman güvenemiyordu insan; memlekette Sular İdaresi’nde odacı olarak çalışan bir yaşlı adam vardı da, bütün ana su borularını ondan başka bilen tek kişi yoktu. Ta başlangıçta işe alınmıştı, daha ortada kayıt mayıt yokken, odacı maaşı aldığı halde gerçekte mühendis olarak çalıştırılıyordu. Belki de bu ihtiyar Brockway bir şeylerden koruyordu kendini. Her neyse, şu ya da bu işte kullanılışımızda terslikler oluyordu böyle. Başına bela gelmesin diye okulun çevresindeki küçük kasabalarda arabalarıyla dolaşırken şoför şapkası giyen ve arabalarının kendilerine değil bir beyaza ait olduğu izlenimini vermeye çalışan kolejdeki bazı öğretmenler gibi o da kendini gizliyordu belki. Ama niye bana yutturmaya çalışıyordu? Asıl işi neydi?</p>

  <p>Etrafıma baktım. Yalnızca bir makine dairesi değildi burası; sonuncusu kolejde olmak üzere bugüne kadar birçoğunu gördüğüm için tanırdım makine dairelerini. Daha fazla bir şeydi burası. Bir kez, fırınların yapılışı farklıydı; ateşleme odasının çatlaklarından dışarı sızan alevler çok şiddetli ve çok maviydi. Birtakım kokular geliyordu. Hayır, burada bir şey <i>yapıyordu</i> o, boyayla ilgili bir şey, belki de beyazların para karşılığında da olsa yapmak istemeyecekleri çok pis ve tehlikeli bir şey. Boya değildi bu; çünkü boyanın yukarı katlarda, geçerken, hızla döndürülen boya maddesiyle dolu büyük fıçıların üzerine eğilmiş çalışan, önlükleri leke içinde adamlar gördüğüm yerde yapıldığını söylemişlerdi bana. Bir şey kesindi yalnız: Bu Brockway kaçığına karşı dikkatli olmalıydım; benim burada bulunuşum hoşuna gitmemişti... İşte geliyordu, merdivenlerden iniyor, odaya giriyordu.</p>

  <p>“Nasıl gidiyor?” diye sordu.</p>

  <p>“İyi,” dedim. “Yalnız gürültü arttı gibi.”</p>

  <p>“Ha, burası epey gürültülü olur, tabii; burası gürültü bölümüdür ve ben de onun sorumlusu... İşaretin üzerine çıktı mı?”</p>

  <p>“Hayır, aynı duruyor,” dedim.</p>

  <p>“İyi. Son günlerde başım belada onunla. Şu tankın içindekileri bitirir bitirmez onu söküp iyice bir tamir etmem gerekiyor.”</p>

  <p>Belki de mühendistir <i>gerçekten</i>, diye düşündüm, saatleri niceleyişini, bir sıra valfı ayarlamak için odanın öbür tarafına gidişini seyrederken. Sonra gitti ve duvardaki telefona bir iki şey söyledi, valfları işaret ederek beni çağırdı.</p>

  <p>“Onlara, yukardakilere göndermeye hazırlanıyorum,” dedi ciddi ciddi. “Ben işaret verince tamamen açacaksın onları. Ve ikinci işareti verince ben sana, tekrar kapatacaksın. Şuradaki kırmızıdan başla, sonra karşıdakine geç...”</p>

  <p>Yerimi aldım ve bekledim, o da saatin yanında yerini alırken.</p>

  <p>“Bırak,” diye bağırdı. Valfları açtım, koca boruların içinden hızla koşan sıvının sesini işiterek. Bir zil sesi duyunca yukarı baktım...</p>

  <p>“Kapamaya başla,” diye haykırdı. “Ne bakıyorsun? Kapasana valfları!”</p>

  <p>“Neyin var senin?” diye sordu son valf da kapandığında..</p>

  <p>“Sizin seslenmenizi bekliyordum.”</p>

  <p>“<i>İşaret</i> vereceğimi söyledim ben sana. Bir işaretle bağırma arasındaki farkı bilmez misin sen? Zil çaldım sana, herif. Aklını başına topla bir daha. Zil çalınca bir şeyler yapmanı istiyorum demektir, hem de çabuk!”</p>

  <p>“Patron sensin,” dedim alay eder gibi.</p>

  <p>“Ha şunu bileydin, patron benim ve de unutma bunu. Şimdi gel buraya, yapacak işimiz var.”</p>

  <p>Davula benzer bir sıra silindiri birbirine bağlayan koskoca bir dişli takımının bağlı bulunduğu acayip görünüşlü bir makinenin yanına geldik. Brockway bir kürek aldı, yerdeki bir yığından bir kürek kahverengi kristal doldurdu ve makinenin üstündeki bir havuza attı dikkatle.</p>

  <p>“Bir kürek de sen al ve başla,” diye emretti sert bir sesle. “Yaptın mı bundan önce böyle bir şey?” diye sordu ben yığına daldırırken küreğimi.</p>

  <p>“Çok zaman oluyor,” dedim. “Nedir bu madde?” Küreğini bıraktı, uzun uzun, öfkeli öfkeli baktı bana, sonra tekrar yığına döndü, küreklemeye devam etti. Hep aklında olacak, bu kuşkulu, yaşlı piçe bir soru sormayacaksın, diye düşündüm, küreğimi kahverengi yığına daldırırken.</p>

  <p>Çok geçmeden terlemeye başladım, şakır şakır. Ellerim acıyordu, usanmaya başlamıştım. Brockway gözünün ucuyla seyrediyordu beni, sessiz sessiz gülerek.</p>

  <p>“Kendini yorma delikanlı,” dedi yumuşak bir sesle.</p>

  <p>“Alışacağım,” dedim küreği ağzına kadar doldururken.</p>

  <p>“Oo, elbet, elbet,” dedi. “Elbet. Ama yorulunca dinlensen biraz, daha iyi.”</p>

  <p>Durmadım. “İşte bizim de aradığımız böyle bir kürekçiydi. Biraz geriye çekilsen iyi edersin; çünkü çalıştıracağım onu,” deyinceye kadar havuza o maddeden yığdım. Onun ileri çıkışını, bir düğmeye basışını seyrederek geriye çekildim. Makine, sarsılarak harekete geçerken yuvarlak testere gibi acı acı ses çıkardı birden ve keskin kristalleri yağmur gibi fırlattı yüzüme. Beceriksizce geriye kaçtım; Brockway, kurumuş erik yüzüyle sırıtıyordu. Sonra delicesine dönen silindirlerin gittikçe kaybolan homurtusuyla birlikte, tanelerin ani sessizlik içinde tembel tembel denişini, kum gibi aşağıdaki oluğa, oradan da alttaki kaba kayışını işittim.</p>

  <p>Onun ilerleyip bir valfı açışını seyrettim. Keskin, yeni bir yağ kokusu yükseldi.</p>

  <p>“Pişirmeye hazır artık; bütün yapacağın onu ateşlemek,” dedi, bir benzin fırının ateşleyicisine benzer bir şeyin üzerindeki düğmeye basarken. Öfkeli bir uğultu başladı, sonra hafif bir patlama oldu ve bir şeyler takırdamaya başladı; alttan alta bir kükreme geliyordu kulaklarıma.</p>

  <p>“Pişince ne olacağını biliyor musun bunun?”</p>

  <p>“Hayır efendim,” dedim.</p>

  <p>“Boyanın asıl maddesi olacak, ne derler ona, boyanın esas cevheri. Şimdi değil; ama ben başka bir şeyler daha katınca içine öyle olacak.”</p>

  <p>“Ama ben boyanın yukarda yapıldığını sanıyordum...”</p>

  <p>“Bak, onlar yalnız rengi katarlar, güzel görünmesi için. İşte şuracıkta yapılır asıl boya. Benim yaptığım olmasa, onlar bir şey yapamazlar, samansız kerpiç yaparlar olsa olsa. Vee, boyanın aslını yapmam ben yalnızca, vernikleri de hazırlarım ve de bir sürü başka yağları...”</p>

  <p>“Demek öyle,” dedim. “Burada ne yapıp durduğunuzu merak ediyordum ben de.”</p>

  <p>“Bir sürü insan bir şey öğrenmeden şaşırıp durur işte böyle. Ama ne diyordum sana, Lucius Brockway’ın şu ellerinden geçmedikçe bir damla bile boya çıkmaz bu fabrikadan dışarıya.”</p>

  <p>“Ne kadar zamandır yapıyorsunuz bu işi?”</p>

  <p>“Ne yaptığımı bilecek kadar uzun bir zamandır,” dedi. “Ve bunu, buraya gönderdiklerinde varmış ya o tahsil mahsil, işte o olmadan öğrendim ben. Yaparak öğrendim ben. O personel adamları görmek istemez bu hakikatleri; ama Hürriyet Boyaları beş para etmezdi gavur parasıyla, boyaya güzel sağlam bir asıl madde verecek bana sahip olmasalar burada; ihtiyar Sparland bilir bunu ama. Gülmekten kırılırım hatırlayınca, bir zaman zatürreeden yatmıştım da o mühendis dediklerinden birini koymaya kalkmışlardı buraya. Ama adam boşuna uğraşıp durmuş; o kadar boya bozulup bozulup gidiyordu ki, ne yapacaklarını bilemedilerdi. Boya akıyordu su gibi, buruşuyordu, boya moya kalmıyordu sürülünce bir şeyin üzerine; bilir misin insan bir bilse boyayı akıtan şeyin ne olduğunu, dünyanın parasını yapar. Neyse her şey kötüye gidiyordu. Sonra kulağıma geldi ki, o adamı koymuşlar benim yerime ve iyileşince ben dönemeyecekmişim oraya geri. Şurada ne zamandır beraber olayım onlarla, sadık olayım filan da. Hıh, bir gönderdim haber onlara ki, Lucius Brockway tekavüt oluyor diye!</p>

  <p>Senin anlayacağın, ihtiyar kalkıp gelmez mi! Öyle ihtiyar ki kendisi, şoförü çıkarmış onu o dimdik merdivenlerden benim oraya. Oflaya puflaya gelmiş içeriye ve der, ‘Lucius, nedir bu duyduklarım, tekavüt oluyorsun filan?’</p>

  <p>‘Şey, benim, Bay Sparland, beyim’ derim ben. ‘Çok hastayım ben. Biliyorsunuz benden iyi, çalışıp çabaladım bunca yıl, bilirsiniz benden iyi ve duyarım ki bu İtalyan, benim yerime koyduğunuz, o kadar iyi yaparmış ki işleri düşündüm oturayım evimde de rahatıma bakayım ben de.’</p>

  <p>Anlarsın, anasına sövmüşüm filan gibi oldu o. ‘Neler duyuyorum ağzından senin, Lucius Brockway’ dedi, ‘orda fabrikada sana ihtiyacımız olsun bizim de, sen burada rahatına bakasın? Ölüme en çabuk gidiş yolunun tekavütlük olduğunu bilmiyor musun? Hem, fabrikadaki o herif hiçbir şey anlamaz o fırınlardan. Öyle korkuyorum ki bir şey yapacak diye, fabrikayı uçurur muçurur diye bir gün havaya; gittim sigortayı yükselttim. Senin işini yapıyor o,’ dedi. ‘Eli yatkın değil işe, bir şey bilmiyor. Sen gittiğinden beri birinci sınıf boya çıkaramadık hiç.’ İşte ihtiyar böyledir kendisi!” dedi Lucius Brockway.</p>

  <p>“Sonra ne oldu?” dedim.</p>

  <p>“Ne demek ne oldu?” dedi, dünyanın en mantıksız sorusunu sormuşum gibi. “Peh, birkaç gün sonra ihtiyar tekrar buraya koydu beni, her bir şeyi verdi kontrolüme. O mühendis bütün emirleri benden alacağını öğrenince bir kızsın, bir kızsın, ertesi gün işi bıraktı.”</p>

  <p>Yere tükürdü ve güldü. “Heh, heh, heh, enayinin biriydi, işte. Enayinin biri! <i>Patronluk</i> yapmak istiyordu bana; ama ben herkesten iyi biliyordum bu bodrumu, kazanları ve de her şeyi. Ben yardım ettim boruların döşenmesine filan. Yani demek isterim ki her bir borunun, düğmenin, kablonun, telin ve her bir şeyin yerini bilirim ben; hem de her katta ve de duvarların içinde <i>veee</i> dışarda avluda bile. Evet, efendim! Ve bundan başka kafama öyle güzel almışım ki onu, oturup kâğıda çizebilirim son vidasına ve son civatasına kadar; hiç kimsenin mühendislik okulunda mokulunda da bulunmamışım hiçbir zaman, yanından bile geçmemişim hiçbirinin, hatırladığım kadar. Ee, buna ne dersin bakayım?”</p>

  <p>Bu yaşlı adamı sevmiyorum, diye düşünerek, “Ne diyeyim, çok güzel bir şey,” dedim.</p>

  <p>“Yoo, ben olsam öyle demezdim,” dedi. “Ne varki ben ne zamandır buradayım. Yirmi beş yıldan fazladır okuyorum bu makineleri burada. Elbet; ama o herif düşünür ki okullara gitmiş ve bir planı nasıl olacağını öğrenmiş ve bir kazanı ateşlemeyi öğrenmiş, Lucius Brockway’den daha iyi bilecekmiş bu fabrikayı. Mühendis filan olmaz o heriften; neden dersen karşısında yüzüne bakıp duran şeyi göremiyor... Hey, o saatlere bakmayı unutuyorsun.”</p>

  <p>Koştum, bütün ibreler yerli yerindeydi.</p>

  <p>“Tamamlar,” diye seslendim.</p>

  <p>“İyi; ama bak sana söylüyorum, gözlerini ayırmayacaksın üzerlerinden. Burada bir şey unutamazsın; çünkü unutursan, bir şeyleri uçurur muçurursun burada. Makineler var, var var olmasına ama, her şey demek değildir bu; <i>bizler makine içinde makineleriz.</i>”</p>

  <p>“En çok satan boyanın bizim, burada bu işte yapılan boya olduğunu biliyor musun?” diye sordu, ben, bir fıçıyı kokulu bir maddeyle doldurmasına yardım ederken.</p>

  <p>“Hayır, bilmiyorum.”</p>

  <p>“Bizim beyaz, Optik Beyazı.”</p>

  <p>“Niçin ötekiler değil de yalnızca beyaz?”</p>

  <p>“Çünkü başlangıçtan beri ona önem verdik. Dünyadaki en iyi beyaz boyayı biz yaparız; bunu bilir, bunu söylerim ben, başkaları ne söylerse söylesin vız gelir bana. Bizim beyazımız öyle beyazdır ki kömürü boyarsın da sonra kömürün ta göbeğine kadar böyle beyaz olup olmadığını anlamak için varyosla kırmaya kalkarsın onu!”</p>

  <p>Gözleri şakasız bir inançla parlıyordu ve ben gülümsememi gizlemek için başımı eğmek zorunda kaldım.</p>

  <p>“Binanın tepesindeki o işareti gördün?”</p>

  <p>“Oo, hiç gözden kaçar mı?” dedim.</p>

  <p>“Sloganı okudun?”</p>

  <p>“Hatırlamıyorum, acelem vardı da.”</p>

  <p>“Belki inanmayacaksın ama, ben yardım ettim ihtiyara o sloganı yapmasında. ‘Optik Beyazı’ndan Daha Beyazı Olamaz’ diye okudu parmağını kaldırarak, kutsal bir şey okuyan bir papaz gibi. “Üç yüz dolarlık prim kazandım, bunu düşünmeye yardım ettim diye. O yeni yetme züttürük reklamcılar başka renkler için bir şeyler yapmaya çalışıyorlar: Ebemkuşağıydı, yok bilmem neydi diyorlar; ama peh, bir şey çıkaramıyorlar.”</p>

  <p>“Optik Beyazı’ndan Daha Beyazı Olamaz” diye tekrarladım ve birdenbire bir çocuk tekerlemesi gelince aklıma gülmemek için kendimi zor tuttum: “Beyaz mısın, haklısın,” <i>dedim.</i></p>

  <p>“Öyle,” dedi. “Ve işte başka bir sebep daha sana, niye ihtiyar, kimseyi bırakmaz gelsin buraya benim başıma. Bir sürü gencin bilmediğini bilir o; bizim beyazımız o kadar iyiyse <i>bilir</i> bunu Lucius Brockway’in o yağlara ve reçinelere iyice bir basınç verdiği için olduğunu, hatta tanklardan boşaltılmadan önce bile.” Pis pis güldü. “Onlar burada her şeyi makine yapar sanırlar, hepsi bu, kaçıklar! Burada bir şey yapılsın da benim bu kara ellerim değmesin ona, olur mu? Bu makineler ne yapar? Pişirir yalnız. Bu gördüğün eller yapar güzelleştirmeyi. Evet, efendim! Lucius Brockway bilir işini! Parmağımı daldırırım ben ve güzelleştiririm onu! Haydi yemek yiyelim şimdi...”</p>

  <p>“Peki ya saatler?” dedim, yürüdüğünü ve fırınlardan birinin yakınındaki bir raftan bir termos aldığını görerek.</p>

  <p>“Ha, gözümüzü onlardan ayırmayacak kadar yakında olacağız. Düşünme onu sen.”</p>

  <p>“Ama ben öğle yemeğimi, 1 Numaralı binada, dolaplı odada bıraktım.”</p>

  <p>“Git al, geri dön ve ye. Burada hep işin başında olmamız gerek. Yemek, on beş dakikadan fazla zaman almaz; sonra işin başına geçmeli derim ben.”</p>

  <p>Kapıyı açar açmaz yanlış bir şey yaptığımı sandım. Boya lekesi içinde şapkaları ve iş giysileriyle adamlar sıralarda oturmuşlar, zayıf, veremliye benzer bir adamı dinliyorlardı; adam, genizden gelen bir sesle bir şeyler anlatıyordu onlara. Herkes bana döndü ve adam arkamdan, “Geç gelenler için çok yerimiz var. Gir içeri, Kardeş...” diye seslendiğinde ben dışarıya çıkmak üzereydim.</p>

  <p><i>Kardeş mi?</i> Kuzey’de bu kadar haftadan sonra bile şaşırtıcı bir sözdü bu. “Dolap odasını arıyordum,” gibi bir şeyler geveledim.</p>

  <p>“Burası, Kardeş. Toplantı olduğunu söylemediler mi sana?”</p>

  <p>“Toplantı mı? Hayır efendim, söylemediler.”</p>

  <p>Başkan öfkelendi. “Görüyor musunuz, patronlar işbirliği yapmıyorlar,” dedi ötekilere. “Kardeş, kim senin ustabaşın?”</p>

  <p>“Bay Brockway, efendim,” dedim.</p>

  <p>Adamlar birden ayaklarını yere vurmaya, küfretmeye başladılar. Ne olmuştu, ne vardı? Brockway’e <i>Mister</i> deyişime mi itiraz ediyorlardı?</p>

  <p>Başkan, masanın üzerinden eğilerek ve elleriyle kulaklarını tıkayarak, “Susalım Kardeşler,” dedi. “Neydi, Kardeş? Bir daha söyle, kim senin ustabaşın?”</p>

  <p><i>Mister</i> sözünü atarak, “Lucius Brockway, efendim,” dedim.</p>

  <p>Ama bu onları daha da düşman yaptı bana sanki. “Defolsun, gitsin!” diye bağırıyorlardı. Döndüm. Odanın öbür köşesinden bir grup, bir sıranın üzerinden, ayaklarını yere vurarak itiraz ediyor, bağırıyordu, “Atın dışarı! Atın dışarı!”</p>

  <p>Ufak tefek adamın etrafı susturmak için masayı yumrukladığını işiterek geri geri gidiyordum. “Hey, Kardeşler! Kardeş’e bir fırsat verin...”</p>

  <p>“Bana kalırsa, pis ispiyoncunun biri o. Kılık değiştirmiş birinci sınıf bir ispiyoncu!”</p>

  <p>Boğuk bir sesle söylenmiş olan bu söz, kızgın bir Güneyli ağzındaki “Arap,” sözü gibi tırmaladı kulağımı...</p>

  <p>“Kardeşler, <i>lütfen</i>!” Ben geri geri giderek kapıya vardığımda Başkan ellerini kollarını sallayıp duruyordu; kapının kolunu aranırken bir kola dokundum. Kapı şiddetle kapandı. Elimi indirdim.</p>

  <p>“Kim gönderdi bu ispiyoncuyu toplantıya, Başkan Kardeş? Bunu sorun ona!” diye bir istekte bulundu bir adam.</p>

  <p>“Hayır, dur,” dedi Başkan. “Fazla kullanma o sözü...”</p>

  <p>“Sorun ona, Başkan Kardeş!” dedi bir başka adam.</p>

  <p>“Tamam; ama emin oluncaya kadar hemen ispiyoncu diye yapıştırmayın bir insana.” Başkan bana döndü. “Nasıl oldu da buraya geldin, Kardeş?”</p>

  <p>Adamlar seslerini kestiler, dinliyorlardı.</p>

  <p>Ağzım kurumuştu. “Yemeğimi dolapta bırakmıştım,” dedim.</p>

  <p>“Birileri <i>göndermedi mi</i> seni toplantıya?”</p>

  <p>“Hayır, efendim, herhangi bir toplantıdan haberim yoktu.”</p>

  <p>“Boş verin söylediklerine. Bu ispiyoncuların hiçbirinin haberi olmaz zaten.”</p>

  <p>“Atın bu aşağılık orospu çocuğunu dışarıya!”</p>

  <p>“Hey, durun,” dedim.</p>

  <p>Daha çok bağırmaya başladılar, korkutucu oluyorlardı.</p>

  <p>“Başkanlığa saygı,” diye bağırdı Başkan. “Demokratik bir sendikayız burada biz, demokratik yolları...”</p>

  <p>“Boş ver, defet ispiyoncuyu!”</p>

  <p>“...izleyin. Bizim görevimiz bütün işçilerle arkadaşlık kurmaktır. Bunu derken gerçekten <i>bütün</i> işçileri kastediyorum. Sendikayı işte böyle güçlendirebiliriz. Şimdi dinleyelim bakalım Kardeş ne söyleyecek. Öyle bağırma, söz kesme filan istemiyorum artık!”</p>

  <p>Soğuk bir ter boşandı sırtımdan; öyle sert bakıyor olmalıyım ki, her yüzde apaçık düşmanlık görüyordum.</p>

  <p>“Ne zaman işe alındın, arkadaş?” diye bir soru duydum.</p>

  <p>“Bu sabah,” dedim.</p>

  <p>“Görüyorsunuz, Kardeşler, yeni bir adam; işçiye, ustabaşısına bakarak hüküm vermek hatasını işlemeyelim. Sîzlerden bazıları da orospu çocuklarının yanında çalışıyor, unuttunuz mu?”</p>

  <p>Adamlar birden gülmeye ve küfretmeye başladı. “İşte birisi burada,” diye bağırdı içlerinden biri.</p>

  <p>“Benimki, patronun kızıyla evlenmek istiyor; dünyanın sekizinci harikasıymış!”</p>

  <p>Bu ani değişiklik şaşırttı ve kızdırdı beni, bana taş atıyorlarmış gibi geldi.</p>

  <p>“Susalım, Kardeşler! Belki Kardeş sendikaya katılmak istiyordur. Ne dersin Kardeş?”</p>

  <p>“Efendim...?” Ne söyleyeceğimi bilemiyordum. Sendikalar hakkında çok az şey biliyordum; ama bu adamların çoğu bana düşman gibiydi... ve daha ben cevaplandırmadan, pösteki gibi kır saçlı bir adam ayağa fırladı, öfkeyle bağırarak:</p>

  <p>“Karşıyım buna! Kardeşler, bu arkadaş bir ispiyoncu olabilirdi, hatta tam şu dakikada işe alınmış olsa bile. Herhangi bir kimseye haksızlık etmek niyetinde de değilim. Belki bir ispiyoncu değil” diye bağırıyordu hırsla, “ama Kardeşler, size hatırlatmak istiyorum ki, kimse bilmiyor bunu daha ve bana öyle geliyor ki o orospu çocuğu, o hain Brockway’in yanında on beş dakikadan fazla çalışan kim olursa olsun ispiyoncudan daha ispiyoncu olur! Lütfen, Kardeşler!” diye bağırdı susturmak için etrafı, kollarını sallayarak. “Bazılarınızın, Kardeşler, karılarınızın ve bebelerinizin acıları pahasına öğrenmiş olduğunuz gibi bir ispiyoncunun ispiyoncu olabilmesi için sendikacılık hakkında bilgisi olması gerekmez! İspiyonculuk! Allah belasını versin, ispiyonculuğu inceledim ben! İspiyonculuk doğuştan vardır bazılarında. Tıpkı renklere karşı <i>doğuştan</i> duyarlı olan bir insan gibi, ispiyonculuk doğuştan vardır bazılarında. Doğrudur bu, namuslu, bilimsel bir gerçektir bu! Bir ispiyoncunun, sendika sözünü daha önce duymuş olması bile gerekmez,” diye bağırıyordu sözlerinin coşkusuna kapılmış bir halde. “Yapacağınız tek şey, onu bir sendikanın yakınına getirip bırakmak, sonra, göreceksiniz; şıppp diye başlayacaktır ispiyonculuğa!”</p>

  <p>Alkışlara boğuldu. Adamlar bana bakmak için sertçe döndüler. Boğulacakmış gibiydim havasızlıktan. Başımı aşağı indirmek istiyordum ama onun söylediklerini kabul etmediğimi gösterirmiş gibi dosdoğru yüzlerine bakıyordum. Doğrulayıcı bağırtıların arasından bir başka ses yükseldi; bir elinin işaret parmağı havada, öteki elinin başparmağı iş tulumunun askısına takılmış, gözlüklü, ufak bir adamın dudaklarından büyük bir aceleyle şu sözler döküldü:</p>

  <p>“Bu Kardeş’in söylediklerini bir teklif halinde getirmek istiyorum size: Ben, yeni işçi bir ispiyoncu mu değil mi, buna tam bir araştırmayla karar verelim, diyorum; bir ispiyoncuysa, kimin için ispiyonculuk ediyor onu bulalım! Ve bu, üye Kardeşler, işçiye, bir ispiyoncu değilse, sendikanın ne yaptığını, amaçlarını görmek için zaman kazandıracaktır. Ne olursa olsun, Kardeşler, biz onun gibi işçilerin, işçi hareketlerinde uzun zamandır bulunan bazılarımız kadar gelişmemiş olduğunu unutamayız. Bunun için, ona zaman verelim diyorum ben, işçilerin koşullarını geliştirmek konusunda ne yaptığımızı görmesi için; ondan sonra, bir ispiyoncu değilse, demokratik yoldan karar veririz, bu Kardeş’i sendikaya alacak mıyız, almayacak mıyız. Sendika üyesi Kardeşler, teşekkür ederim size!”</p>

  <p>Gümm diye yerine oturdu aniden.</p>

  <p>Oda gürledi. Bir öfke kabarıyordu içimde. Demek onlar kadar gelişmiş değilmişim ha! Ne demek istemişti? Hepsi birer profesör müydü yani! Kımıldayamıyordum; artık fazlaydı bu kadarı. Sanki odadan içeriye girer girmez üyelik için başvurmuştum da... Bir sendikanın olduğunu bile bilmiyordum oysa, soğuk domuz pirzolası sandviçimi almaya gelmiştim. Titreyerek duruyordum ayakta; sendikaya katılmamı teklif edecekler diye korkuyor ama birçoğu beni görür görmez reddettiği için de kızıyordum. En kötüsü, her şeyi kendi koşullarıyla, kendi bildikleri gibi kabul etmem için beni zorladıklarını biliyordum, üstelik ayrılamıyordum da oradan.</p>

  <p>“Tamam Kardeşler, oylayacağız,” dedi Başkan. “Teklifin lehinde olanlar bunu “kabul” diyerek belirtsinler...”</p>

  <p>Kabul sesleri arasında boğuldu sesi.</p>

  <p>Birkaç adam bana bakmak için dönerken, Başkan, “Kabuller kazandı,” diye bildirdi sonucu. Nihayet gidebilirdim. Niçin geldiğimi unutmuş bir halde dışarı yürüdüm.</p>

  <p>“Gel Kardeş,” diye çağırdı Başkan. “Yemeğini alabilirsin artık. Yol verin, geçsin; siz, kapının ordaki Kardeşler!”</p>

  <p>Tokat yemiş gibi yanıyordu yüzüm. Kendi adıma konuşmak için bir fırsat bile vermeden bana, kendileri almıştı kararlarını. Ordaki her adamın bana düşmanlıkla baktığını hissediyordum; bütün yaşamım boyunca düşmanlıkla birlikte yaşamış olduğum halde şimdi ilk kez, sanki bu adamlardan diğerlerinden fazla bir şey umut etmişim gibi, dokunmuş görünüyordu bana bu; oysa varlıklarından bile haberim yoktu. Burada, şu odada savunma olanaklarım inkâr edilmiş, elimden alınmış ve cumartesi akşamları Altın Gün’ün kapısında köylü çocuklarının silahlarının, bıçaklarının, usturalarının ve çiftelerinin kontrol edilişi gibi kontrol edilmişti. Gözlerim hep yerde, donuk yeşil renkli dolaba kadar “özür dilerim, özür dilerim,” diye mırıldanarak gittim; sandviçi çıkardım, artık iştahım kalmamıştı yemek için, paket elimde, adamların yüzüne bakmaya korkarak öylece durdum. Sonra ağzımdan çıkan özürler için kendi kendimden nefret ederek, onlara sürüne sürüne dışarıya çıktım, sessizce.</p>

  <p>Kapıya vardığımda Başkan seslendi, “Bir dakika Kardeş, bunun, kişi olarak size karşı bir şey olmadığını anlamanızı isteriz. Burada gördükleriniz, şu fabrikadaki bazı koşulların sonucudur. Sizin, kendimizi korumaya çalışmaktan başka bir şey yapmadığımızı bilmenizi isteriz. Bir gün sizi de devamlı bir üyemiz olarak aramızda görmeyi arzu ederiz.”</p>

  <p>Odanın orasından burasından çabucak sönen gönülsüz alkışlar geldi. Yutkundum ve görmeden baktım yüzlerine; sözcükler, kırmızı, sisli bir uzaklıktan vuruyordu yüzüme.</p>

  <p>“Tamam Kardeşler,” dedi ses, “bırakın geçsin.”</p>

  <p>Avludaki parlak gün ışığına çıkınca sendeledim, 2 Numaralı binanın arkasında, çimenlerin üzerinde gevezelik eden büro işçilerini geçtim ve bodruma yöneldim. Bağırsaklarımı asit basmış gibi bir duyguyla durdum merdivenlerde. Neden bırakıp çıkmadım oradan, diye düşündüm acıyla. Peki kaldım diyelim; niçin ağzımı açıp da bir şey söylemedim, niçin savunmadım kendimi? Birden sandviçi saran kâğıdı parçaladım ve hırsla ısırdım sandviçi; yutarken, kurumuş, büzülmüş, boğazımdan zorla geçen kuru parçaların tadını alamadım. Kalanı tekrar torbaya koyarak merdivenin parmaklıklarına yapıştım; büyük bir tehlikeden yeni kurtulmuşum gibi bacaklarım titriyordu. Sonunda geçti ve madeni kapıyı ittim.</p>

  <p>Oturduğu el arabasının üzerinden ters ters söylendi Brockway, “Nerde kaldın bu kadar zaman?” Kirli avuçları içine aldığı, kulplu beyaz bardaktan bir şeyler içmekteydi.</p>

  <p>Işığın, kırışık alnına, bembeyaz saçlarına düşüşünü görerek dalgın dalgın baktım yüzüne.</p>

  <p>“<i>Nerde kaldın, dedim sana!</i> ”</p>

  <p>Sis gibi bir şeyin arasında yüzüne bakarak, kendisinden hoşlanmadığımı ve çok yorgun olduğumu bilerek, bilip de ne yapacak sanki, diye düşünüyordum.</p>

  <p>“Sana söylüyorum...” diye başladı ve kendi sesimin kurumuş, sertleşmiş gırtlağımdan çok yavaş çıktığını işittim saate bakarken: Gideli sadece yirmi dakika olmuştu daha.</p>

  <p>“Bir sendika toplantısına rastladım.”</p>

  <p>“<i>Sendika mı?</i>” Bacaklarını birbirinin üstünden indirip ayağa kalkarken elindeki beyaz bardağın gürültüyle yere yuvarlandığını işittim.</p>

  <p>“Biliyordum ben, senin de o ortalığı karıştırıcı yabancılardan olduğunu! Biliyordum! Defol!” diye haykırdı. “Defol benim bodrumumdan!”</p>

  <p>Avazı çıktığı kadar bağırıp eliyle merdivenleri gösterirken saatlerin üzerindeki ibreler gibi titreyerek bir düşteymiş gibi üzerime yürümeye başladı. Yüzüne bakıyordum; bir yanlışlık var gibiydi ortada, reflekslerim işlemez haldeydi.</p>

  <p>“Ama ne oldu?” diye kekeledim, yavaş bir sesle ve ne olduğunu anlayarak ama yine de kafama sığdıramıyarak.</p>

  <p>“Ne oldu?”</p>

  <p>“Duyuyor musun beni? Defol!”</p>

  <p>“Ama anlamıyorum...”</p>

  <p>“Kes sesini ve defol!”</p>

  <p>“Ama, Bay Brockway” diye bağırdım, kendimi tutmak için zorla mücadele ederek.</p>

  <p>“Seni aşağılık, baş belası sendika kehlesi!”</p>

  <p>“Bana bak herif,” diye bağırdım; artık sabrım tükenmişti, “Sendikalı filan değilim ben.”</p>

  <p>Yerde delicesine bir şeyler aranırken, “Buradan defolup gitmezsen aşağlık köpek, öldürebilirim seni. Tanrı şahidim olsun, ÖLDÜRÜRÜM SENİ!”</p>

  <p>İnanılmaz bir şeydi bu, gittikçe kızışıyordu işler. “Ne yaparsın?” diye kekeledim.</p>

  <p>“ÖLDÜRÜRÜM, NE OLACAK!”</p>

  <p>Aynı şeyi tekrarlamıştı ve bir şeyler çekildi içimde, kendi kendime hızlı hızlı konuşuyordum sanki: <i>Soytarı ve budala olduklarını düşünsen de, bunun gibi yaşlı adamların budalalıklarını kabullenecek gibi yetiştirildin sen; onlara saygılı davranır gibi yapman, onlarda, önünde eğildikleri beyazlardaki aynı etki ve kudreti bulur gibi görünmen öğretildi sana; sana, kızgın ya da garazlı, ya da kudretlerinden başları dönmüş, bir sopayla ya da kayışla veya bastonla üzerine gelseler bile bunu kabul etmen ve onlara karşılık vermeden, yalnızca belli etmeden kaçman öğretildi sana.</i> Ama bu kadarı fazlaydı artık... Ne büyükbabam, ne amcam ne de babamdı, ne papazımız, ne öğretmenimizdi. Midemde kangal kangal bir şey açılıyordu ve ben üzerine yürüyordum onun; açıkça belirli bir insan yüzünden çok, gözlerimi yakan kapkara bir bulanıklığa bağırarak, “KİMİ ÖLDÜRÜRSÜN, KİMİ?”</p>

  <p>“SENİ, NE OLACAKMIŞ!”</p>

  <p>“Bak, dinle beni, ihtiyar kaçık, öldürürüm seni deyip durma! Fırsat ver bana anlatayım. Hiçbir yere kayıtlı değilim ben.” Gözlerini yerdeki bükülü bir demir çubuğa diktiğini görerek, “Haydi bakayım, kap onu; haydi, kapsana!” diye bağırdım. “Büyükbabam yaşındasın; ama bir dokun o demire, yemin ediyorum yediririm sana onu!”</p>

  <p>“Söyledim sana, BODRUMDAN DEFOL! Saygısız <i>piçi</i>” diye haykırdı.</p>

  <p>Eğildiğini ve yanda duran demir çubuğa yetiştiğini görerek ilerledim; üzerine atıldım, altımda kuvvetimden ezilerek yuvarlanıyor, ağzından hırıltılar çıkarak sürünüyordu döşemenin üzerinde. Çevik, sırım gibi bir farenin üzerine düşmüştüm sanki. Altımda çırpınıyor, kızgın sesler çıkarıyor, elindeki demiri kullanmaya çalışarak yüzüme vuruyordu; kıvırıp aldım elinden demiri, omzuma keskin, bıçak gibi bir acının saplandığını hissettim. Kafamda bir şimşek çaktı birden, bıçak kullanıyordu; dirseğimle sert bir vuruş yaptım yüzünün ortasına, kafası geriye uçtu, geri geldi, yeniden vurdum, sallandı yerinde, bir şeyin havada uçtuğunu ve yerde odanın ta öbür ucuna kadar kaydığını işittim, Gitti dedim, bıçak gitti... Ve beni boğmak için gırtlağıma yapışınca ileri geri sallanıp duran kafasına yumruğumu yapıştırdım; demir çubuğun havada sallandığını ve kafasına geldiğini hissettim, vuramadım, şangırtıyla düştü yere, bir daha kaldırdım ve bağırdığını işittim. “Yapma, yapma; pes, pes!”</p>

  <p>“Beynini dağıtacağım senin!” dedim, boğazım kupkuru, “beni bıçaklarsın ha!”</p>

  <p>“Hayır,” diye soluyordu. “Yeter. Yeter dedim duymadın mı?”</p>

  <p>“Sen yenemeyince, dur ha! Allah’ın belası, ya bir yerimi kesseydin; kafanı koparacağım senin!”</p>

  <p>Onu gözetleyerek ayağa kalktım. Demir çubuğu attım, bir sıcaklık dalgası bastı vücudumu. Yüzü içeri çökmüştü.</p>

  <p>“Deli misin, nesin moruk?” diye bağırdım öfkeyle. “Senin üçte birin yaşında bir insana saldırmaktan başka bir şey bilmez misin sen?”</p>

  <p>Moruk deyince ben, yüzü bembeyaz oldu; tekrarladım aynı sözü, büyükbabamın ağzından duyduğum küfürleri de ekleyerek buna. “Seni andavallı, hırbo, taşarabası, uşak oğlu uşak, haybeci piç, başka bir şey bilmez misin sen! <i>Benim</i> hayatıma kastedebileceğim nasıl düşünürsün sen? Kimsin lan sen, bir hiçsin benim gözümde be! Buraya geldiysem keyfimden gelmedim ben, gönderildim. Ne seni ne de sendikayı tanırdım ben. Daha içeriye girdiğim dakikadan beri saldırıyorsun be! Deli misiniz siz, hepiniz? Boya beyninizi mi sulandırıyor sizin yoksa? İçiyor musunuz yoksa onu?”</p>

  <p>Yorgun yorgun soluyarak dik dik bakıyordu yüzüme. Üstüne başına bulaşmış olan yapışkan maddeler, iş tulumunun birçok yerini kat kat etmiş, birbirine yapıştırmıştı. Marsık, diye düşündüm, gözümün önünden çekilip gitsin istiyordum. Ama öfkem, hareketten sözlere doğru akıyordu daha hızlı.</p>

  <p>“Yemeğimi almaya gittim, kimin yanında çalıştığımı sordular, söyledim ben de; söyler söylemez ispiyoncu dediler bana. <i>İspiyoncu</i>! Sizler aklınızı kaçırdınız herhalde. Daha buraya döner dönmez bu sefer <i>sen</i> başladın bağırmaya seni öldüreceğim diye! Ne oluyor? Nedir bana düşmanlığınız? Ne yaptım ben?”</p>

  <p>Ses çıkarmadan öfkeyle bakıyordu bana, sonra döşemeyi gösterdi.</p>

  <p>“Hele bir elini uzat da göreyim” diye ikaz ettim.</p>

  <p>“Dişimi de alamaz mıyım?” diye hım-hım etti acayip bir sesle.</p>

  <p>“DİŞİNİ Mİ?”</p>

  <p>Utangaç bir öfkeyle ağzını açtı. Büzülmüş, çekilmiş diş etleri mavi mavi parlıyordu. Döşemede kayıp giden şey bıçak değil, takma dişlerinin bir damağıymış, meğer. Bir anda buz gibi oldum, onu ne için öldürmeye kalkmışım, diye düşündüm. Elim omzuma gitti, gömleğim ıslanmıştı ama kan yoktu. Kaçık ihtiyar, <i>ısırmıştı</i> beni. O öfkeli halimde boğazımdan yükselen kahkahayı zor bastırdım. Isırmıştı beni! Yere baktım, maşrapası kırılmış, parça parça olmuş, dişleri donuk donuk parlıyordu odanın öteki ucunda.</p>

  <p>Utanarak, “Al,” dedim. Dişleri olmayınca ağzında, nefret çeken görünüşü azalmış gibi geliyordu insana. Dişlerini alıp musluğa giderek suyun altına tutarken onları, pek uzaklaşamadım yanından. Başparmağıyla bastırınca bir diş fırladı damaktan; damağı ağzına yerleştirirken kendi kendine söylendiğini işittim. Sonra, çenesini oynatırken tekrar eski halini aldı.</p>

  <p>“Sahiden öldürmeye çalışıyordun beni,” dedi. Bir türlü inanamıyordu bana.</p>

  <p>“Sen başlattın o işi. Ben öyle kavga mavga etmem,” dedim. “Neden bırakmadın açıklayayım sana? Sendikaya girmek kanunlara aykırı bir şey midir?”</p>

  <p>“Allah belasını versin o sendikanın,” diye bağırdı, neredeyse boşandı boşanacak. “Allah belasını versin o sendikanın! Benim yerimde gözleri! Biliyorum benim yerime göz dikmişler! Birimiz katılsak o cenabet sendikalardan birine, banyo teknesinde bize banyo yapmasını öğretmiş bir adamın elini ısırmaya benzer bu! Nefret ediyorum ondan, onu fabrikadan attırıncaya kadar elimden geleni yapacağım, iyi bilsinler. Beni işimden attırmaya çalışıyorlar, o bok oğlu bok piçler!”</p>

  <p>Salyalar toplanmıştı ağzının kenarlarında; nefretten kafası atmışa benziyordu.</p>

  <p>“Çünkü laboratuvardaki o zenci delikanlılar o takıma katılmak isterler, işte bunun için! Beyaz adam kalkmış iş vermiş onlara...” Bir davada birilerini suçluyormuş gibi hırıltıyla soluyordu. “Hem de iyi işler versin onlara, sonra onlar, o nankörler gitsinler adamı arkadan vuran sendikaya katılsınlar! Böyle berbat, nankör iş görmedim ben daha. Bütün yaptıkları, işleri daha da kötü yapmak biz kalanlara!”</p>

  <p>“Neyse, özür dilerim,” dedim. “Bilmiyordum bunları ben. Buraya geçici bir iş bulmaya geldim ben, herhangi bir kavgaya da katılmak istemem. Ama bize gelince, anlaşmazlığımızı unutmaya hazırım; eğer sen de...” Elimi uzattım, omzum acıdı.</p>

  <p>Ters ters baktı yüzüme. “Utan, utan,” dedi, “bir ihtiyar adamla dövüşmekten. Senden büyük oğullarım var benim.”</p>

  <p>Elim hâlâ uzanmış dururken, “Beni öldürmeye çalışıyorsun sandım,” dedim. “Beni bıçakladın sandım.”</p>

  <p>“Hoşlanmam ben de kavgadan ve karışıklıktan çok, kendim,” dedi gözünü gözümden kaçırarak. Ve o bulaşık elinin benim elimle birleşip sıkışması bir işaret oldu sanki. Arkamdaki kazandan gelen tiz bir ıslık işittim ve döndüm, Brockway’in haykırdığını duyarak, “Dedim ben sana bakasın o saatlere. Büyük valflara koş, çabuk!”</p>

  <p>“Hangisi?” diye haykırdım uzanarak.</p>

  <p>“Beyazı, aptal, beyazı!”</p>

  <p>Fırladım, yakaladım valfı, bütün ağırlığımla aşağı çektim kolayca geldiğini hissederek. Ama bu, gürültüyü artırmaktan başka bir işe yaramadı. Brockway’i görmek için etrafıma baktığımda güler gibi olduğunu duydum; koşarak merdivenlere doğru gidiyordu elleriyle başını tutmuş, boynunu içine çekmiş, havaya bir tuğla atmış da düşmesini bekleyen bir küçük oğlan gibi.</p>

  <p>“Hey, bana bak! Hey, baksana!” diye bağırdım. “Hey!” Ama çok geçti artık. Şimdi yavaşlamış gibi görünen hareketlerle her şeyi birden yapmaya çalışıyordum. Tekerleğin sertleştiğini hissettim ve boş yere ters yönde döndürmeye çalıştım, açmaya çalıştım; oysa avuçlarıma yapışmıştı, parmaklarım sert ve yapışkan; döndüm, koşuyordum şimdi, saatlerden birinin üzerindeki ibrenin, kontrolden çıkmış bir deniz feneri gibi delicesine sarsıldığını gördüm, aklımı başıma toplamaya, düşünmeye çalıştım. Gözlerim oraya buraya saldırarak tankların bulunduğu odaya ve makinelere ve o kadar uzaktaki merdivenlere ve yeni, daha açık bir sesin yükseldiğini işiterek hızla bir yokuşu tırmanırmışım gibi ve aniden hızlanarak birden bembeyaz, parlayan kapkara boşluğun ıslak patlayışı içine atıldım.</p>

  <p>Düşmeye değil de asılmaya benzer bir düşüştü bu boşluğa. Sonra büyük bir ağırlık bindi üzerime ve bir şeyler parladı; parçalanan bir makinenin altında kalır gibi oldum, başım koca bir tekerleğe sıkışmış, vücudum pis kokulu yapışkan bir sıvıyla ıpıslak. Bir yerlerde bir motor kızmış, köpürmüş bir halde boş yere dönüp duruyordu; kafamın arkasından giren şiddetli bir sancı bir süre bir karanlığın içine atıncaya kadar, yüksek sesle kazıyarak bir yerleri, sonra bir acı darbesi daha, kendime geliyorum. Ve bir açık bilinçlilik anında kör edici bir parlayışa açıyorum gözlerimi.</p>

  <p>Kendimi kaybetmemeye çalışırken, yakınlarda bir yerde birisinin etrafa sıçrata sıçrata bir suyun içinde zorla ağır ağır yürüdüğünü duyuyorum, yaşlı boşboğaz bir sesin, “Söyledim ben onlara bu bin dokuz yüzlü genç oğlanların işe yaramadığını! Ne yaptıklarını bilmiyorlar, ne yaptıklarından haberleri yok daha,” diye bağırdığını.</p>

  <p>Konuşmaya, cevap vermeye çalıştım ama yeniden kımıldadı ağır bir şey; tastamam anlıyordum her şeyi ve tekrar cevap vermeye çalışıyordum ama simsiyah bir gölün göbeğine batıyormuş gibi oluyor, önemli bir zaferi bir daha geri gelmez bir şekilde kaybettiğim duygusuyla donmuş ve uyuşmuş kalıyordum öylece.</p>

  <p></p>
</body>
</html>