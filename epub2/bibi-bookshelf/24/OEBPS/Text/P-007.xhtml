<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>Yedi</h3>

  <p class="p1">İstasyon boştu ama gişe açıktı. Gri üniformalı bir hamal bir süpürgeyi itiyordu. Biletimi satın aldım ve otobüse bindim. İç tarafı kırmızı ve nikel renkli arabanın girişinde oturan iki yolcu vardı yalnızca; birden düş görüyorum sandım. Yüzüme eski bir tanıdığını görmüş gibi gülümseyen adam, Emekli Asker’di; yanında bir bakıcı oturuyordu.</p>

  <p>“Hoş geldin, delikanlı,” diye çağırdı. “Düşünün, Bay Crenchaw,” dedi bakıcısına. “Bir yol arkadaşımız var!”</p>

  <p>İstemeye istemeye, “Günaydın,” dedim. Onlardan uzakta bir yer aradım oturmak için; ama otobüs hemen hemen boş olduğu halde, ancak arka taraf ayrılmıştı bize, onlarla birlikte geriye kaymaktan başka çare yoktu. Hoşuma gitmedi bu; Emekli Asker, kafamdan çıkarıp atmaya çalıştığım bir olayın parçasıydı. Bay Norton’a karşı konuşma tarzı, talihsizliğimin bir habercisi olmuştu; daha o zaman böyle olacağını hissetmiştim. Şu anda bir kez cezama razı olmuşken, Trueblood’la ya da Altın Gün’le ilgili hiçbir şey anımsamak istemiyordum.</p>

  <p>Supercargo’dan çok daha ufak tefek bir adam olan Crenshaw hiçbir şey söylemiyordu. Böyle ciddi olaylarda birlikte gönderilecek tiplerden değildi ve Emekli Asker’in en şiddetli, en kötü tarafının, dili olduğunu anımsayınca sevindim. Çenesi belaya sokmuştu başımı, şimdi de beyaz şoföre sataşmaz inşallah, dedim içimden; öldürebilir <i>bu</i> bizi. Her neyse, otobüste ne işi vardı? Tanrım, Dr. Bledsoe ne kadar hızlı çalışmıştı? Şişman Adam’a bakıyordum.</p>

  <p>“Dostunuz Bay Norton nasıl oldu?” diye sordu.</p>

  <p>“İyidir,” dedim.</p>

  <p>“Bayılma nöbetleri tutmuyor mu artık?”</p>

  <p>“Hayır.”</p>

  <p>“Olanlardan dolayı seni azarladı mı?”</p>

  <p>“Beni suçlu bulmadı,” dedim.</p>

  <p>“İyi. Altın Gün’de gördüğü şeyler içinde en çok ben sarstım onu sanırım. İnşallah sana zararı dokunmamıştır. Okullar bu kadar erken kapanmazdı, ne oldu?”</p>

  <p>“Öyle,” dedim önem vermeden. “Bir iş bulabilmek için erken ayrılıyorum ben.”</p>

  <p>“Çok güzel. Memlekette mi?”</p>

  <p>“Hayır, New York’ta daha fazla para kazanabileceğimi düşündüm.”</p>

  <p>“New York!” dedi. “Yer değil orası, bir düş. Ben senin yaşındayken Şikago’daydım. Şimdi bütün zenci oğlancıkları New York’a koşuyor. Ateşten kaçarken kızgın tavaya düşüyorlar. Harlem’de üç ay kaldıktan sonra görürüm seni. Konuşman değişecek, boyuna ‘kolej’den söz edeceksin, misafirhanede konferanslara katılacaksın... Bir iki beyaza da rastlayabilirsin. Dinle beni,” dedi fısıldamak için başını eğerek, “beyaz bir kızla dans bile edebilirsin hatta.”</p>

  <p>“New York’a çalışmaya gidiyorum ben,” dedim etrafıma bakınarak. “Öyle şeylere zamanım olmayacak.”</p>

  <p>“Olur, olur” diye takıldı. “Aklının bir köşesinde Kuzey’deki özgürlüğe dair duyduğun bir şeyler vardır; hem bir kez deneyeceksin onu, sırf duyduklarının doğru olup olmadığını görmek için.”</p>

  <p>“Yaşlı, beyaz paçavra karıların yanında başka türlü özgürlükler de vardır,” dedi Crenshaw. “Kendisi bazı eğlenceler görmek ister ya da o büyük lokantalarda yemek yemek yahut.”</p>

  <p>Asker sırıttı... “Neden olmasın, tabii; ama unutma Crenshaw, sadece birkaç aylığına gidiyor oraya. Zamanının çoğu çalışmakla geçecek, özgürlüğün o kadar çoğu ancak sembolik olur onun için. Ve onun ya da herhangi bir insan için en kolay kabul edilebilir özgürlük sembolü ne olabilir? Bir kadın, tabii. Yirmi dakika içinde, çok meşgul olduğu için zamanının geriye kalan kısmında kullanamayacağı kadar özgürlükle şişirebilir o sembolü, büyütür göğünde. Görecek kendisi.”</p>

  <p>Konuyu değiştirmeye çalıştım. “Nereye gidiyorsunuz?” diye sordum.</p>

  <p>“Washington D.C.’ye,” dedi.</p>

  <p>“O halde iyileştiniz?”</p>

  <p>“İyileşmek mi? İyileşme diye bir şey yoktur.”</p>

  <p>“Oraya naklediliyor,” dedi Crenshaw.</p>

  <p>“Evet. St. Elizabeth Hastanesi’ne gidiyorum,” dedi Asker. “İdarenin ne yaptığı gerçekten bilinmez. Bir yıldır uğraşıyordum nakledilmem için. Bir de baktım ki sabah acele toparlanmam söylendi. Dostunuz Bay Norton’la yaptığımız o küçük konuşmanın bununla bir ilgisi var mı acaba, diye düşünmekten alıkoyamıyorum kendimi.”</p>

  <p>“Bununla ne ilgisi olabilir onun?” dedim. Dr. Bledsoe’nun tehdidi geçti aklımdan.</p>

  <p>Göz kırptı. Gözleri parladı birden. “Neyse, boş ver söylediklerime. Ama, Tanrı aşkına, yüzeyin altındaki şeylere bakmasını öğren,” dedi. “Sisten çık delikanlı. Ve unutma, başarıya ulaşmak için tam bir aptal olmak zorunda değilsin. Oyunu oyna ama inanma ona; ne yaparsan kendin için yapacaksın. Bu, sana deli gömleği giydirse, ya da tımarhaneye soksa bile. Oyunu oyna ama kendi bildiğin gibi oyna; hiç olmazsa bir süre. Oyunu oyna ama payı yükselt, oğlum. İşlerin nasıl döndüğünü öğren, işleri sen nasıl döndürürsün onu öğren. Ah, sana bunların bir parçacığını olsun anlatacak zamanım olsaydı. Ama biz yine de ters insanlarızdır. Oyunda yenebilirsin de. Gerçekten çok kolay bir iştir bu. Gerçek bir Rönesans öncesi ve oyun analiz edilmiş, kitaplara kaydedilmiştir. Ama işin burasına gelince kitapları göz altında tutmayı unutmuşlardır; bu da senin elindeki fırsattır. Açıkça, göz önünde gizlenirsin; yani, ancak bunun farkına varırsan var olabilirsin. Seni göremezler onlar; çünkü senin bir şey bildiğini sanmazlar, o meseleyi çözdüklerine inandıkları için...”</p>

  <p>“Hey, boyuna söyleyip durduğun <i>onlar</i> kim, be?” dedi Crenshaw.</p>

  <p>Emekli Asker canı sıkılmış gibi baktı... “Onlar mı?” dedi. “Onlar mı? Kim olacak, her zaman kastettiğimiz <i>onlar</i>, beyazlar, yetkililer, tanrılar, kader, koşullar; boynuna takılan yuları, artık çekilecek yanı kalmayıp da sen başkaldırıncaya kadar çeken kuvvet. Hiçbir zaman senin sandığın yerde olmayan büyük adam.”</p>

  <p>Crenshaw yüzünü buruşturdu. “Ne kadar çok konuşuyon be adam,” dedi. “Boyuna konuşuyon heç bi şey söylemiyon.”</p>

  <p>“Ah, söyleyecek o kadar şeyim var ki, Crenshaw. Birçok kimsenin hissettiği, belli belirsiz de olsa hissettiği şeyleri sözlere döküyorum ben. Doğru, bir başladım mı zor susturulurum; ama doğrusu deliden çok soytarıyımdır ben. Fakat, Crenshaw” dedi dizleri üzerinde yatan bir gazeteyi ince uzun kıvırarak, “ne olduğunun farkında değilsin sen. Genç arkadaşımız ilk kez gidiyor Kuzey’e! İlk kez, değil mi?”</p>

  <p>“Doğrusunuz,” dedim.</p>

  <p>“Tabii. Sen daha önce Kuzey’de bulundun mu hiç. Crenshaw?”</p>

  <p>“Ben bütün memleketi gezmiştim,” dedi Crenshaw. “Neler yaparlar, nasıl yaparlar bilirim ben. Nasıl hareket edilecek onu da bilirim. Sonra, Kuzey’e gitmiyon ki sen, esas Kuzey’e gitmiyon. Washington’a gidiyon. Washington da bir başka Güney şehri.”</p>

  <p>“Evet biliyorum,” dedi Emekli Asker. “Ama bunun genç arkadaş için ne demek olduğunu düşün. Özgür gidiyor, güpegündüz ve tek başına. Onun gibi gençlerin ne zaman, akıllarında bile yokken bir suç işlemek zorunda kaldıklarını ya da suç işlemiş olmakla suçlandırdıklarını anımsayabiliyorum. Sabahın ışığında ayrılacaklarına, gecenin karanlığında giderlerdi. Otobüsler de yeteri kadar hızlı gelmez onlara; öyle değil mi Crenshaw?”</p>

  <p>Crenshaw, bir şekerin kâğıdını açarken durdu ve gözlerini kısarak sert sert baktı ona. “Nerden bileyim ben, be?” dedi.</p>

  <p>“Özür dilerim, Crenshaw,” dedi Asker. “Tecrübeli bir adam olarak demek istemiştim de...”</p>

  <p>“Bu işlerde tecrübem yok benim. Kuzey’e kendi isteğimle gittim ben.”</p>

  <p>“Peki buna benzer <i>olaylar</i> duyduğun da mı olmadı?”</p>

  <p>“Duymak tecrübe demek değildir,” dedi Crenshaw.</p>

  <p>“Hayır, değildir. Ama özgürlükte daima bir suç unsuru bulunduğuna göre...”</p>

  <p>“Ben suç muç işlemedim!”</p>

  <p>“İşledin demedim ben,” dedi Asker. “Özür dilerim boş ver, unut.”</p>

  <p>Crenshaw, “Keşke biraz daha keyfin kaçsa, belki o zaman bu kadar çok konuşup durmazdın,” dedi ağzında gevelediği şekeri kızgın kızgın ısırırken.</p>

  <p>“Evet, doktor,” dedi Asker alay ederek. “Birazdan keyfim kaçacak; ama sen şekerini yerken izin ver ben de şu paçavrayı çiğneyeyim, bir şeyler vardır içinde.”</p>

  <p>“Off, bırak artık bilgiçlik taslamayı,” dedi Crenchaw. “Sen de benim gibi otobüsün arkasında gidiyon işte bir zenci olarak. Üstelik de kaçığın birisin.”</p>

  <p>Emekli Asker göz kırptı bana; otobüs hareket etmişti ama bir an bile durmadan konuşmaya devam ediyordu. Nihayet gidiyorduk; otobüs, okulun etrafını çeviren anayolu hızla dönerken özlem dolu son bir bakış attım okula. Geriye döndüm ve arka pencereden yavaş yavaş gözden kayboluşunu seyrettim; güneş ağaçların tepelerini yalıyor, basık binalarını, düzenli alanlarını yıkıyordu. Sonra kayboldu gözden. Bütün olası dünyaların en güzeliyle kendimi bir tuttuğum toprak parçası beş dakikadan daha kısa bir zaman içinde gitmiş, ekilmemiş yaban arazi içinde kaybolmuştu. Yanı başımdan hızla geçip giden şeyler gözümü yolun kenarına çekiyordu; gri betonun kenarında hızla hareket eden bir yılan gördüm, yolun kenarında yatıp duran bir demir borunun içinde kayboldu. Hızla geride kalan pamuk tarlalarını ve kulübeleri seyrediyordum, bir meçhule doğru gittiğimi hissederek.</p>

  <p>Emekli Asker ve Crenshaw bir sonraki durakta otobüs değiştirmeye hazırlanıyorlardı; ayrılırlarken Emekli Asker elini omzuma koydu ve şefkatle yüzüme baktı, her zaman olduğu gibi gülümsedi.</p>

  <p>“Babaca öğüt verme zamanı şimdi,” dedi. “Ama senden esirgeyeceğim bunu; sanırım kendimden başka hiç kimsenin babası olmadım çünkü. Belki de sana verilecek öğüt şu: Kendi kendinin babası ol delikanlı. Ve unutma; dünya, ancak sen keşfedersen bir olasılıktır. Son olarak, Bay Norton’ları yalnız başlarına bırak, ne demek istediğimi bilmiyorsan düşün üzerinde. Eyvallah.”</p>

  <p>Otobüse binmeyi bekleyen bir grup yolcu arasında, Crenshaw’in arkasından giderken gördüm onu: Giderek bir el sallaması haline dönüşen ve sonra kırmızı tuğladan terminalin kapısında gözden kaybolan kısa, komik bir şekil. Rahat bir soluk alarak oturdum yerime; ama yolcular otobüse binip de otobüs tekrar yola düzülünce üzgün ve son derece yalnız hissettim kendimi.</p>

  <p>Jersey yakınlarına gelinceye kadar neşemi bulamadım. Sonra eski güvenim ve iyimserliğim yerine geldi; Kuzey’de zamanımı nasıl geçireceğimi düşünmeye çalıştım. Çok çalışacaktım, patronuma öyle hizmet edecektim ki, Dr. Bledsoe’yu iyi raporlar yağmuruna tutacaktı o. Para biriktirecektim ve sonbaharda New York kültürüyle dopdolu, okuluma dönecektim. Kampusun en önde gelen kişilerinden biri olacaktım, yolu yok. Belki de kasaba toplantılarına katılırdım, radyoda duymuştum bunu. Sürükleyici konuşmacıların kürsü hilelerini öğrenecektim. İlişkilerimi en iyi şekilde ayarlayacaktım. Mektuplarımın yazıldığı büyük adamlarla karşılaştığımda en iyi tavrımı takınacaktım. Yumuşak bir sesle, en terbiyeli, en nazik ses tonumla konuşacak, uygun şekilde gülümseyecek ve olabildiği kadar kibar olacaktım; o (“o”, önemli baylardan biri demekti) pek bilmediğim bir konuda konuşma açarsa (hiçbir zaman kendi kendime bir konuşma açamam ben) gülümsemeyi ve onu onaylamayı unutmamalıydım. Ayakkabılarım boyalı olmalıydı, elbisem ütülü, saçlarım taralı, düzgün (fazla yağ sürmemeliydim) ve sağdan ayrılmış; tırnaklarım temiz olmalı, koltukaltlarıma koku giderici şeyler sürmeliydim. Bu son şeye çok dikkat etmeli. <i>Hepimizin</i> kötü koktuğunu düşündürmemek onlara. Yapacağım temasların düşüncesi bile, cebimdeki yedi önemli mektuba parmağımla dokundukça kendimi kuş gibi hafif ve coşku içinde hissetmeme sebep olan bir bilgiçlik ve bu dünyadan olma duygusu veriyordu bana.</p>

  <p>Başımı kaldırıp, hiddetle yüzüme bakan kırmızı şapkalı hamalı görünceye kadar, gözlerim geçip giden görüntüye bomboş dikili, hayal kurmuşum; “Hemşerim, iniyor musun?” diyordu. “İniyorsan toparlan.”</p>

  <p>“Ha, tabii,” dedim toparlanmaya başlayarak, “Tabii; ama Harlem’e nasıl gidilir?”</p>

  <p>“Kolay,” dedi. “Boyuna kuzeye git.”</p>

  <p>Çantalarımı ve hâlâ dövüş gecesindeki kadar parlak el çantamı aşağı indirirken metroya nasıl bineceğimi öğretti; sonra kalabalığın içine daldım.</p>

  <p>Metroya girerken, dönüp duran siyahlı-beyazlı bir insan kalabalığı seline kapıldım itilip kakılarak; iriyarı, Supercago iriliğinde mavi üniformalı bir muhafız arkamdan yüklendi üzerime, çantalar, bavullar içinde soluğum tıkandı, bir trene doğru itildim; tren o kadar kalabalıktı ki herkes, başı geride ve gözleri dışarı uğramış, bir tehlike anında donup kalmış tavuklar gibi ayakta duruyordu sanki. Sonra kapı gürültülü kapandı arkamda, kara elbiseli çok şişman bir kadına doğru itildim, sıkıştırıldım; derisinin yağlı beyazlığından, yağmurla ıslanmış bir ovadan fırlayan kara bir dağ gibi yükselmiş koca bir et benine gözümü dikmiş dehşetle bakarken ben, kadın başını salladı ve gülümsedi. Bütün vücudum da etinin lastik yumuşaklığını hissediyordum. Ne yana, ne arkaya dönebiliyor, ne de elimdekileri yere bırakabiliyordum, tuzağa kıstırılmış gibiydim; kadına o kadar yakındım ki başımı eğsem dudaklarım dudaklarına sürtecekti. Umutsuzca, ellerimi kaldırıp bütün bu olanların isteğim dışında olduğunu göstermek istiyordum ona. Ha şimdi, ha şimdi çığlığı basacak diye bekliyordum; nihayet vagon sarsıldı ve sol elimi kurtarabildim. Ceketimin yakasına yapışarak gözlerimi kapadım. Araba kükredi ve sağa sola sarsıldı, daha da sert bastırdı beni ona doğru; ama gizlice etrafıma baktığımda hiç kimsenin benimle ilgilenmediğini gördüm. Hatta kadın bile kendi düşüncelerinin içine dalmış görünüyordu. Tren, bir tepenin içinde kaybolmuş gidiyordu sanki, ta ki bir durakta çılgına dönmüş bir balinanın karnından kusulurmuş gibi bir perona fırlatıncaya kadar beni. Sıcaktan yanan caddeye doğru merdivenleri çıkarken çantalarımla güreşerek kalabalık boyunca sürüklenip duruyordum. Nerede olduğuma aldırmıyordum, yolun geri kalan kısmını yürüyerek gidecektim.</p>

  <p>Bir an, kadınla sımsıkı yapışık olarak yaptığım bu yolculuktan kendime gelmeye çalışarak bir dükkânın vitrini önünde durdum ve kendi gölgeme baktım camda. Hışırım çıkmıştı, elbisem ıpıslaktı. “Ama Kuzey’desin artık,” dedim kendi kendime, “Kuzey’de.” Evet ama ya çığlığı bassaydı kadın... Bir daha metroya bindiğimde, vagonda ellerimin ceketimin yakalarında olmasına ve trenden ininceye kadar orada durmasına dikkat edecektim. Vay anasını, bu trenlerde her gün böyle şamata oluyordu demek? Bunlar üstüne neden hiçbir şey okumamıştım?</p>

  <p>Tuğla binalardan, neon ışıklarından, camekânlardan ve kükreyen trafikten bir geri planda bu kadar zenciyi bir arada hiç görmemiştim; hatta münazara takımıyla New Orleans’a, Dallas’a ya da Birmingham’a yaptığım yolculuklarda bile. Nereye baksan onlardan vardı. O kadar çok, o kadar sinirli ve gürültülü yürüyorlardı ki, bir bayramı kutlamak üzere mi olduklarını yoksa bir sokak kavgasına katılmaya mı gittiklerini bir türlü anlayamadım. Önlerinden geçerken, ucuzcu mağazaların tezgâhlarının gerisinde zenci kızların durduğunu bile gördüm. Sonra kavşakta, zenci bir polisin trafiği yönettiğini görerek şaşakaldım ve trafikte, dünyanın en tabii şeyiymiş gibi onun işaretlerine uyan beyaz şoförler de vardı. Tabii duymuştum bunu; ama bu şimdiki, <i>gerçekti</i> artık. Cesaretimi yeniden kazandım. Gerçekten Harlem’di bu, şimdi bu kent-içinde-kent üstüne duyduğum bütün hikâyeler kafamda canlanıyordu. Emekli Asker’in hakkı vardı: Benim için bir gerçeklikler kenti değil bir düşler kentiydi; belki de daima bütün yaşamımın Güney’e hapsedilmiş olduğunu düşündüğüm içindi bu. Ve şimdi insan kuyrukları arasından yürüyüp geçmeye çabaladığım şu anda yeni bir olasılıklar dünyası hafifçe kendini gösteriyordu bana; kentin seslerinin kükreyişi içinde zorla duyulabilen ince bir ses geldi kulağıma. İzlenim bombardımanının hepsini yakalayabilmek için gözlerimi dört açmış yürüyordum. Birden zınk diye durdum.</p>

  <p>Tam önümdeydi, kızgın ve tiz sesli; duyar duymaz çocukken babamın sesine şaştığım zamankine benzer bir şaşkınlık ve korkuya kapıldım. Bir boşluk duygusu genişledi midemde. Önümde bir insan topluluğu neredeyse yolu kapamıştı; onların üzerinde kısa boylu, kalın bir adam, küçük Amerikan bayraklarının asıldığı bir merdivene çıkmış, kızgın kızgın bağırıyordu.</p>

  <p>“Kovacağız onları,” diyordu adam avaz avaz. “Kovacağız.”</p>

  <p>“Anlat, Ras, anlat onlara,” diye bir ses yükseldi.</p>

  <p>Ve bodur adamın yukarıya doğru dönmüş yüzler üzerinde yumruğunu hiddetle salladığını, kesik kesik, kuvvetli West Indian aksanıyla bir şeyler haykırdığını gördüm; kalabalık da tehdit edici bir sesle cevap veriyordu ona. Kime karşı olduğunu bilmiyordum ama her dakika bir ayaklanma patlayacakmış gibiydi. Hem adamın sesinin etkisi, hem kalabalığın apaçık hiddeti hayrete düşürmüştü beni. Apaçık ortada, bu kadar kızgın zenciyi bir arada görmemiştim daha önce; ama öteki insanlar başlarını çevirip bakmadan geçiyorlardı topluluğa. Yanlarına geldiğimde birbiriyle sakin konuşan iki beyaz polis gördüm, bir espriye gülerken başlarını çeviriyorlardı. Hatta, gömleklerinin kolları sıvalı kalabalık, konuşanın bir sözünü onaylamak için bağırınca aldırmadılar bile. Sersemlemiş tim. Şaşkınlıktan ağzım bir karış açık, durmuş polislere bakıyordum, çantalarım yolun ortasında, yerde. Nihayet bir tanesi nasılsa gördü beni, dirseğiyle ötekini dürttü; koca bir parça çikleti tembel tembel çiğniyordu ötekisi.</p>

  <p>“Bir şey mi var hemşerim?” dedi.</p>

  <p>“Hiç, dolaşıyordum...” dedim daha kendime gelemeden.</p>

  <p>“Ya, öyle mi?”</p>

  <p>“Misafirhaneye nasıl gidileceğini arayıp duruyordum, efendim” dedim.</p>

  <p>“Hepsi bu kadar mı?”</p>

  <p>“Evet, efendim,” diye kekeledim.</p>

  <p>“Emin misin?”</p>

  <p>“Bir yabancı,” dedi öbürü. “Kente yeni mi geldin hemşerim?”</p>

  <p>“Evet, efendim,” dedim. “Metrodan yeni çıktım.”</p>

  <p>“Demek öyle? Gözünü aç öyleyse.”</p>

  <p>“Açarım, efendim.”</p>

  <p>“Bizden söylemesi. Başın belaya girer yoksa,” dedi ve misafirhanenin yolunu gösterdi.</p>

  <p>Teşekkür ettim ve aceleyle ayrıldım yanlarından. Konuşmacı eskisinden daha da sertleştirmişti sesini, şimdi hükümete dair konuşuyordu. Sokağın geri kalan kısmının sessizliğiyle, sesteki bu hırs acayip bir çığırdan çıkmışlık veriyordu manzaraya; bense birden bir ayaklanma başlayacak korkusuyla arkama bile bakmaya korkuyordum.</p>

  <p>Kan ter içinde vardım misafirhaneye, adımı yazdırdım, hemen odama çıktım. Harlem’i her defasında azar azar tanıyacaktım.</p>
</body>
</html>