<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On Dört</h3>

  <p class="p1">Mary’nin pişirdiği lahananın kokusu fikrimi değiştirdi. Holü kaplayan lahana kokusu ve buharıyla sarılmış dikilirken, gerçekte teklif edilen işi reddetmeyeceğim kafama dank etti. Lahana, zaten çocukluğumun kupkuru, bereketsiz günlerini olmadık yerde anımsatan bir şeydi; Mary ne zaman lahana pişirse bir acı kaplardı içimi ama seslenmezdim. Bu hafta üçüncü kezdi bu ve anladım ki, Mary parasızdı.</p>

  <p>Bense oturmuş, bir işi reddettiğim için kendimi kutluyorum, diye düşündüm, hem de ona ne kadar borçlu olduğumu bile bilmezken. İçimde bir bulantının hızla yükseldiğini hissettim. Nasıl yüzüne bakabilirdim onun? Çabucak odama gittim ve yatağa uzandım, düşünmeye başladım. Öteki odaların kiracıları vardı, işleri vardı hepsinin, Mary’nin akrabalarından yardım aldığını da biliyordum; ama olsun, Mary, bir yaptığı yemeği ikinci gün yapmak istemezdi, bu lahana üzerine düşmesi son hafta, bir rastlantı değildi. Neden fark etmemiştim? Çok nazikti, hiçbir zaman sıkıştırmazdı beni; kirayı ve pansiyon ücretini ödeyemediğim için ondan her özür dilemeye kalkışımda, “Küçük dertlerinle rahatsız etme beni, oğul, ilerde bir iş bulacaksın elbet,” deyişini duyar gibiydim yatağıma uzanmış yatarken. Belki de kiracılardan biri çıkmıştı ya da işten atılmıştı. Sonra, Mary’nin ne sorunları vardı acaba; “onun dertlerini kim dile getirirdi”, kızıl saçlı adamın dediği gibi söylersek? Aylardır girip çıkıyordum evine, yine de bir fikrim yoktu. Ne biçim bir insan oluyordum giderek? Onu o kadar sömürmüştüm ki, bana önerilen işi reddederken ona olan borcum aklıma bile gelmemişti. Hatta, o delice konuşmayı yaptığım için polis beni tutuklamaya evine gelse, başını nasıl derde sokacağımı bile düşünmemiştim. Birden, ona bakmak arzusuna kapıldım, belki de gerçekten hiç görmemiştim onu. Bir adam gibi değil bir çocuk gibi davranmaktaydım.</p>

  <p>Buruşturulmuş kâğıdı çıkararak telefon numarasına baktım. Bir örgütten söz etmişti. Neydi adı? Sormamıştım. Ne serserilik! Kızıl saçlı adama güvenmesem bile reddettiğim işin nasıl bir şey olduğunu öğrenmeliydim, öyle değil mi? Kızgınlıktan olduğu kadar korkudan da reddetmemiş miydim acaba? Bilgisiyle beni etkilemeye çalışacağı yerde niçin açıkça söylememişti bana neyin ne olduğunu?</p>

  <div class="m1"></div>

  <p>Sonra holün alt başından Mary’nin şarkı söylediğini duydum; içli bir şarkı söylerken bile sesi berrak ve kedersizdi. “Back Water Blues’u” söylüyordu. Sesin, bana kadar akıp gelerek etrafımı sardığını ve sakin bir borçluluk duygusu getirdiğini duya duya dinledim onu yattığım yerden. Susunca kalktım, paltomu giydim. Belki de çok geç değildi henüz. Bir telefon bulur, arardım onu; o da ne istediğini tam olarak söylerdi bana, akla yatkın bir karar verebilirdim o zaman.</p>

  <div class="m1"></div>

  <p>Mary duydu beni bu kez. “Oğul, ne zaman geldin eve?” dedi, başını mutfaktan uzatarak. “Hiç duymadım geldiğini.”</p>

  <p>“Biraz önce geldim,” dedim. “İşin vardı, rahatsız etmek istemedim.”</p>

  <p>“Öyleyse nereye gidiyorsun hemencecik, akşam yemeği yemeyecek misin?”</p>

  <p>“Evet, Mary,” dedim, “ama dışarı çıkmam gerek şimdi. Bir işim vardı da unutmuşum.”</p>

  <p>“Şuna bak! Böyle soğuk bir gecede ne işin olabilirmiş?”</p>

  <p>“Oh, bilmiyorum, senin için bir sürprizim olabilir.”</p>

  <p>“Hiçbir şey şaşırtamaz beni,” dedi. “Sen de fazla kalma dışarıda, hemen dön de midene sıcak bir şey girsin.”</p>

  <p>Bir telefon kulübesi arayarak soğukta yürürken, kendimi ona bir sürpriz yapma zorunluluğu altına soktuğumu fark ettim, yürüdükçe hafifçe heveslendim. Ne olursa olsun, benim kalabalık karşısında konuşma yeteneğimi kullanacağım bir işti bu; ücret hiç denecek kadar az bile olsa şimdikinden iyiydi. Hiç olmazsa Mary’ye olan borcumun bir kısmını ödeyebilirdim. Ve kehânetinin doğru çıktığını görmek bir mutluluk verebilirdi ona.</p>

  <p>Lahana dumanları peşimden geliyordu sanki; kahvaltı ve hafif öğle yemeği yenilen bir yerde telefon buldum, kapısından lahana kokuları çıkıyordu dışarıya.</p>

  <p>Jack Kardeş telefonumu alınca hiç şaşırmış görünmedi.</p>

  <p>“Bir şeyler öğrenmek istiyordum, şey hakkında...”</p>

  <p>“Hemen gel buraya, neredeyse biz de çıkıyoruz,” dedi. Lenox Avenue’de bir yerin adresini verdi, daha ben ne istediğimi söylemeye kalmadan telefonu kapadı.</p>

  <p>Tekrar dışarıya, soğuk havaya çıktım; hem bir şaşkınlık göstermemesine, hem de kısa, kesin konuşma tarzına içerlemiştim ama yola çıkmıştım bir kez; acele etmeden yürüdüm. Çok uzak değildi. Ben tam Lenox’un köşesine vardığımda bir araba durdu yanımda; bir sürü adam gördüm içinde, Jack de aralarındaydı, gülümsüyordu.</p>

  <p>“Gel içeri,” dedi. “Gittiğimiz yerde konuşuruz. Bir eğlenceye gidiyoruz; hoşlanırsın belki.”</p>

  <p>“Ama elbiselerim uygun değil,” dedim. “Ben yarın telefon ederim size.”</p>

  <p>“Elbise mi?” diye kıkırdadı. “Bir şeyi yok elbisenin, haydi gir.”</p>

  <p>Şoförle onun oturduğu ön tarafa bindim, arkada üç adam daha vardı. Araba hareket etti.</p>

  <p>Kimse konuşmuyordu. Jack Kardeş derin düşüncelere dalmış görünüyordu. Ötekilerse dışarıya, geceye bakıyorlardı. Bir metro vagonunda tesadüfen bir araya düşmüş yolculara benziyorduk. Nereye gittiğimizi düşünerek bir rahatsızlık hissettim; ama hiçbir şey söylememeye karar verdim. Araba, sulu, çamurlu kar üzerinde hızla gidiyordu.</p>

  <p>Dışarıya, ilerlemekte olan geceye bakarken nasıl adamlar olduklarını düşünüyordum onların. Bir eğlenceye gider gibi davranmadıkları kesindi. Karnım açtı, akşam yemeğine zamanında dönemeyecektim. Neyse, belki de değerdi buna, hem benim hem Mary’nin açısından. Hiç olmazsa o lahanayı yemeyecektim ya!</p>

  <p>Araba bir an trafik ışıklarında durdu; sonra şurada burada sokak lambalarıyla, yanımızdan geçen arabaların bir uzalıp bir kısalan farlarıyla aydınlanan karla kaplı uzun görüntülerin içinden hızla geçiyorduk döne döne. Şimdi kardan tamamen değişmiş olan Central Park’ın içinden hızla akıyorduk. Birdenbire bir köy sessizliğinin içine dalıvermiştik sanki; ama burada gecenin içinde bir yerlerde tehlikeli hayvanlarıyla bir hayvanat bahçesi vardı, biliyordum. Isıtılmış kafeslerinde aslanlar, kaplanlar, uykuya dalmış ayılar, yeraltına sımsıkı çöreklenmiş yılanlar. Ve, karla ve geceyle, yağan karla ve yağan geceyle örtülmüş, karanın ve beyazın altında, kül rengi sisin ve kül rengi sessizliğin altında gömülü pis su deposu da vardı. Sonra şoförün başının ötesinde, ön camın gerisinde daha büyük, daha iri görünen binalardan bir duvar görüyordum. Araba yavaşça daldı trafiğin içine, bir tepeden aşağı hızla indi.</p>

  <p>Kentin acayip bir yerinde zengin görünüşlü bir evin önünde durmuştuk. Arabadan ötekilerle birlikte çıkıp hızla, buzlu camların arkasına yerleştirilmiş sönük ışıklarla aydınlanmış bir giriş yerine doğru giderken, kaldırıma kadar uzanmış bir tente üzerinde <i>Chthonian</i> yazısını görebildim; yüzünde tekin olmayan bir tanışıklık bulunan, resmi elbiseli bir kapıcının yanından geçtik; ses geçirmeyen bir asansöre girip dakikada bir mil hızla yukarı fırladığımızda, bütün bunları daha önce görmüşüm gibi bir duyguya kapıldım. Sonra yumuşak bir darbeyle durduk, aşağı mı indik, yukarı mı çıktık, bilemedim. Jack Kardeş önde, bir holden, üzerinde koca gözlü bir baykuş şeklinde bronzdan bir kapı tokmağı bulunan bir kapıya kadar yürüdük. Bir an duraksadı, içeriyi dinler gibi başını uzattı, sonra elinin altında kayboldu baykuş; ben kapı tokmağı sesi çıkmasını beklerken, buz gibi soğuk ve berrak çan sesi duyuldu içerden. Az sonra kapı aralandı, şık giyimli bir kadın çıktı karşımıza; sert ve güzel yüzü birden gülümseyerek ışıdı.</p>

  <p>“Girin Kardeşler,” dedi, egzotik parfümü girişi kaplayarak.</p>

  <p>Ötekiler geçsin diye kenarda durmaya çalışırken ben, elbisesinin üzerinde bir kesme elmas parçasının parladığını fark ettim; ama Jack Kardeş önden itti beni.</p>

  <p>“İzninizle,” dedim; ama o yerinden kıpırdamadı, sanki orada kendisinden ve benden başka kimse yokmuş gibi gülümseyişini görerek, parfüm kokulu yumuşaklığına yapışmış gibi duruyordum. Sonra geçti bu duygu; yakından ona dokunmuş olmaktan çok, bütün bunları daha önce bir yerlerde gördüğüm, yaşadığım duygusu içinde rahatsızdım. Filmlerde buna benzer sahneler görmüş, kitaplarda okumuş olmamdan mı geliyordu bu, yoksa tekrar yüze çıkmış ama derinlerde gömülü bir düşten mi geliyordu; bir türlü bilemiyordum. Her neyse, çapraşık bir durumdan dolayı, bu güne kadar ancak uzaktan seyretmiş olduğum bir sahneye girer gibiydim. Böyle pahalı bir yerde nasıl oturabilirler, diye şaşıyordum.</p>

  <p>“Eşyalarınızı çalışma odasına koyun,” dedi kadın. “Ben gidip içkilere bakayım.”</p>

  <p>Duvarları kitaplarla kaplı, eski müzik aletleriyle süslenmiş bir odaya girdik: Bir İrlanda arpı, bir avcı boynuzu, bir klarnet ve ağaçtan bir flüt, pembe ve mavi kurdelelerle boyunlarından duvara asılı duruyordu. Deriden bir divan ve bir sürü koltuk vardı.</p>

  <p>“Paltonu divanın üzerine at,” dedi Jack Kardeş.</p>

  <p>Paltomu usulca çıkardım ve etrafıma baktım. Doğal maundan bir kitap rafının içine yerleştirilmiş bir radyonun ışığı yanıyordu; ama herhangi bir ses duyamıyordum. Geniş bir masa vardı, üzerinde gümüş ve kristal yazı takımları duruyordu; adamlardan biri gelip kitap dolabının önünde durarak kitaplara bakmaya başladığında odanın zenginliğiyle onların yoksul giyimleri arasındaki zıtlık dikkatimi çekti.</p>

  <p>“Şimdi öteki odaya gideceğiz,” dedi Jack Kardeş kolumdan tutarak.</p>

  <p>Bir duvarında boydan boya, tavandan aşağı zengin kıvrımlarla inen kırmızı İtalyan perdelerinin sarktığı geniş bir odaya girdik. İyi giyimli birçok kadın ve erkek, gruplar halinde toplanmışlardı; kimisi büyük piyanonun yanında, ötekiler açık renk ağaç koltukların soluk bej rengi kumaşları üzerinde yayılıp oturmuşlardı. Şurada burada, birçok göz alıcı kadın görüyor ama şöyle bir göz atıyor, uzun uzun bakmaktan dikkatle kaçınıyordum. Bir iki bakış dışında kimse bana özel olarak dikkat etmediği halde, son derece rahatsız hissediyordum kendimi. Sanki görmemişlerdi beni, sanki ben burada bulunduğum halde burada değildim. Ötekiler çeşitli gruplara katılmak için uzaklaşmışlardı birden, Jack Kardeş kolumdan tutuyordu beni.</p>

  <p>“Gel,” dedi, “bir içki alalım.” Odanın öteki ucuna gittik birlikte.</p>

  <p>Bizi içeri almış olan kadın, bir gece kulübünü kaplayacak kadar geniş, özgür formda, güzel bir barın gerisinde içki karıştırıyordu.</p>

  <p>“Bize ne vereceksin içmek için, Emma?” dedi Jack Kardeş.</p>

  <p>“Şey, bir düşüneyim bakayım,” dedi üzgün başını bir yana eğerek ve gülümseyerek.</p>

  <p>“Düşünme, hareket et,” dedi. “Çok susamış adamlarız biz. Bu delikanlı bugün, tarihi yirmi yıl öteye itti.”</p>

  <p>“Oo!” dedi kadın gözlerini dikkatle açarak. “Tanıtmalısın bana onu.”</p>

  <p>“Sabah gazetelerini oku yeter, Emma. İşler hareketlenmeye başladı. Evet, bir sıçrayış halinde.” Uzun uzun güldü.</p>

  <p>“Ne istersiniz, Kardeş?” dedi kadın, gözlerini yavaş yavaş üzerimde gezdirerek.</p>

  <p>“Burbon!” dedim biraz yüksek sesle, Güney’de sunulan en iyi içkiyi anımsayarak. Yüzüm yanıyordu; ama bakışlarına cesaret edebildiğim kadar uzun süre cevap verdim. Güney’den tanıdığım, sert, bir-insan-olarak-size-ilgi-duymuyorum bakışları değildi bunlar, hani kara adamı bir at ya da bir böcekmiş gibi inceden inceye süzen cinsten bakış değildi; başka bir şeydi, dolaysız, ta derimin altına işlermiş gibi, nasıl-bir-insanla-birlikteyiz-burada cinsinden bir bakıştı... Bacağımda bir yerde bir kas şiddetle atıyordu.</p>

  <p>“Emma, burbon! iki burbon,” dedi Jack Kardeş.</p>

  <p>Bir viski şişesine uzanırken kadın, “Biliyorsunuz,” dedi, “meraklıyımdır ben.”</p>

  <p>“Tabiatıyla. Daima,” dedi, “meraklısındır ve merak uyandırıcı. Ama biz susuzluktan ölüyoruz.”</p>

  <p>“Sadece sabırsızlık,” dedi içkileri boşaltırken. “Yani <i>sen</i> demek istedim. Söylesene bana, bu genç halk kahramanını nereden buldun?”</p>

  <p>“Ben bulmadım,” dedi Jack Kardeş. “O kendiliğinden fırladı kalabalıktan. Halk daima liderini çıkarır ortaya, bilirsin...”</p>

  <p>“<i>Çıkarırmış</i>,” dedi. “Saçma! Onları çiğner, çiğner, sonra da tükürür. Onların liderleri yapmadır, doğuştan değil. Sonra da yıkılırlar. Sen her zaman söylerdin bunu. Buyrun Kardeş.”</p>

  <p>Gözünü dikmiş bana bakıyordu. Ağır kristal bardağı aldım ve dudaklarıma götürdüm; gözlerinden kurtulmak için iyi bir özür olmuştu bu. Sigara dumanlarından hafif bir sis odanın içinde dolaşıyordu. Arkamdan bir piyanodan, yüksek perdeden hızlı ve kesik notalar geliyordu; döndüm baktım: Dişi Emma’nın alçak denemeyecek bir sesle, “Biraz daha kara olsa daha iyi olmaz mıydı, ne dersin?” dediğini işittim.</p>

  <p>“Hişt, budalalık etme şimdi,” dedi Jack Kardeş sert bir sesle. “Biz onun görünüşüyle değil, sesiyle ilgileniyoruz. Ve ben derim ki, Emma, <i>senin</i> de ilgin öyle olsun...”</p>

  <p>Birden ateş bastı, soluksuz kaldım; odanın öbür tarafında bir pencere gördüm, oraya gittim, pencereden dışarı bakmaya başladım. Çok yüksekteydik; sokak lambaları, yol üstündeki trafik çizgileri ta aşağıda kalmıştı. Demek benim yeteri kadar kara olmadığımı düşünüyor. Ne istiyordu, kara yüzlü bir komedyen mi? Sahi, kimdi o, Jack Kardeş’in karısı mı, kız arkadaşı mı? Belki yağlı katran karası, mürekkep, ayakkabı boyası ya da kömür gibi kara görmek istiyordu beni. Neydim ben, bir insan mı yoksa işlenecek bir doğa kaynağı mı?</p>

  <p>Pencere o kadar yüksekti ki, aşağıdaki trafiğin sesini zar zor işitebiliyordum... Kötü bir başlangıçtı bu; ama boş ver; eğer hâlâ istiyorsa, Jack Kardeş tutmuştu beni, bu Emma kadın değil. Gerçekten ne kadar kara olduğumu göstermek isterdim ona, diye düşündüm burbondan iri bir yudum alarak. Hafifti, soğuktu içki. Dikkatli olmalıydım. Çok içersem her şey olabilirdi. Bu insanlara karşı dikkatli olmak zorunda kalacaktım. Daima dikkatli. Bütün insanlara karşı dikkatli olacaktım...</p>

  <p>“Hoş bir manzara, değil mi?” dedi bir ses; döndüm, uzun boylu, esmer bir adamdı. “Ama şimdi kütüphanede bize katılır mısınız?”</p>

  <p>Jack Kardeş, arabada bizimle birlikte gelenler ve o zamana kadar görmediğim iki kişi daha beni bekliyordu.</p>

  <p>“İçeri gir, Kardeş,” dedi Jack. “Eğlenceden önce iş; daima iyi bir kuraldır bu, kim olursanız olun. Bir gün gelecek, kural, eğlenceyle birlikte iş diye değişecek; çünkü çalışma sevinci yeniden kurulmuş olacak o zaman. Otur.”</p>

  <p>Bütün bu konuşmanın neye dair olduğunu merak ederek tam karşısındaki koltuğa oturdum.</p>

  <p>“Biliyor musun Kardeş,” dedi. “Biz genellikle sosyal toplantılarımıza iş karıştırmayız; ama senin işinde gerekli oldu bu.”</p>

  <p>“Özür dilerim,” dedim. “Daha erken aramalıydım sizi.”</p>

  <p>“Özür mü? Ne demek, biz çok mutluyuz bundan. Aylardır bekliyorduk seni. Ya da senin yaptığını yapabilecek birini.”</p>

  <p>“Ama ne...?” diye başladım.</p>

  <p>“Ne yapıyoruz biz? Görevimiz nedir, değil mi? Çok basit, biz bütün insanlara daha iyi bir dünya kurmak için çalışıyoruz. Bu kadar basit. Birçok insan, insanlık miraslarından yoksun bırakılmış; biz de bu konuda bir şeyler yapabilmek için kardeşlik bağları içinde bir araya toplandık. Ne dersin buna?”</p>

  <p>Sözlerinin tüm anlamını kavramaya çalışarak, “Ne diyeyim, iyi bir şey tabii,” dedim. “Harika bir şey: Ama nasıl?”</p>

  <p>“Tıpkı senin bu sabah yaptığın gibi, onları eyleme iterek... Kardeşler, ben oradaydım,” dedi ötekilere, “eşsizdi. Birkaç sözle tahliyelere karşı etkili bir gösteri başlattı!”</p>

  <p>“Ben de oradaydım,” dedi bir başkası. “Dehşetti.”</p>

  <p>“Geçmişinle ilgili bir şeyler söyle bize,” dedi Jack Kardeş, sesiyle ve konuşma tarzıyla doğru cevaplar istediğini belirterek. Koleje dönüşümü sağlayacak parayı kazanmak için iş aramaya geldiğimi ve bulamadığımı anlattım.</p>

  <p>“Hâlâ oraya dönmeyi düşünüyor musun?”</p>

  <p>“Artık düşünmüyorum,” dedim. “O iş bitti artık.”</p>

  <p>“Çok güzel bu,” dedi Jack Kardeş. “Orada öğrenecek pek bir şey yok senin için. Ama yine de kolej eğitimi fena bir şey değildir, öğrendiklerinin birçoğunu unutmak zorunda olsan da. Ekonomi çalıştın mı?”</p>

  <p>“Biraz.”</p>

  <p>“Sosyoloji?”</p>

  <p>“Evet.”</p>

  <p>“İyi, onları unutmanı tavsiye ederim. Bizim programımızı ayrıntılı olarak açıklayan şeylerle birlikte okuman için kitaplar da verilecek sana. Ama çok hızlı gitmeye başladık şimdi. Belki de Kardeşlik adına çalışmak istemiyorsundur?”</p>

  <p>“Ama ne yapacağımı daha söylemediniz ki bana,” dedim.</p>

  <p>Gözlerini dikerek yüzüme baktı, yavaşça bardağını aldı ve iri bir yudum içti içkisinden.</p>

  <p>“Şöyle koyalım sorunun adını,” dedi. “Yeni bir Booker T. Washington olmak ister misin?”</p>

  <p>“Ne!” Alayı görmek için yumuşak, tatlı gözlerinin içine baktım, kızıl saçlı başını hafifçe yana döndürdüğünü gördüm. “Şakayı bırakın şimdi,” dedim.</p>

  <p>“Oo, evet, ciddiyim.”</p>

  <p>“O halde ben anlamıyorum sizi.” <i>Ben</i> mi sarhoştum? Ona baktım, aklı başında, ayık <i>görünüyordu.</i></p>

  <p>“Ne dersin bu fikre? Ya da daha iyisi, Booker T. Washington hakkında ne düşünürsün?”</p>

  <p>“Şey, tabii, önemli bir kişiydi sanırım. Hiç olmazsa birçok kişi öyle söylüyor.”</p>

  <p>“Ama?”</p>

  <div class="m1"></div>

  <p>“Şey...” Ne söyleyeceğimi şaşırmıştım. Yine çok hızlı gitmeye başlamıştı. Fikir, bütünüyle deliceydi ama ötekiler yine de sakin sakin bakıyorlardı bana; birisi kıvrık piposunu yakıyordu. Kibrit patladı ateş alırken.</p>

  <p>“Ne söyleyecektin?” diye üsteledi Jack Kardeş.</p>

  <p>“Şey, sanırım Kurucu kadar büyük değildi o, bana kalırsa.”</p>

  <p>“Ya? Peki niçin?”</p>

  <div class="m1"></div>

  <p>“Şey, önce, Kurucu ondan önceydi ve Booker T. Washington’un yaptığı her şeyi, çok daha fazlasını hemen hemen yapmıştı. Ve ona daha çok insan inanıyordu. Booker T. Washington hakkında bir sürü tartışma duyarsınız ama Kurucu hakkında çok az kimse tartışır...”</p>

  <p>“Hayır; ama Kurucu’nun tarihin dışında oluşundandır belki de bu. Oysa Washington hâlâ canlı bir güçtür. Fakat, <i>yeni</i> Washington yoksullar için çalışacak...”</p>

  <p>Kristal burbon bardağımın içine bakıyordum. İnanılmaz bir şeydi bu ama garip şekilde heyecan vericiydi: Önemli olayların oluşumunda hazır bulunuyormuşum duygusuna kapıldım; sanki bir perde kalkmış ve memleketin nasıl yürüdüğüne, nasıl yönetildiğine göz atmama izin verilmişti. Ama bu adamlardan hiçbiri tanınmış değildi, en azından yüzlerini görmemiştim gazetelerde.</p>

  <p>“Bütün eski cevapların yanlış olduğunun anlaşıldığı bu kararsızlık günlerinde, insanlar geriye, bir işaret versinler diye ölülere dönerler, diye devam etti. Geçmişte çalışmış, iş görmüş olanlardan birini çağırırlar önce, sonra bir başkasını.”</p>

  <p>Pipolu Adam sözünü kesti, “Lütfen, Kardeş” dedi, “biraz daha somut konuşsan iyi edersin.”</p>

  <p>“Lütfen sözümü kesmeyin,” dedi Jack Kardeş soğuk soğuk.</p>

  <p>“Bilimsel bir terminolojinin var olduğunu belirtmek istiyorum ben yalnız,” dedi adam, sözlerini piposuyla destekleyerek. “Ne olursa olsun, burada kendimize bilim adamı diyoruz bizler. Bilim adamları gibi konuşalım öyleyse.”</p>

  <p>“Zamanı var,” dedi Jack Kardeş. “Zamanı var... Anlıyorsun, Kardeş,” dedi bana dönerek, “güçlük şurada, ölülerin yapacağı az şey vardır; yoksa ölü olmazlardı. Hayır! Ama öte yandan, ölülerin mutlak olarak güçsüz olduklarını düşünmek, kabul etmek de büyük bir hata olurdu. Onlar, tarihin yaşayan insanların önüne koyduğu yeni sorunlara tam cevap vermedikleri için güçsüzdürler yalnız. Ama çalışırlar cevap vermeye! Halkın, bir bunalımda çaresiz çığlıklarını duyar duymaz, ölüler cevap verir. Şu anda birçok ulusal grubun bulunduğu bu ülkede, bütün eski kahramanlar yeniden hayata çağrılıyor; Jefferson, Jackson, Pulaski, Garibaldi, Booker T. Washington, Sun Yat-Sen, Danny O’Connel, Abraham Lincoln ve saymakla bitmeyecek daha başkaları tarih sahnesine bir kez daha adım atmaya çağrılıyor. Tarihte, bir uç noktada, dünyamızın en yüksek bunalım anında durduğumuzu kuvvetle söyleyemem. İşler değiştirilmedikçe yıkım bekliyor bizi. Ve işler düzeltilmelidir. Ve halk tarafından düzeltilmelidir. Çünkü, Kardeş, insanın düşmanları dünyayı soyuyorlar, yoksullaştırıyorlar! Anlıyor musun?</p>

  <p>“Anlamaya başlıyorum,” dedim, çok etkilemişti beni söyledikleri.</p>

  <p>“Bütün bunları söylemenin başka yolları, daha ince yolları var; ama şimdi zamanımız yok buna. Şimdi anlaşılması kolay şekilde konuşuyoruz. Bu sabah senin kalabalığa konuştuğun gibi.”</p>

  <p>Devamlı bana bakmasından rahatsızlık duyarak, “Anlıyorum,” dedim.</p>

  <p>“Yani, senin yeni Booker T. Washington olmayı isteyip istememen sorunu değildir bu, arkadaşım. Booker T. Washinton bugün Harlem’de herhangi bir tahliye olayında yeniden dirildi. Kalabalığın bilinmezliği içinden çıktı, halka hitap etti. İşte görüyorsunuz, sizinle eğlenmiyorum. Sözcüklerle de oynamıyorum. Bu olgunun bilimsel bir açıklaması vardır. Bizim bilgiç kardeşimizin de kibarca bana hatırlattığı gibi, zamanla öğreneceksiniz onu; ama adına ne dersek diyelim dünya bunalımının gerçekliği bir olgudur. Bizler, hepimiz gerçekçiyiz burada ve materyalistiz. Olayların yönünü kimin tayin edeceği sorunu vardır. İşte seni bunun için getirdik bu odaya. Bu sabah sen halkın çağrısına cevap verdin, biz de senin; halkın gerçek dili olmanı istiyoruz. Yeni Booker T. Washington olacaksın sen, hatta ondan da büyük.”</p>

  <p>Bir sessizlik oldu. Piponun ıslak çıtırtılarını duyabiliyordum.</p>

  <p>“Belki, bütün bunlar hakkında neler hissettiğini dile getirmesi için Kardeş’e izin versek iyi olacak,” dedi Pipolu Adam.</p>

  <p>“Ee, Kardeş?” dedi Jack Kardeş.</p>

  <p>Bekleyen yüzlerine baktım birer birer.</p>

  <p>“Bütün bunlar benim için o kadar yeni ki tam olarak bilmiyorum ne düşündüğümü,” dedim. “Gerçekten bu işin adamını seçtiğinizden emin misiniz?”</p>

  <p>“Bu seni endişelendirmesin,” dedi Jack Kardeş. “Görevi yerine getireceğinden eminim ben; yalnız çok çalışman ve emirleri yerine getirmen gerekecek.”</p>

  <p>Kalkmışlardı şimdi. Bir gerçekdışılık duygusuyla savaşarak onlara bakıyordum. Kolej Öğrenci Derneği üyeliğine kabul edildiğimde arkadaşlarım nasıl bakmışlarsa onlar da öyle bakıyorlardı yüzüme şimdi. Yalnız, bu gerçekti ve şimdi benim için karar verme ya da hepiniz delisiniz deyip Mary’nin evine dönme zamanı gelmişti. Ama neyim var kaybedecek, diye düşündüm. Hiç olmazsa onlar çağırmışlardı beni, bizlerden birini, büyük bir şeyin başlangıcında; ayrıca, onlara katılmayı kabul etmesem nereye giderdim, tren istasyonunda hamallık yapmaya mı? Burada hiç olmazsa konuşma fırsatı da vardı.</p>

  <p>“Ne zaman başlayacağım?” dedim.</p>

  <p>“Yarın, vakit geçirmemeliyiz. Sahi, nerede oturuyorsun?”</p>

  <p>“Harlem’de bir kadının yanında bir odada kalıyorum, kirayla,” dedim.</p>

  <p>“Ev kadını mı?”</p>

  <p>“Bir dul,” dedim. “Odaları var, kiraya veriyor.”</p>

  <p>“Tahsili nedir?”</p>

  <p>“Çok az.”</p>

  <p>“Bugün evden atılan yaşlı çiftler gibi mi aşağı yukarı?”</p>

  <p>“Biraz; ama kendisine daha çok bakabilecek durumda. Dayanıklı, güçlü bir kadın,” dedim gülerek.</p>

  <p>“Çok soru sorar mı? Arkadaş mısın onunla?”</p>

  <p>“Bana karşı çok iyi,” dedim. “Kiramı veremeyecek duruma gelmişken bile kalmama ses çıkarmadı benim.”</p>

  <p>Kafasını salladı iki yana. “Hayır.”</p>

  <p>“Ne oldu?” dedim.</p>

  <p>“En iyisi sen taşın ordan,” dedi. “Telefonla daha kolay bulabilmemiz için, merkeze daha yakın bir yerde bir apartman dairesi buluruz sana...”</p>

  <p>“Ama param yok benim, hem o güvenilecek bir kişidir.”</p>

  <p>Elini sallayarak, “O iş kolay,” dedi. “Çoğu işimizin sıra dışı olduğunu derhal anlayacaksın. Bu yüzden, disiplinimiz, hiç kimseyle konuşmamamızı ve farkında olmadan bilgi verebileceğimiz durumlardan kaçınmamızı ister. Yani geçmişini bir kenara koymalısın. Ailen var mı?”</p>

  <p>“Evet.”</p>

  <p>“Mektuplaşıyor musun onlarla?”</p>

  <p>“Tabii. Ara sıra yazarım eve,” dedim soru soruş tarzına içerlemeye başlayarak. Sesi soğuklaşmış, soruşturma yapıyor gibi bir hal almaya başlamıştı.</p>

  <p>“En iyisi sen bir ara mektup yazmayı kes,” dedi. “Zaten çok meşgul olacaksın. Şurada...” Ceket cebinde bir şeyler arandı ve birden ayağa fırladı.</p>

  <p>“Ne var?” diye sordu birisi.</p>

  <p>“Bir şey yok, özür dilerim,” dedi kapıya doğru koşarak ve işaret ederek. Bir anda kadının kapıda belirdiğini gördüm.</p>

  <p>“Emma, sana verdiğim kağıt parçası var ya, Yeni Kardeş’e ver onu” dedi, kadın içeriye girip kapıyı arkasından kapattığında.</p>

  <p>“Oh, sizsiniz demek,” dedi anlamlı bir gülümsemeyle.</p>

  <p>Elini tafta gece elbisesinin göğsüne soktuğunu ve beyaz bir zarf çıkardığını gördüm.</p>

  <p>“Bu senin kimliğin,” dedi Jack Kardeş. “Bu andan başlayarak kendini bu ada alıştırmaya çalış. İyice öğren; öyle ki gecenin bir yarısında bile çağrılsan bu adla cevap vermelisin. Çok geçmeden bütün ülke seni bu adla tanıyacak. Başka hiçbir çağırışa cevap vermeyeceksin, anlaşıldı mı?</p>

  <p>“Çalışırım,” dedim.</p>

  <p>“Ev durumunu da unutma,” dedi uzun boylu adam.</p>

  <p>“Hayır,” dedi Jack Kardeş bir kaş çatışıyla. “Emma, lütfen biraz para.”</p>

  <p>“Ne kadar Jack?” dedi kadın.</p>

  <p>Jack bana döndü. “Çok kira borcun var mı?”</p>

  <p>“Çok,” dedim.</p>

  <p>“Üç yüz olsun, Emma,” dedi.</p>

  <p>Bu kadar paraya şaştığımı görünce, “Aldırma,” dedi. “Bu parayla borçlarını ödersin, kendine elbise alırsın. Yarın sabah bana telefon et, o zamana kadar oturacak bir yer bulmuş olurum sana. Başlangıç olarak ücretin haftada altmış dolar olacak.”</p>

  <p>Haftada altmış! Söyleyecek neyim olabilirdi! Kadın odayı bir boydan bir boya geçerek masaya gitti ve parayla döndü, elime bıraktı parayı.</p>

  <p>Anlayışlı bir tavırla, “Saklasan iyi edersin,” dedi.</p>

  <p>“Eh, Kardeşler, sanırım bu iş bitti,” dedi Jack. “Emma bir içkiye ne dersin?”</p>

  <p>“Elbette elbette,” dedi Emma; bir dolaba gidip bir içki şişesiyle birtakım bardak çıkardı, her birine iki üç santim kadar beyaz bir içki koydu.</p>

  <p>“Buyrun Kardeşler,” dedi.</p>

  <p>Jack Kardeş kendininkini alarak burnuna götürdü, derin derin kokladı. “İnsanların Kardeşliğine... Tarihe ve Değişime!” dedi bardağıma dokunarak.</p>

  <p>“Tarihe!” dedik hep bir ağızdan.</p>

  <p>O içtiğimiz neyse, yaktı kavurdu; gözlerimden boşanan yaşları gizlemek için başımı eğmek zorunda kaldım.</p>

  <p>“Ooooh!” dedi birisi derin bir mutlulukla.</p>

  <p>“Gel benimle,” dedi Emma. “Ötekilerin yanına gidelim.”</p>

  <p>“Şimdi biraz eğlence,” dedi Jack Kardeş. “Yeni kimliğini unutma.”</p>

  <p>Düşünmek istiyordum; ama vakit bırakmıyorlardı ki bana. Geniş odaya sürüklendim ve yeni adımla tanıştırıldım insanlara. Herkes gülümsüyor, benimle tanışmaya istekli görünüyordu, sanki hepsi de oynayacağım rolü biliyormuş gibi. Herkes coşkuyla sarılıyordu elime.</p>

  <p>“Kadın haklarının bugünkü durumu hakkında fikriniz nedir, Kardeş?” diye bir soru sordu kocaman, siyah kadifeden İskoç şapkası takmış sade bir kadın. Fakat daha ben ağzımı açmaya kalmadan Jack Kardeş bir erkek grubuna doğru itti beni; bir tanesi sabahki tahliye olayı hakkında her şeyi bilir görünüyordu. Yakınımızda, piyanonun etrafında toplanmış bir grup, melodinin çok üstünde bir sesle halk türküleri söylüyordu. Gruptan gruba dolaşıyorduk. Jack Kardeş daima otoriter, diğerleri ise daima saygılı. Kudretli bir adam, diye düşündüm, hiç de soytarı filan değilmiş. Ama Allah kahretsindi bu Booker T. Washington dalgasını. İşi yapacaktım ama kendimden başkası olmaya niyetim yoktu. Kim olursam olayım, Kurucu’nun yaşamını örnek alacaktım. Onlar, Booker T. Washington gibi hareket ettiğimi sanabilirlerdi! Sansınlar. Ben, kendi hakkımdaki düşüncelerimi kendime saklayacaktım. Evet, konuşmamı yaptığımda gerçekte korkuyor olduğumu da saklamalıydım. Birdenbire içimde bir kahkahanın kabardığını hissettim. Bu tarih bilimi dalgasının da ne olduğunu öğrenmeliydim.</p>

  <p>Piyanonun yanında duruyorduk; ateşli bir delikanlı Harlem topluluğunun çeşitli liderleri hakkında sorular sordu bana. Yalnızca adlarıyla tanıyordum onları; ama hepsini tanıyormuşum gibi davrandım.</p>

  <p>“Güzel,” dedi, “güzel, gelecek dönemde bütün bu güçlerle çalışmak zorundayız.”</p>

  <p>“Evet, haklısınız,” dedim; içindeki buzları şakırdatarak döndürüyordum bardağı elimde. Kısa boylu, iri bir adam beni gördü ve öbürlerine durmalarını işaret etti. “Hey Kardeş,” diye bağırdı, “kesin müziği çocuklar, kesin!”</p>

  <p>“Şey, ama... Kardeş,” dedim.</p>

  <p>“Tam sana ihtiyacımız var. Seni arıyorduk biz de.”</p>

  <p>“Ya!” dedim.</p>

  <p>“Bir zenci şarkısı ha, ne dersin Kardeş? Ya da gerçekten güzel, eski zenci iş şarkılarından biri ha? Şöyle bir şey: “<i>Ah went to Atlanta - nevah been there befo.</i>” Bir elinde bardağı öteki elinde purosu kollarını bir peguen gibi iki yana açmış, şarkıyı söylüyordu. “<i>White man sleep in a feather bed, Nigguh sleep on teh flo...</i> Ha! Ha! Buna ne dersin, Kardeş?”</p>

  <p>Jack Kardeş kalın sesiyle gürledi, “Kardeş şarkı söylemez!”</p>

  <p>“Saçma, <i>bütün</i> zenciler şarkı söyler.”</p>

  <p>“Bilinçsiz, ırkçı şovenizmin çok çirkin bir örneği bu!” dedi Jack.</p>

  <p>“Saçma, onların şarkı söyleyişlerini severim ben,” dedi iri adam, bildiğinden şaşmaz bir edayla.</p>

  <p>“<i>Kardeş şarkı söylemez</i>!” diye haykırdı Jack Kardeş, yüzü mosmor.</p>

  <p>İri adam inatla bakıyordu ona. “Neden bırakmıyorsun <i>kendisi</i> söylesin şarkı söyler mi, söylemez mi...? Haydi Kardeş, canlan! <i>Go Down, Moses,</i> purosunu bırakıp ellerini çırparak berbat bir bariton sesle böğürüyordu. “<i>Way down in Egypt’s land. Tell dat ole Pharaoh to let ma coloured folks sing</i>! Ben Zenci Kardeş’in şarkı söyleme haklarından yanayım!” diye bağırdı kavga ister gibi.</p>

  <p>Jack Kardeş boğulacak gibiydi; elini kaldırdı, birini çağırdı. Odaların öteki ucundan iki adamın fırladığını ve kısa boylu adamı kabaca uzaklaştırdıklarını gördüm. Onlar kapının arkasında kaybolurken Jack Kardeş de arkalarından gitti, gerisinde bir ölüm sessizliği bırakarak.</p>

  <p>Bir an orada dikildim durdum, gözlerim kapıya çivilenmiş gibi; sonra döndüm, bardak yanıyordu elimde, yüzüm patlayacakmış gibi gerilmişti. Benim yüzümden olmuş gibi neden herkes gözünü bana dikmişti? Bok mu vardı da, bakıp duruyorlardı yüzüme? Birden bağırdım, “Neniz var sizin? Hiç sarhoş görmediniz mi?” Fuayenin oralarda, kısa kalın adamın sarhoş sesi bize kadar geliyordu, “<i>St Louis mammieeee - with her diamond rilings...</i>” Bir kapı, geride bir oda dolusu şaşkın yüz bırakarak kapandı ve ses şıp diye kesildi.</p>

  <p>Ve ben deli gibi gülmeye başladım birden.</p>

  <p>“Yüzüme vurdu,” diye soluyordum. “Bir metrelik bağırsakla yüzüme vurdu!” İki büklüm, kükreyerek; bütün oda, birbiri arkasından gelen kahkaha fırtınalarıyla aşağı yukarı inip çıkıyor gibiydi.</p>

  <p>“Bir domuz işkembesi fırlattı,” diye bağırdım; ama kimse anlamış görünmüyordu. Gözlerim doldu, zar zor görebiliyordum etrafımı. “Bir Georgia çamı gibi boylu...” Gülüyordum bana en yakın gruba dönerek. “Dut gibi sarhoş... müzikten!”</p>

  <p>“Evet, tabii,” dedi bir adam sinirli sinirli “Ha ha...”</p>

  <p>“Rüzgârda üç çarşaf.” Gülüyordum, soluk alarak şimdi ve ötekilerin sinirli sessizliğinin yavaş yavaş durulduğunu ve bütün odayı dolduran hafif dalgalar halinde gülüşmelerin başladığını, hızla bir kahkahaya; bütün boyutları, bütün şiddeti ve bütün makamlarıyla tastamam bir kahkahaya dönüştüğünü fark ettim. Herkes katılıyordu buna. Odadakiler yerlere yatıyordu gülmekten.</p>

  <p>Bir adam, başını iki yana sallayarak, “Jack Kardeş’in yüzünü gördünüz mü?” diye bağırdı.</p>

  <p>“Katil gibiydi!”</p>

  <p>“Go down Moses!”</p>

  <p>“Ne diyorum, katil gibiydi!”</p>

  <p>Odanın öbür yanında birinin sırtını yumrukluyorlardı boğulmasın diye. Mendiller çıktı ortaya; burunlar temizleniyor, gözler siliniyordu. Bir bardak kırıldı döşemede, bir koltuk baş aşağı edildi. Acı verici kahkaha tufanına karşı koymaya çalışıyordum; biraz sakinleşince, sıkılmış, utanmış bir iyilikle bana bakarlarken gördüm onları. Ayıltıcı, kendine getirici bir şeydi bu; ama acayip bir şey olmamış gibi yapmaya kararlı görünüyorlardı. Gülümsüyorlardı. Birçoğu yanıma gelip sırtımı yumruklamak, elimi sıkmak ister gibiydi. Sanki çok duymak istedikleri bir şey söylemiştim onlara, anlamadığım bir hizmette bulunmuştum sanki. Ama işte oradaydı, yüzlerinde; yüzleri saklayamıyordu. Midem ağrıyordu. Gitmek istiyordum, bakışlarından kurtulmak istiyordum. O sırada ince ufacık bir kadın yaklaştı yanıma, elimi tuttu.</p>

  <p>“Olanlardan dolayı özür dilerim,” dedi hafif bir Yankee sesiyle, “gerçekten, sahiden özür dilerim. Kardeşlerimizden bazıları o kadar olgun değil, biliyorsunuz. Ama yine de maksatları kötü değildir. İzin verin bana onun adına özür dileyeyim sizden...”</p>

  <p>“A, tabii, birazcık çakırkeyifti, o kadar,” dedim ince New England’lı yüzüne bakarak.</p>

  <p>“Evet, biliyorum, gösteriyordu. Dinlemesini çok sevdiğim halde, zenci kardeşlerimizden hiç istemem şarkı söylemelerini <i>ben.</i> Çünkü biliyorum çok ters bir şey olur bu. Siz bizimle birlikte dövüşmek için buradasınız, bizi eğlendirmek için değil. Sanırım beni anlıyorsunuz, değil mi Kardeş?”</p>

  <p>Sakin sakin gülümsedim.</p>

  <p>“Elbette anlıyorsunuz. Gitmeliyim artık, allahaısmarladık” dedi, beyaz eldivenli küçük elini uzatıp ayrılırken.</p>

  <p>Şaşırmıştım. Ne demek istemişti yani? Başkalarının, bizleri eğlendirici kimseler, doğuştan şarkıcılar olarak düşünmelerinin bizi kızdırdığını mı sanmıştı? Ama şimdi o karşılıklı gülüşmelerden sonra bir şey rahatsız ediyordu beni: Hiç şarkı söylememiz istenemez miydi bizden? Hareketleri, bilerek ya da bilmeyerek yapılmış bir kötü niyete bağlanmadan bir hata yapma hakkı yok muydu o kısa boylu adamın. Hem, o şarkı söylüyordu, ya da söylemeye çalışıyordu. Ben isteseydim <i>ondan</i> şarkı söylemesini, ne olurdu peki? Bir misyoner gibi siyahlar giyinmiş, kalabalığın içinde kendine yol aça aça giden küçük kadına baktım. Ne işi vardı burada, Allah aşkına? Hangi tarafa oynuyordu? Amaan, ne demek istediyse istedi; güzel bir kadındı, hoşuma gitti.</p>

  <p>Tam o sırada Emma geldi ve dansa sürükledi beni, piyano çalmaya başlamıştı; piste doğru götürdüm onu Emekli Asker’in kehanetini düşünerek ve sanki her akşam böyle dans edermişim gibi onunla, kendime çektim onu. Kendimi teslim ettiğim için artık hiçbir zaman şaşkınlık ya da bozulmuşluk gösteremeyeceğimi, buna izin olmadığını hissettim; yaşantılarımın çok ötesinde durumlarla karşılaşsam bile. Yoksa güvenilmez, değersiz biri olarak kabul edilebilirdim. Geçmiş yaşantımda -belki yalnız hayalim- hiçbir şeyin beni hazırlamadığı o görevleri bile yapmamı şu ya da bu şekilde benden beklediklerini hissettim. Yeni bir şey yoktu ki bunda; beyazlar öğrenmemeniz için akıllarına gelen her şeyi yaptıkları o şeyleri bileceğinizi ummamışlar mıydı her zaman? Yapılacak şey, hazırlanmaktı, oy verip veremeyeceğini kontrol etmek için tüm Birleşik Devletler Anayasası’nı ezberden okuması istendiğinde büyükbabamın hazırlıklı olduğu gibi. Sınavı geçerek hepsini bozum etmişti; ama yine de oy vermesini kabul etmemişlerdi ya... Neyse, bunlar farklı şeylerdi.</p>

  <p>Bir sürü dans, bir sürü burbondan sonra Mary’nin evine geldiğimde sabahın beşine yakındı vakit. Neden bilmem, odanın hâlâ aynı olmasına şaşırdım; yalnızca, yatak örtülerini değiştirmişti Mary. İyi yürekli Mary’cik. Ayıldığımı hissettim üzüntüyle. Soyunurken, eskimiş çamaşırlarımı gördüm, onları atmak zorunda olduğumu fark ettim. Tabii, zamanıydı artık. Şapkam bile gidecekti; yeşili güneşten solmuş, kahverengi olmuştu, kışın ilk karla dökülen yaprak gibi. Yeni adım için yeni bir şapka gerekti bana. Siyah, geniş kenarlı, belki de bir melon... melon ha? Güldüm. Eh, toparlanmayı yarma bırakabilirdim. Çok şeyim yoktu; belki böylesi daha hayırlıydı. Hafif, hızlı ve uzağa gidecektim. Onlar hızlı insanlardı, olsun. Ne büyük fark vardı Mary ile onlar, kendileri için Mary’den ayrıldığım kimseler arasında. Niçin böyle olsundu, onun benden beklediklerinin bir kısmını yapmamı mümkün kılacak olan bu iş neden ondan ayrılmamı gerektirsindi? Jack Kardeş nasıl bir oda bulacaktı bana, niçin bırakmıyorlardı da, kendi odamı kendim seçeyim? Bir Harlem lideri olmak için başka bir yerde yaşama gerekliliği doğru gelmiyordu bana. Ama zaten hiçbir şey doğru gelmiyordu ki; onların yargılarına güvenmek zorundaydım. Bu konularda usta görünüyorlardı.</p>

  <p>Ama nereye kadar güvenebilirdim onlara ve hangi yönden farklıydılar mütevellilerden? Her neyse, teslim etmiştim kendimi artık; parayı anımsayarak, onları çalışma sırasında öğrenirim, diye düşündüm. Dolarlar gıcır gıcırdı; bütün birikmiş kira ve pansiyon borcumu öderken Mary’nin düşeceği şaşkınlığı gözümün önüne getirmeye çalıştım. Kendisine takıldığımı sanacaktı. Ama para hiçbir zaman ödeyemezdi onun cömertliğini. Bir iş bulur bulmaz hemen ordan taşınma isteğimi hiçbir zaman anlayamayacaktı. Olur da başarı kazanırsam, nankörlüğün dik âlâsı görünecekti bu. Nasıl bakardım onun yüzüne? Karşılık olarak hiçbir şey istememişti benden. Ya da hemen hemen hiçbir şey; kendimden, onun “ırkımızın lideri” dediği bir şey çıkarmam dışında. Yalnızlık duygusuyla titredim. Ona buradan taşınacağımı söylemek zor bir iş olacaktı. Bunu düşünmek hoşuma gitmiyordu; ama insan duygusallık etmemeliydi. Jack Kardeş’in söylemiş olduğu gibi, Tarih, hepimizden çetin görevler bekliyordu. Fakat bunlar, insanlar, zamanlarının kurbanı değil efendisi olurlarsa karşılaşacakları görevlerdi. İnanıyor muydum buna? Belki de daha şimdiden ödemeye başlamıştım. Ayrıca, şu anda da pekâlâ kabul edebilirdim, diye düşündüm, Mary gibi insanlarda sevmediğim birçok şeyin bulunduğunu. Önce, kendi kişiliklerinin nerede bitip sizinkinin nerede başladığını pek bilmezler. Onlar çoğu zaman “biz” diye düşünürler; oysa ben daima “ben” diye düşünmeye yatkınım ve bu, kendi ailemle bile birtakım sürtüşmeler doğurmuştu. Jack Kardeş ve ötekiler de “biz” diye konuşuyorlardı ama farklı, daha büyük bir “biz”di bu.</p>

  <p>Eh, yeni bir adım ve yeni sorunlarım vardı artık. En iyisi eskiyi geride bırakmaktı. Belki de Mary’yi hiç görmemek, yalnızca, parayı bir zarfın içine koyup mutlaka bulabileceği bir yer olan mutfaktaki masanın üzerine bırakmak en iyi şey olacaktı. Bu şekilde daha iyi olur, diye düşündüm uykulu uykulu; o zaman karşısında durup heyecanlanmak, birtakım şeyleri ağzında gevelemek diye bir şey olmayacaktı... Chthonian’daki kimselerin sevdiğim bir yanı, ne hissediyorlarsa ya da ne kastediyorlarsa onu dobra dobra açıkça söyleyebiliyor görünmeleriydi. Bunu da, bunu da öğrenmeliydim... Yatak örtüsünün altına uzandım, altımda yayların gıcırdadığını işiterek. Oda soğuktu. Evin gece seslerini dinledim. Saat, boş bir acelecilik içinde tik tak ediyordu, sanki zamana yetişmek ister gibi. Sokakta bir canavar düdüğü ötüyordu.</p>
</body>
</html>