<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h3>On İki</h3>

  <p class="p1">Metrodan çıktığımda Lenox Caddesi sarhoş bir açıyla benden uzaklaşmış, yan yatmış gibi görünüyordu; başım güm-güm öterek, vahşi, çocuk gözlerle bir o yana bir bu yana sallanan görüntüye diktim gözlerimi. Bozulmuş krema rengi tenli iki iri kadın yanımdan geçerlerken koskoca vücutlarıyla dövüşür gibiydiler; çiçekli kalçaları insanı tehdit eden alevler gibi titriyordu. Önümde, uzaktaki kaldırımda yürüyorlar, parlak, portakal rengi bir güneş dilimi kaynıyor gibiydi ve ben düştüğümü gördüm, bacaklarım eridi altımda ama kafam açık, çok açık, işini gücünü bırakıp başımda toplanan kalabalığın farkında: Bacaklar, ayaklar, gözler, eller, bükülmüş dizler, sürüyen ayakkabılar, sinirli bir heyecan ve hiç durmayan bir gidiş-geliş.</p>

  <p>Ve iri Siyah bir kadın, <i>Oğul, bir şeyin yok ya, ne oldu</i>? diyor güçlü, kontralto bir sesle. Ve ben, <i>bir şeyim yok, biraz zayıfım yalnız,</i> diyorum ve kalkmaya çalışıyorum ve o, <i>açılın bakayım, açılın geriye de adam soluk alsın. Hepiniz, haydi, açılın,</i> diyor şimdi emredici bir tonda yankılanarak sesi, <i>haydi, haydi, geriye, dağılın</i>! Ve o bir yanımda, bir başka adam öteki yanımda kalkmama yardım ediyor ve polis, <i>İyi misin</i>? diyor ve ben cevap veriyorum. <i>Evet, birden zayıf hissettim kendimi, bayıldım galiba; ama</i> iyiyim <i>şimdi,</i> ve kalabalığa açılmalarını emrediyor ve adamla kadın dışında ötekiler kımıldıyor ve adam, <i>bir şeyin yok ya babalık</i> diyor ve ben başımı sallıyorum ve kadın, <i>nerede oturuyorsun, oğul, buralarda mı?</i> diyor. Ben <i>misafirhane,</i> diyorum ona ve başını sallayarak bana bakıyor. <i>Misafirhane, misafirhane</i> diyor, <i>hıhh! Senin durumunda zayıf ve bir süre bir kadının bakımına muhtaç birisi için tam yeri orası!</i> diyor. Ve ben, <i>bir şeyim kalmaz şimdi, diyorum</i> ve o <i>belki kalmaz, belki kalır. Ben caddenin</i> üst <i>yanında, köşeyi dönünce orada oturuyorum, kendine gel de gidelim, daha güçlü buluncaya kadar kendini dinlenirsin. Ben telefon ederim misafirhaneye söylerim nerede olduğunu,</i> diyor. Ve ben karşı koyamayacak kadar yorgun ve o zaten tutmuş kolumdan, adama öteki kolumu tutmasını söylüyor ve ben onların kolları arasında gidiyoruz, içimden reddederek ama yine de kabul ederek onun emirlerini. <i>Aldırma, birçoklarına yaptığım gibi sana da bakarım, benim adım Mary Rambo, Harlem’in bu yanında herkes bilir beni, sen de duymuşsundur, değil mi?</i> dediğini işiterek. Ve adam, <i>Tabii, Ben Jenny Jackson’ın oğluyum bilirsin seni bildiğimi, Miss Mary,</i> diyor. Ve o<i>,Jenny Jackson mı, tabii bilirsin beni ve de ben seni, Ralston değil misin sen, ananın iki çocuğu yok mu, oğlan Flint, giz Laurajean, bilmez miyim seni; ben, anan ve baban bilirdik birbirimizi.</i> Ve ben, <i>iyiyim şimdi, sahiden iyiyim,</i> diyorum. Ve o, <i>böyle görünürsün de göründüğünden kötü olabilirsin,</i> diyor ve çekiyor beni, <i>işte şurada benim evim, yardım et merdivenlerden çıkarayım içeri alayım, merak etme oğul, daha önce hiç görmemiştim seni ve de benim işim değil o, benim için ne düşünürsen düşün yine sen ama zayıfsın zorla yürüyebiliyorsun hem aç da görünüyorsun, gel benimle bir şeyler yapayım sana, ihtiyacı olsaydı sen de yapmaz miydin bunları zavallı Mary’ye, para mara istemez, işine de karışmak istemiyorum, yalnız kendine gelinceye kadar uzanmanı istiyorum sonra gidebilirsin,</i> diyor. Ve adam alıyor sözü, <i>iyi ellerdesin, babalık. Miss Mary hep yardım eder birilerine ve yardıma ihtiyacın var senin; çünkü bak benim kadar karasın ama çarşaf gibi bembeyazsın, beyazlar ne der hani; basamaklara dikkat.</i> Ve bir iki basamak çıkıyor ve sonra bir iki basamak daha, daha da zayıf hissediyorum kendimi, iki sıcak vücut iki yanımda, sonra serin karanlık bir odadayız; <i>işte yatak şurada, yatır onu, oraya, oraya haydi, tamam Ralston, kaldır bacaklarını yukarı</i> -örtüye mörtüye boş ver şimdi- <i>oraya, tamam, şimdi mutfağa git bir bardak su doldur, buz kutusunun içinde bir bardak olacaktı, sözlerini duyuyorum.</i> Ve adam gidiyor, o, başımın altına bir yastık daha yerleştiriyor ve <i>şimdi iyleşeceksin</i> ve <i>kendine geldiğinde bileceksin ne durumda olduğunu, şimdi, bir yudum al şu sudan bakayım,</i> diyor, içiyorum ve parlak camı tutan yıpranmış kahverengi parmaklarını görüyorum, eski, neredeyse unutulmuş bir ferahlık duygusu geliyor üzerime ve sözcükler kafamın içinde yankılanarak düşünüyorum; <i>batıyorum sanmıyorsam da bak nasıl bir çukurdayım</i> ve sonra yumuşak ve serin dalgası uykunun.</p>

  <p>Uyandığımda odanın öte yanında gazete okuyor gördüm onu, sayfaya dikkatli dikkatli bakarken gözlüğü burun kemeri üzerine düşmüş; o zaman fark ettim ki gözlüğü öne doğru eğilmiş olsa da sayfaya bakmıyordu artık o, bana bakıyordu küçücük bir gülümsemeyle aydınlanarak gözleri.</p>

  <p>“Nasıl hissediyorsun kendini?” dedi.</p>

  <p>“Çok daha iyi.”</p>

  <p>“Ben de öyle olacağını düşünmüştüm. Hele bir kap sıcak çorba iç, daha da iyi olursun, mutfakta çorba. Epey uyku uyudun.”</p>

  <p>“Uyudum mu?” dedim. “Saat kaç?”</p>

  <p>“Ona geliyor; uyuyuşuna baktım da, dedim ihtiyacı varmış uykuya... Yoo, kalkma daha, çorbanı içmelisin, sonra gidebilirsin” dedi odadan çıkarken.</p>

  <p>Bir tepside bir kaseyle döndü. “Bu düzeltir seni,” dedi. “Misafirhanede böyle bir servis bulamazsın, öyle değil mi? Şimdi, otur şuraya da acele etme, yavaş yavaş iç. Gazeteyi okumaktan başka işim yok benim. Arkadaştan da hoşlanırım. Sabahleyin acele yapacak işin var mı?”</p>

  <p>“Hayır, hastayım,” dedim. “Ama iş aramam gerek.”</p>

  <p>“İyi olmadığını bildim ben zaten. Niye saklamaya çalışıyorsun?”</p>

  <p>“Kimseye yük olmak istemiyordum,” dedim.</p>

  <p>“Herkes birilerine yük olur. Üstelik hastaneden de çıkmışsın.”</p>

  <p>Yukarı baktım. Sallanan koltukta ileriye doğru eğilmiş oturuyordu, kollarını önlüklü dizlerine rahatça sarmış. Ceplerimi mi karıştırmıştı acaba?</p>

  <p>“Nereden bildin?” dedim.</p>

  <p>“Bak, şimdi de şüphelenmeye başladın,” dedi sert sert. “Dünyanın berbat yanı bu işte bugün, kimse kimse güvenmiyor. Üzerindeki hastane kokusunu duyarım ben, oğul. Üzerinde bir köpeği bile uyutacak kadar eter kokusu var!”</p>

  <p>“Size hastanede olduğumu söylediğimi hatırlamıyorum.”</p>

  <p>“Yo, söylemek zorunda da değilsin. Kokudan anladım ben. Şehirde tanıdıkların var mı?”</p>

  <p>“Hayır ham’fendi” dedim. “Güney’deler hepsi. Okula gitmek için çalışmaya geldim buraya ve hastalandım.”</p>

  <p>“Ya demek öyle, yazık! Ama yaparsın bir şeyler. Ne yapmayı düşünüyorsun, kendin?”</p>

  <p>“Şimdilik bilmiyorum; bir eğitimci olmayı istediğim için geldim buraya. Şimdi bilmiyorum.”</p>

  <p>“Neyi varmış eğitimci olmanın da istemiyorsun?”</p>

  <p>Güzel sıcak çorbayı yudumlarken düşündüm ben de bunu. “Hiç, hiçbir şey; ama başka bir şey yapmayı düşünüyorum artık.”</p>

  <p>“Her neyse, ne yaparsan yap, inşallah ırkımıza bir yardımı olur.”</p>

  <p>“İnşallah,” dedim.</p>

  <p>“İnşallah deme, öyle yap kendin.”</p>

  <p>Ona baktım, ne yapmaya çalıştığımı, şimdiyse nerelere geldiğimi düşünerek, kocaman ciddi yüzünü görerek önümde.</p>

  <p>“Siz gençlersiniz her şeyi değiştirecek,” dedi. “Sizler, hepiniz, yol göstereceksiniz, dövüşeceksiniz de, hepimizi birazcık yukarı iteceksiniz. Bir şey daha söyleyeyim sana, bunları daha çok da Güneyliler yapacak, ateşin ne olduğunu bilen ve de nasıl yandığını unutmayanlar. Burada pek çoğu unutmuş. Kendilerine bir yer bulurlar, altta kalanın canı çıksın... Ooo, bir sürü bir şeyler yapmaktan <i>söz ederler</i> ama aslında unutmuşlardır. Hayır, sizsiniz, gençler, hatırlayacak ve öne geçecek.”</p>

  <p>“Evet,” dedim.</p>

  <p>“Ve kendine dikkat etmelisin, oğlum. Harlem yutmasın seni. Ben New York’tayım ama New York benim içimde değil, anlıyorsun ne demek istediğimi? Bozulma.”</p>

  <p>“Bozulmam. Çok meşgul olacağım.”</p>

  <p>“Tamam şimdi, sen bir şeyler yapabilirsin gibime geliyor, dikkatli ol onun için.”</p>

  <p>Gitmek için ayağa kalktım, o da kalktı koltuğundan ve benimle birlikte kapıya geldi.</p>

  <p>“Misafirhaneden başka bir yerde oda istersen, bana uğra bir kere,” dedi. “Kiralarım ehvendir.”</p>

  <p>“Hatırlayacağım bunu,” dedim.</p>

  <p>Sandığımdan da çabuk hatırlayacakmışım. Misafirhanenin aydınlık, uğultulu bekleme salonuna girdiğim anda bir yabancılık ve düşmanlık duygusu çöktü üzerime. Herkes tulumuma dikmişti gözlerini, anladım ki artık yaşayamam orda, hayatımın o parçası bitti. Bekleme salonu, kafaları benim kafamdan çıkarıp atmış olduğum hayallerle dolu çeşitli gruptan kimselerin toplantı yeriydi: Güney’deki okullarına dönmek için çalışan kolejli oğlanlar; zenci iş imparatorlukları kurmak gibi ütopik şeyler geçirenler kafalarından, daha yaşlı ırk ilerleyişi taraftarları; kendi kendilerini papaz ilan etmiş kilisesiz ya da cemaatsiz, ekmeksiz ve şarapsız, etsiz ve kansız papazlar; izleyicileri olmayan cemaat “önder”leri; altmışında ya da daha yaşlı ama hâlâ İç Savaş yıllarının ırk ayrımı içinde özgürlük hayalleriyle avunanlar; beyefendi olma hayallerinin ötesinde hiçbir şeyi olmayan, ufak iş sahipleri ya da iki kuruş emekli maaşı olanlar; hepsi de koskoca ama karanlık bir işte parmağı var görünmeye çalışanlar; bazı Güneyli meclis üyelerinin sözümona kibar tavırlarının etkisinde, geçerlerken gübrelikte eşinen yaşlı, içi geçmiş horozlar gibi baş eğen, baş sallayanlar; hayal kırıklığına uğramış, gözü açılmış birinin hâlâ düş gördüklerinin farkında olmayanlara karşı duyduğu nefretle baktığım daha genç güruh, Güney kolejlerinden ticaret öğrencileri; iş deyince Nuh’un Gemisi kadar kadim kurallarıyla karanlık, soyut bir oyun düşünen ama para deyince başları dönenler. Evet, birbirine benzer emelleriyle daha yaşlı grup, “tutucular”, sadece hayal kurarak komisyoncular statüsünü kurma yollarını araştiran “fundamentalist”ler, “aktör”ler; ücretlerinin çoğunu Brooks Biraderler elbiseleri, melon şapkaları, İngiliz şemsiyeleri, siyah vidala ayakkabıları ve sarı eldivenleriyle Wall Street komisyoncuları arasında bir zamanlar moda olan tipten giyimlere harcayan kapıcılar ve haberciler grubu; söz hangi elbiseyle hangi kravatın bağlanacağına, tozluklar için grinin hangi tonunun uygun olduğuna, Wales Prensi’nin mevsime göre şu ya da bu vesileyle ne giydiğine, dürbün sağ omuzdan mı sol omuzdan mı sarkıtılmalı konularına gelince bağnaz ve şiddetli tartışmalara girişenler; dinsel bir görevmiş gibi <i>Wall Street Journal</i>’i satın alıp da finans sayfalarını hiçbir zaman okumayan, gazeteyi sol dirseğin altında, vücuduna sımsıkı bastırarak sol elinde -daima manikürlü ve hava açık olsun kapalı olsun eldivenli-usulüne uygun taşıyanlar (Ha, kendi üsluplarıdır bu) ve öbür elleriyle sımsıkı sarılmış bir şemsiyeyi ölçülü bir açı içinde ileri geri sallayanlar; hombourg şapkaları ve Chesterfield paltoları, deve tüyü polo paltoları ve tam modanın isteğine uygun olarak giyilen Tirol şapkalarıyla...</p>

  <p>Gözlerini üstümde hissediyordum; hepsini gördüm, hepsini, beklediğim şeylerin olmadığını, umutlarımın sona erdiğini öğrendikleri zaman ne yapacaklarını, nasıl bakacaklarını gördüm: Umutlarını ve gururunu yitirmiş kolejliye karşı duyacakları nefreti gördüm o an. Bütün bunları görebildim ve anladım ki idareciler ve daha yaşlılar bile adam yerine koymayacaklardı beni. Bledsoe’nun dünyasındaki yerimi yitirmekle, onlara ihanet etmiş olmuyor muydum nasılsa... İş tutumuma bakarlarken bütün bunları gördüm gözlerinde.</p>

  <p>Asansöre doğru yürümeye başladığımda bir kahkahanın yükseldiğini duydum arkamdan, döndüm, salonun alçak iskemlelerine oturmuş bir gruba bir şeyler anlatıyordu uzun uzun, tepesinde topladığı saçları yanlarda kısa kesilmiş, kırışık ensesinde kat kat yağlar toplanmış biriydi, emindim oydu; ileri atıldım düşünmeksizin o parlak, dolu ve pis şeyi yakaladım ve iki uzun adım atarak ileri doğru içindeki kahverengi, şeffaf sıvıyı başından aşağı boşalttım; odanın öteki ucundan birisi uyarmaya çalıştı onu ama çok geç. Ben de çok geç fark ettim adamın Bledsoe değil de bir papaz, ünlü bir Babtist olduğunu; adam inanmayarak ve öfke içinde gözlerini alabildiğine açarak fırladı yerinden, bense akılları başlarına gelip de, onlar beni durdurmaya kalkamadan dışarı kaçtım.</p>

  <p>Kimse gelmedi arkamdan, kendi yaptığıma kendim de şaşarak caddelerde dolaştım durdum. Daha sonra yağmur başladı, gizlene saklana misafirhanenin yakınına gittim ve yaptığım şeyden hoşlanmış bir hamalı eşyalarımı dışarıya kaçırması için kandırdım. Binadan “doksan dokuz yıl ve bir günlüğüne” atılmış olduğumu öğrendim.</p>

  <p>“Gelemeyebilirdin,” dedi hamal, “bu yaptıklarından sonra, yemin ederim hep seni konuşacaklar orada. Sahiden vaftiz ettin bizim Sayın Pederi!”</p>

  <p>Böylece, o gece Mary’nin evine geri döndüm, orada küçük fakat rahat bir odada yaşadım, buz gelinceye kadar.</p>

  <p>Bir sessizlik dönemiydi bu. Tazminat olarak aldığım parayla geçiniyor ve durmadan önderlik ve sorumluluk üzerine konuşmaları dışında onunla yaşamayı hoş buluyordum. Hatta bu bile pek fena değildi kendi paramla geçinebildiğim sürece. Fakat birkaç ay sonra param suyunu çekip de ben yeniden iş aramaya başlayınca bu konuşmaları dinlemek küçük bir bedel yerine geçmeye başladı ve onu dinlemeyi son derece sinir bozucu bulmaya başladım. O ise beni borçlarım için hiçbir zaman sıkıştırmıyordu, yemek zamanları eskisi gibi cömert besliyordu beni. “Zor günlerden geçmektesin,” derdi hep. “Böyle zor günler geçirmezse nasıl adam olur insan, ve sen bir gün önemli biri olunca burada geçirdiğin bu zor günlerin sana ne kadar faydası olduğunu göreceksin.”</p>

  <p>Bense öyle bakmıyordum soruna. Yön duygumu yitirmiştim. İş aramadığım zamanlar vaktimi odamda geçiriyordum, kitaplıktan bir sürü kitap alıp okuyordum. Bazen, hâlâ param varken ya da masalara hizmet edip birkaç dolar kazanmışsam dışarıda yemek yer ve gece geç saatlere kadar caddelerde dolaşır dururdum. Mary’den başka arkadaşım yoktu, istemiyordum da. Hatta Mary’yi bile bir “arkadaş” olarak düşünmüyordum; daha fazla bir şeydi o; bir güç, geçmiş günlerimden gelme, beni karşılaşmaya cesaret edemediğim bilinmeyen bir şeye sürüklenmekten alıkoyan sarsılmaz, tanıdık bir güç. Aynı zamanda çok acı verici bir durumdu bu; çünkü Mary durmadan benden bir şeyler, bir önderlik hareketi, anılmaya değer bir başarı beklendiğini hatırlatıp duruyordu; bense, bu yüzden ona kızmakla içinde hep canlı tuttuğu o bulanık umuttan dolayı onu sevmek arasında iki parça oluyordum.</p>

  <p>Bir şeyler yapabilirdim, bundan kuşkum yoktu; ama ne yapacaktım, nasıl yapacaktım? Hiç kimseyle bir ilişkim yoktu, hiçbir şeye inanmıyordum. Fabrika Hastanesi’nde yakalandığım, kimliğimle ilgili sabit fikir daha büyük bir şiddetle geri dönmüştü. Kimdim ben, nasıl böyle olmuştum? Kuşkusuz, kampustan ayrıldığım günlerdekinden çok farklıydım, olmamak elimde değildi; ama şimdi yeni, acı verici, zıt bir ses büyümüştü içimde ve onun öç alma istekleriyle Mary’nin sessiz baskısı arasında suçluluk ve şaşkınlıkla gidip geliyordum. Barış ve sessizlik, huzur istiyordum; ama içimdeki kaynama dayanılmaz derecedeydi. Yaşamımın, beynimi yapmaya koşullandırdığı, insanın kanını donduran buzun yükü altında bir yerlerde kapkara bir öfke noktası parlıyor ve öyle şiddetli kıpkızıl bir ışık saçıyordu ki etrafa, Lord Kelvin<a class="dipnot2" id="k5" href="../Text/dipnotlar.xhtml#a5"><sup>[5]</sup></a>&nbsp;bilseydi onun varlığını, ölçülerini değiştirmek zorunda kalırdı. Uzakta bir yerlerde, belki Emerson’un orada ya da Bledsoe’nun bürosundaki o gece bir patlama olmuş ve buzdan kapağın erimesine ve azıcık yerini değiştirmesine neden olmuştu. Ama bu azıcık yer değiştiriş, bu çatlama geri alınmaz, değiştirilmez bir şeydi. New York’a geliş belki de eski donma birimini devam ettirmek için bilinçsiz bir girişim olmuştu ama sökmemişti; sıcak su karışmıştı katlar arasına. Belki yalnızca bir damla ama o damla, tufanın ilk dalgasıydı. Bir an inanmıştım, kendimi adamıştım, kıpkızıl yanan kömürler üzerinde uzanmak isteyerek, kampusta kendime bir yer bulabilmek için her şeyi yapardım, sonra şaaak! Bir kopuş. Tamamdı, her şey bitmişti, yapacak şey kalmamıştı. Şimdi yalnızca onu unutmak sorunu vardı. Kafamın içinde bağırıp duran bütün zıt sesler bir sakinleşse ve birlik halinde şarkıya başlasa, ahenksiz olmadıkça hangi şarkı olursa olsun aldırmazdım... Evet, belirsiz yükselişlerinden, alçalışlarından kaçardım o müziğin... Ama kurtuluş yoktu. Kızgınlıktan, öfkeden deh gibiydim; fakat kendi kendimin, o donmuş erdemin, o dondurucu ayıbın çok fazla kontrolü altındaydım. Ve ne kadar öfkeli olursam, konuşma yapmaya karşı içimdeki o eski dürtü o kadar geriye dönüyordu. Caddeler boyunca yürürken sözler, kontrol edemediğim bir mırıltı halinde dudaklarımdan dökülüyordu. Olur da bir şeyler yaparım diye korkar olmuştum. Her şey yüzüyordu kafamda. Memleketi özlemiştim.</p>

  <p>Buz, içinde boğulmak tehlikesiyle karşı karşıya bulunduğum bir su baskını olacak gibi erirken bir gün, öğleden sonra uyandım, baktım ki, Kuzey’de ilk kışım başlamıştı.</p>
</body>
</html>