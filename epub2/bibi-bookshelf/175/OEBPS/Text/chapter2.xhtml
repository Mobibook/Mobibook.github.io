<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Anne Kafamda Bit Var</title>
  <link href="../Styles/main.css" rel="stylesheet" type="text/css"/>
</head>

<body>
  <div class="chapter">
    <p>Sabah olmuş, gün ışımıştı. Birtakım sesler duyuyordum, ama gözlerimi açamıyordum. Yeniden uykuya daldım. Uykumun en derin yerinde bacaklarıma bir tekme yedim. Neye uğradığımı şaşırmıştım.</p>

    <p>“Ne oluyor lan be!” diyerek yerimden fırladım.</p>

    <p>Tam küfrü basacakken birden nerede olduğumu anımsadım. Duvara çarpmış gibi durdum. Yelkenlerim suya indi. Başımdaki polis avazı çıktığı kadar bağırıyordu. Toparlanamadan bir yumruk da mideme yedim; ranzaya çöküp kaldım. Polis kolumdan tuttuğu gibi beni açıklığa savurdu. Sürekli de küfrediyordu:</p>

    <p>“Bunun ne ayrıcalığı var? Kim koydu bunu buraya?”</p>

    <p>İtilip kakılırken, yerde oturmuş, ayaklarını uzatmış birilerini görmüştüm, ama ne olduğunu anlayamamıştım. Polis beni duvara çevirdi; bir yandan küfür ediyor, bir yandan da fotoğrafçıya fotoğraflarımın çekilmesini, parmak izlerimin alınmasını emrediyordu. Komiser olduğunu düşündüm.</p>

    <p>Fotoğrafçı beni evirip çevirdi. O âna kadar duvara dönük olan gözlerim, yerde oturmuş, yaşları yirmi dolayındaki üç çocuğu gördü sonunda. Gözleri bağlıydı. Bakışlarım, ekmek gibi kabarmış tabanlarına takıldı. Bakakalmışım. Bir ayak tabanının bu denli şişebileceğini aklım almamıştı. Dehşete kapılmıştım. Gözlerimi çocuklardan alamıyordum. Fotoğrafçı elime rakamlı bir tabela tutuşturup sağlı sollu fotoğraflarımı çekti. Bakışlarım hâlâ çocuklardaydı. Ürkütücü ayrıntılar görmeye başlamıştım; şiş tabanlarda içlerinden sızan kanın kuruyup siyaha dönüşmüş olduğu yarım ya da birer santimlik yarıklar vardı. Çocukların sakalları uzamıştı. Birinin elinde de bir şişlik olduğunu gördüm.</p>

    <p>Fotoğrafçı işini bitirdi, yeni gördüğüm bir polise seslenerek, “Tarık Abi’yle bir resmimizi çek, hatıra olur,” dedi.</p>

    <p>Bir güzel fotoğraf çektirdik. Sonra bir fotoğraf da polisle.</p>

    <p>Fotoğrafçı, “Abi parmak izi için gelecekler,” deyip gitti.</p>

    <p>Polis beni odasına soktu. Ortada pis bir masa vardı, üstü ekmek kırıntılarıyla doluydu. Odanın iki tarafı tel örgülerle çevrilmişti. Yumuşak başlı bir adamdı polis, adını söyledi:</p>

    <p>“A.”</p>

    <p>Kaytan bıyıklı, parlak, siyah saçlı biri. Bana sigara verdi.</p>

    <p>Gözüm, oturan çocuklara takılmıştı. A. bakışlarımdan rahatsız oldu. Çenemi tutamadım, “Çocuklara ne olacak,” falan gibi sözler söyledim. A. da beni yeniden kapısı olmayan karşıdaki hücreye gönderdi.</p>

    <p>Buradan bakınca çocukları görebiliyordum. A., kızlar tarafına, “Doktor, doktor!” diye seslendi.</p>

    <p>Küçücük, kot pantolonlu bir kız geldi. Sonradan kızın tıp fakültesinde okuduğunu öğrendim.</p>

    <p>“Şunlara bir bak,” dedi A.</p>

    <p>Hücreden iyice dışarı çıkmıştım. Kız, A.dan pamuk filan istedi. A. da, “Yürüt onları,” dedi.</p>

    <p>Kız, küçücük boyuyla çocuklardan birini ayağa kaldırıp yere bastırmaya çalıştı. Dayanamadım, hücreye girdim. Dalmışım.</p>

    <div class="double">
      <p>“Çık lan dışarı!” sesiyle uyandım.</p>

      <p>Çıktım. Tanımadığım bir polis, beni iterek, “Şu pezevengi dokuz numaraya at!” dedi.</p>

      <p>Aradan ne kadar zaman geçtiğini kestiremiyordum; uzun zamandır kendimde olmadığımı düşündüm.</p>

      <p>Doktor kız, çocukların ayaklarıyla ilgilenirken yanlarından geçip hücrelerin olduğu koridora girdik. Birkaç çift göz gördüm. Polis bir kapıyı açtı. İçeri girdim. Karanlıktı ve beter bir sidik kokusu vardı. Hücre leş gibi tuvalet kokuyordu.</p>

      <p>Tek başınaydım. Bir süre sonra gözlerim karanlığa alıştı. Zemini seçebiliyordum. Her taraf ıslaktı. Kapının karşısına denk gelen elli-altmış santimetrekarelik kuru bir yer fark ettim; oraya gidip çömeldim. Koku dayanılacak gibi değildi. Bulunduğum yer iki metreye bir metre küçük bir odaydı. Çişim gelmiş, karnım acıkmıştı. Sigara istiyordum. Kafam karmakarışıktı. Hücre kapısının üstündeki boşluktan dışarı baktım. Hücrelerden beş-altı tanesini görebiliyordum. Sağ tarafta tuvalet vardı. Karşı hücreden bir çocukla göz göze geldim, “Abi hoş geldin,” dedi alçak sesle.</p>

      <p>“Sigaran var mı?” dedim.</p>

      <p>“Yasak abi, yasak.”</p>

      <p>Sonra o küçücük aralıktan başkaları seslendi:</p>

      <p>“Geçmiş olsun Tarık Abi!” diyenler, yumruklarını sıkarak destek olmaya çalışanlar, el sallayanlar oldu. Yan hücredekilerle de selamlaştık, birbirimize el salladık. Herkes sakallıydı. Birine, “Kaç gündür buradasın?” diye sordum.</p>

      <p>“Elli,” diyenler, “altmış,” diyenler oldu.</p>
    </div>

    <div class="double">
      <p>Her an birisi gelip beni alacak diye tetikte bekliyordum. Ama gene de zaman geçmek bilmiyordu. Ara sıra karşı hücredeki çocuklarla göz göze geliyorduk. Oturuyordum, kalkıyordum, çömeliyordum, çömelmiş olarak uyumaya çalışıyordum; olmuyordu. Zamanla başa çıkamıyordum. Dayanamadım, kapıya vurmaya başladım. Polise seslendim:</p>

      <p>“Arkadaş! Bir dakika bakar mısın? Polis Bey! Memur Bey!”</p>

      <p>Ağzımı kapının üstündeki deliğe yaklaştırmış, avazım çıktığı kadar bağırıyordum. Çocuklardan birisi, “Tarık Abi... Abi sakin ol, dikkatli ol,” diye uyardı.</p>

      <p>Kimse gelmemişti. Çıldıracak gibi oldum. Sakinleşemiyordum. İçimde ayaklanan şey bir türlü yatışmıyordu. Bir süre sonra kapıya daha hızlı vurmaya başladım. Gene karşı hücreden biri, “‘Polis Bey,’ deme abi, dayak yersin, amirim de,” dedi.</p>

      <p>Bu kez hem, “Amirim” demeye, hem de kapıya vurmaya başladım. Uzun bir zaman sonra A. geldi, kapıyı açtı:</p>

      <p>“Ne var?”</p>

      <p>“Çişim geldi; tuvalete gitmek istiyorum.”</p>

      <p>“Tuvalet izni günde üç keredir, akşama gidersin, sabret,” dedi.</p>

      <p>Tam kapıyı kapatacakken araya girdim:</p>

      <p>“Tuvalet şurada; hücrelerden kimse bakmıyor.”</p>

      <p>Hiç oralı olmadı. Kapıyı kapatıp gitti. Kuru zemine çömeldim. Bacaklarımı iyice sıkıyordum; olmuyordu gene de. Çömelmek de kâr etmiyordu. Yolu yoktu, hücreye işemeye karar verdim. Kapının üstünden yeniden koridora baktım, karşı hücredekilere alçak sesle seslendim:</p>

      <p>“Arkadaş, baksana yahu... Tuvaletinizi nereye yapıyorsunuz?”</p>

      <p>“Orada süt kutusu yok mu?”</p>

      <p>“Burada bir bok yok!”</p>

      <p>“O zaman koyver gitsin.”</p>

      <p>Kıs kıs güldüler.</p>

      <p>Bir süre daha sabrettim, sonra hücreye işedim. Belli olmasın diye kuru bölümü ıslatmamaya dikkat ettim. Çişimin kokusundan rahatsız olurum sanıyordum, ama fark etmedim bile. İçerideki sidik kokusu zaten her şeyi bastırıyordu. Rahatlamıştım. Meğer çiş yapabilmek ne güzelmiş, ne bulunmaz nimetmiş... O rahatlıkla çömelip biraz kestirmeye çalıştım. Zaman zaman başardım da.</p>
    </div>

    <div class="double">
      <p>Karnım acıkmıştı. Saati merak ediyordum. Sıkıntıdan patlayacak gibiydim; sıkıntıdan, tedirginlikten, meraktan. Her dakika koridora bakıyordum. Arada bir hücre kapıları açılıp kapanıyordu, ama neler olup bittiğini göremiyordum. Her seferinde yerimden kalkıp baktım, ama boşuna. Bir aralık çömeldiğim yerde gene uyudum. Bir hayli zaman geçti. Arada bir karşı hücredeki çocuklarla konuştuk. Polisin ayak seslerini duyunca hemen geri çekiliyorlardı.</p>

      <p>Polis koridorda bas bas bağırıyordu:</p>

      <p>“Aranızda konuşanı görürsem ananızdan doğduğunuza pişman ederim!”</p>

      <p>Bir yandan da kapılara sopayla vuruyordu. Acıkmıştım. Su bile yoktu.</p>

      <p>Derken kapılar teker teker açılmaya başladı. Çocuklar önümden geçip tuvalete gittiler. Sıra benim hücreme geldi, polis, “Üç dakikan var, çabuk ol,” dedi.</p>

      <p>Tuvalete gittim.</p>

      <p>Böyle tuvaleti askerde bile görmemiştim. Alaturkaydı, içi ağzına kadar bok doluydu. Kokusu da, görüntüsü de leş gibiydi. Bir kenarda, daracık bir oyuntunun ucunda bir lavabo vardı. İçi simsiyah olmuştu. Suyu açtım, ayaklarıma döküldü; lavabonun ortasında geniş bir çatlak vardı. Elimi yüzümü yıkadım, kana kana su içtim. Tuvalet işimi de halledip dışarı çıktım. Kapıda bekleyen polisle birlikte iki adım atıp hücreme girdim.</p>

      <p>Böylece hücremde neden yerlerin su içinde olduğunu da anlamıştım; bütün bu pislik tuvaletten taşıp geliyordu. Gene yerime oturdum. Hafif hafif kaşınıyordum, ama doğrusu umurumda değildi. Uyuklamaya başladım.</p>

      <p>Kim bilir ne kadar zaman geçtikten sonra uyandım, ayaklarım açılsın diye hücrede biraz dolaştım. Hücrenin duvarları boyunca, ayaklarımın ıslanmasına aldırmadan yürüyordum. Zaman geçiyordu herhalde. Dışarıda hiç ses yoktu, çıt çıkmıyordu. Herkes uyuyor, diye düşündüm; ben de uyudum.</p>
    </div>

    <div class="double">
      <p>Gece yarısını geçtiğini düşündüğüm saatlerde, ayaklarımı sümüklüböcek gibi toplayıp yere kıvrılmışken, birdenbire kapı açıldı. Fırladım ayağa kalktım. Birini üstüme doğru ittiler. Genç bir çocuktu; yirmi-yirmi bir yaşlarında. Kapıya baktım; olağanüstü iri bir polis hücre kapısını kaplamış dikiliyordu. Elleri de kocamandı. Ağabeyim de çok iriyarı biridir, “Polisin iriliği aklıma yer ettiğine göre ağabeyimden bile yapılıydı demek,” diye düşünecektim sonradan.</p>

      <p>Polis, hücreye getirdiği çocuğa sordu:</p>

      <p>“Sen neden geldin lan?”</p>

      <p>Ayaktaydım. Merak ve heyecanla izliyordum.</p>

      <p>“Benim bir suçum yok,” dedi çocuk.</p>

      <p>“Ne yani lan, suçun yok da seni camiden mi aldılar, pezevenk, neden aldılar?”</p>

      <p>“Evden aldılar... Ders çalışıyordum... Tıp fakültesinde okuyorum. Beni aramıyorlar aslında, abimi arıyorlar; ama beni aldılar.”</p>

      <p>“Abin kimmiş lan?”</p>

      <p>“Mehmet Şener. Ben de Hasan Hüseyin Şener.”</p>

      <p>“Başlatma lan Ahmetinden Mehmetinden! Kimmiş lan Mehmet Şener?”</p>

      <p>“Ağca’ya silah veren,” dedi çocuk, övünerek. O âna kadar çocuğu çiğ çiğ yiyecekmiş gibi bakan polisin tüm hırsı tükenmişti.</p>

      <p>Ben araya girdim; öfkeyle, “Bu çocukla beni aynı yere koyamazsınız,” dedim.</p>

      <p>“Sen de kimsin lan?”</p>

      <p>“Ben Tarık Akan’ım.”</p>

      <p>“Ne olmuş lan Tarık Akan’san? Neden kalamıyormuşsun bununla? Bu insan değil mi?”</p>

      <p>Çenemi tutamadım, ettim lafımı:</p>

      <p>“Ben bu faşistle kalamam, beni başka yere...”</p>

      <p>Mideme bir yumruk yedim. Ayaklarım yerden kesildi. Neye uğradığımı anlayamamıştım. Kendimi yerde buldum. İki-üç tekme de yerde yedim. Kafamı kolluyordum. Küfrün bini bir para tabii. Mideme yediğim yumruğun ağrısını bedenimin her yerinde hissedebiliyordum. Derken kapı büyük bir gürültüyle kapandı. Kafamı yavaş yavaş kaldırdım. Çocuk karşımda duruyordu. Bana bakıyordu. Toparlandım. Kuru olan yere çömeldim. Öylece duruyorduk. Uzun bir süre hiç ses çıkarmadan bekledik. Sonra anlamsız, saçma sapan şeyler konuşmaya başladık. Zaman zaman gözlerimiz kapanıyordu, ama sürekli birbirimizi kontrol ediyorduk.</p>
    </div>

    <div class="double">
      <p>Sabah olmuştu. Yani ben sabah olduğunu tahmin ediyordum. Hücre kapılarının teker teker açıldığını duydum. Bir ses, “Bakkaldan bir şey istiyor musunuz?” diye soruyordu. Hücrelerden ekmek, beyazpeynir, süt, salam sesleri geldi. Bizim hücrenin de kapısı açıldı. Bakkal, “Ne istiyorsunuz?” diye sordu.</p>

      <p>Yan hücrelerden duyduğum şeylerin hepsini söyledim:</p>

      <p>“250 gram beyazpeynir, ekmek, 250 gram salam, üç kutu süt.”</p>

      <p>Bakkal, “Sen burada yenisin galiba,” dedi. “Bunlar sana yetmez, sabah, öğlen, akşam yiyeceksin.”</p>

      <p>Her şeyi iki katına çıkarttım, parasını verdim. Bakkal yanımdaki çocuğa sordu.</p>

      <p>“Benim param yok.”</p>

      <p>Bakkal da çekip gitti.</p>

      <p>Bakkaldan saatin sabah altı olduğunu öğrenmiştim. Bir süre sonra polis teker teker hücrelerin kapısını açıp tuvalet ziyaretlerini başlattı. Hücrelerin tuvalet işi bitince bakkal erzakı dağıtmaya başladı. Açlıktan perişan durumdaydım. Yemekten başka bir şey düşünmüyordum. Siparişlerim gelmişti. Aç kurtlar gibi yemeye başladım. Çocuk bana bakıyordu. Gözü yediklerimin üzerindeydi. Dayanamadım, onu da çağırdım. Kahvaltıyı paylaştık.</p>

      <p>Saatin sekiz buçuk olduğunu sandığım sıralarda, bir polis sesi duyuldu. Yüksek sesle adlar okunuyordu. Her okunan ada karşılık hücrelerden bir ses geliyordu. Polis, hücrelerden yanıt geldikçe “Sorgu,” ya da “Sevk,” diyordu. Kapılar açılıp kapandı. Yirmi-yirmi beş kişinin adı okundu. Kapının üstünden izliyordum. Çocukların üstü başı kirliydi, aslında kirli değildi de leş gibiydi; sakalları uzamış, yüzleri kararmıştı. Gencecikti hepsi. Can kulağıyla adımın okunmasını bekledim; okunmadı. Sonra sesler azaldı. Sessizlik gene her yere yayıldı.</p>
    </div>

    <div class="double">
      <p>Köşemde oturuyordum. Birden kapı açıldı. Hemen ayağa kalktım. Polis, “Sen gel,” dedi, beni dışarı çıkardı.</p>

      <p>Koridor boyunca yürürken girişteki alanı görebiliyordum. Yürüyüş süresince, daralıp genişleyen görüş alanıma giren yedi-sekiz çocuk, yüzleri duvara dönük bekliyorlardı. Birkaç adım atıp başka bir hücrenin önünde durduk. Polis kapıyı açtı.</p>

      <p>“İçeri gir.”</p>

      <p>İçeri girdim. Kapıyı kapattı. Bir şeyler olacak diye umutlanmışken, çıkacağımı düşünüp heyecanlanmışken kendimi başka bir hücrede, gençlerle birlikte bulmuştum. Benimle birlikte yedi kişiydik. Burası da çıktığım hücreyle aynı büyüklükteydi; iki metreye bir metre. İçeri girdiğimde bazıları ayağa kalktı. Teker teker, “Hoş geldin”, “Geçmiş olsun” gibi şeyler söylediler. Hemen, yedi kişinin burada nasıl kalacağını sordum. Gülmeye başladılar.</p>

      <p>“İki kişi de sorguya gitti, bir de onlar dönerse o zaman gör bak,” dediler.</p>

      <p>Oturduk. Sıkış tepiş bir durumdaydık; bacaklarını uzatanlar, toplayanlar. Kapının altından biraz olsun hava alırım diye yana oturmuştum, ama olacak gibi değildi. İçerisi çok havasız ve sıcaktı. Birkaç kişi donuyla oturuyordu. Hücre tavanının aydınlık olduğunu fark ettim. Sokaklarda kaldırımların üstüne döşenen kalın camdan yapılmıştı. Böyle birkaç hücrenin üzerinde herhangi bir yapı yoktu anlaşılan. Bir köşede süt kutuları duruyordu. Birkaçının içinde süt, birkaçının içinde su ve çiş vardı; hepsinin yeri ayrıydı tabii. Zamanından önce çişi gelen duvara doğru dönüyor, kutunun içine işeyip yerine koyuyordu. Karton kutunun içine yiyecekler konmuştu. Kutunun her yeri yağlıydı. Açılmış karton kutular yerlere serilmişti; bunların üzerinde oturuyorduk.</p>

      <p>Çocuklarla sohbet ettik. İçlerinde hiç sağcı olmadığını övünerek söylüyorlardı, ama gene de hepsi çok temkinli görünüyordu; kimin ne olduğu belli değildi aslında. Herkes ajan, polis olabilirdi. Benim neden içeri girdiğimi merak ettiler. Uzun uzun anlattım. Avutmaya çalıştılar.</p>

      <p>“Sana hiçbir şey olmaz, hemen çıkarsın,” dediler.</p>

      <p>Hepsi öğrenciydi; başka başka üniversitelerde okuyorlardı. Aralarından bazıları çok uzun süre içeride kalmıştı. Biri doksanıncı gününe yaklaşıyordu, yani her an sevk edilebilirdi. Gözaltı süresi kırk beş gündü; bu süreden fazla Siyasi Şube’de tutmaya hakları yoktu. Ama kırk beş güne yaklaşırken Sıkıyönetim’e sevk çıkarılıyordu, Selimiye’de savcı serbest bırakıyordu, çocuk da seviniyordu serbest kaldım diye. Oysa çocuğu getiren ekip Selimiye’nin kapısında bekleyip serbest kalanı tekrar tutukluyor, gene Siyasi Şube’ye getiriyordu; ikinci bir kırk beş gün başlamış oluyordu. İçerideki çocuklar “birinci kırk beş” ya da “ikinci kırk beş” diye konuşuyorlardı.</p>

      <p>Öğlen tuvaletinden sonra kutudaki yiyecekleri paylaştırdılar. Akşam yemeği ayrıldı.</p>

      <p>Bir-iki kişi yan yatabiliyordu. Bazıları, oturmaktan yorulanlar, ayağa kalkıyordu, o zaman biraz yer açılıyordu. Akşama doğru, saat beş gibi, yavaş yavaş sorgudan dönüşler başladı. Ben 2 numaralı hücrede kalıyordum. Kapı açıldı. Bir çocuğu içeri attılar. Arkadaşları hemen çocuğu tutarak yere yatırdılar. Çocuk pelte gibiydi. Yalnızca inliyordu. Hücrenin tam ortasında uzunca yatıyordu. Hepimiz ayaktaydık. Görünürde herhangi bir şey yoktu; kan, morluk gibi. Sonra çocuklardan biri, “Elektrikten geliyor,” dedi.</p>

      <p>Çocuğa güçlükle su içirdiler. Çevresine çömelmiştik. Uzun bir süre uyudu. Akşam uyandığında kollarının tutmadığını gördüm. Filistin askısına almışlar. Kaygılanacak bir şeyi olmadığını, ertesi gün hareket edebileceğini söylediler. Yemeğini arkadaşları yedirdi. Çocuk yerde yattığı için dört-beş kişi ayakta duruyor, sırayla yere çömeliyorduk. Zaman geçsin diye her şeyden konuşuyorduk. Bazen espriler yapılıyor, fıkralar anlatılıyordu. Geçici de olsa bir an rahatlıyorduk.</p>

      <p>Akşam tuvaletine çıktık, sonra yemeğimizi yedik. Kutudan çıkarılan ekmekler bölündü, içine beyazpeynir, ikişer dilim salam ve zeytin kondu.</p>

      <p>Geç bir saatte bir kızın uzaktan gelen çığlıklarını duyduk. Uzun uzun bağırıyordu. Sesi bir süre kesiliyor, sonra yeniden başlıyordu. Kimi zaman çığlıkları çok derinden geliyordu, duymak için kulak kabartmak gerekiyordu; bazen de sesler iyice yükseliyordu. Bu sesi sabaha kadar dinledik. İşkenceden gelen çocuğun anlattığına göre bir eve yapılan operasyonda polislerin elinden kaçan genç bir kız ikinci kattan aşağıya atlamış, bir yerleri kırılmış. Kızın kırıklarıyla oynayarak işkence yapmışlardı. İnanılacak gibi değildi, ama insan çığlıkları duyunca başka bir şey olamayacağını düşünüyordu. Sabaha doğru ses kesildi.</p>
    </div>

    <div class="double">
      <p>Sabah tuvaleti, bakkal faslı... Sekiz kişiden yalnızca iki ya da üç kişinin parası vardı. En çok para veren bendim. Paralar kutuya atılıyor, siparişi bir kişi yapıyordu. Aramızda komün hayatı başlamıştı; olan olmayana verecekti. “Sosyalizmi yaşatıyoruz,” diye espriler yapıyorduk.</p>

      <p>Sabah yemeğinden sonra gene listeler okundu. Her hücreden iki-üç genç çıktı. Bizim hücreden iki kişinin adı okundu; biri sevk, biri sorgu için. Sevk için giden neşeli, sorguya gidense asık suratlıydı. Benim adım gene okunmadı.</p>

      <p>Çocuklar meydanda toplandı. Ayak sesleri yavaş yavaş azaldı. Hücrede yatan çocuğun kolları hareketlenmeye başlamıştı. Bir arkadaşı kollarına masaj yapmaya çalıştı.</p>

      <p>Öğlen tuvaleti, öğlen yemeği, sohbet derken, akşama doğru işkenceden dönenler geldiler. Hücrelerin kapıları açıldı, kapandı. Bizim hücreye kimse gelmemişti. Akşam tuvaletinden sonra altı kişi oturduk. İçerisi tenhalaşınca sanki biraz rahat etmiştik.</p>

      <p>Birden kapı açıldı. Polisin biri bana, “Çık ulan dışarı!” dedi.</p>

      <p>Hiçbir polis “ulan”sız konuşmuyordu. Ben hemen ceketimi aldım. (İçeri girerken siyah, mevsimlik, güzel bir ceketti, bazen yastık, bazen yorgan diye kullanınca ceketlikten çıkmıştı.) Ayakkabılar demir kapının dışında duruyordu, hepsi birbirine karışmıştı. Hepsi de topuğuna basılarak, terlik gibi kullanılıyordu. Mokasen de olsa böyle kullanmak zorundaydık, çünkü ayakkabıya harcanacak zaman yoktu. O kargaşada ayakkabımı buldum, giydim. O saatte sorgu olmadığı için dışarı çıkacağım diye umutlanmıştım. Polis önden bir-iki adım ilerledi, hemen yan taraftaki hücrenin kapısını açtı: 1 numaralı hücre.</p>

      <p>“Gir lan içeri!”</p>

      <p>Ayakkabıları hücrenin kapısında çıkarttım. Kapının önünde bir sürü ayakkabı vardı. İçeri girdim. Kapı kapandı.</p>

      <p>Bir-iki adım attım, sağdaki duvarın ortalarında zar zor bir kişilik yer açtılar, oraya oturdum. Çocukların hepsiyle selamlaştık.</p>

      <p>“Hoş geldin, seni burada görmek ne garip, demek yalnız değilmişiz,” dediler.</p>

      <p>Biri oturduğu yerden kalkıp, “Abi buraya otur, rahat edersin,” deyip kapı önünü gösterdi.</p>

      <p>Onları rahatsız etmemek için, “Burası iyi,” dedim.</p>

      <p>Biri dışında hepsi çok genç. O birisi, sarışın, posbıyıklı, açık renk gözlü, otuz-kırk yaşlarında cin gibi bir adam. Mühendis odalarından birinin başkanıymış. Çok neşeliydi, çok da konuşkandı, fıkralar anlatıyordu. Neşesini herkese bulaştırıyor, içeridekilere moral depoluyordu. Geçmiş günlerdeki olayları çarpıtarak, komikleştirerek anlatıyordu. Hepimiz gülüyorduk.</p>

      <p>Çocuklar, neden içeri girdiğimi sorduklarında o yanıtladı:</p>

      <p>“Seni de mi camiden aldılar yoksa?”</p>

      <p>Lafı ağzımdan almıştı. Gülmeye başladım. Ben de yavaş yavaş rahatlıyordum.</p>

      <p>İçerisi üç metreye üç metre görünüyordu. Tam kırk üç kişiydik içeride. Öyle sıcak, öyle bunaltıcıydı ki herkes donla oturuyordu. Çoğunluk duvara yaslanmıştı. Tavanda 40 mumluk bir ampul yanıyordu. İçerisi sarımtırak bir renk almıştı, duvarlar terlemişti; sarımtırak bir su akıyordu. Yerlere gene karton kutular açılmış, yer döşeği yapılmıştı.</p>

      <p>Mühendis, herkesi teker teker tanıtmaya başladı:</p>

      <p>“Bu TKP’den, idamlık. Bu falanca örgütten, balık tutarken yakalanmış, denizdeki balıkları zehirliyormuş...”</p>

      <p>Bütün çocukların adlarını biliyordu. Kimi anlatırsa o gülmeye başlıyordu. Şaşırmıştım. Tutuklanma, işkence çocukların umurlarında değilmiş gibi görünüyordu. Mühendis, biri için, “Bunun şu kadar bombalama işi var,” gibilerinden bir şeyler söylüyordu, ama sanki çocuğun umurunda değil gibiydi. “Bu enayi ötmüş,”; “Bu polis, buna dikkat et,” diyordu, gene kimse ciddiye almıyordu. Duvara sıralananları teker teker anlattı ve kapıya yakın duran, çok zayıf, çirkin suratlı bir çocukta kaldı: “Bu içimizdeki tek faşist polis köpeği; ajandır. Burada ne duyarsa gider yukarıda anlatır.”</p>
    </div>

    <div class="double">
      <p>Akşam tuvaletinden sonra sıra akşam yemeğine gelmişti. Bir daire oluşturduk. Karton kutular ortaya geldi. Mühendisle çocuklardan biri, nevaleyi paylaştırdılar. Akşam yemeğinde nevalenin hepsinin bitmesi gerekiyordu, sabah yenileri alınacaktı. Yemekler yendi. Kenarlara çekildik. Çöpler toplandı, çöp kutusuna atıldı; salamın zarı, peynir kâğıtları, ekmek kırıntıları. Ben de donla oturmaya başladım.</p>

      <p>Bir ara mühendis, “Tarık, çay içer misin?” dedi.</p>

      <p>Herkes kıkırdamaya başladı. Yanıt vermedim. Bir şeyler döndüğü belliydi. Sonra bir daha sordu:</p>

      <p>“Çay içer misin? Şimdi demleyeceğiz.”</p>

      <p>Herkes oyunu biliyor, gülüyordu. Ben de güldüm.</p>

      <p>“Yemeğin üstüne mis gibi olur, içerim,” dedim.</p>

      <p>“Tarık’a hoş geldin çayı demleyelim, öyle değil mi arkadaşlar?”</p>

      <p>“Tamam. Olur,” dedi herkes.</p>

      <p>Ben de bunun altından ne çıkacak diye merakla bakıyordum. Yemek yerken oturduğumuz gibi dizildik, geniş bir daire olduk. Mühendis faşiste döndü, “Ver bakalım bugünkü ödülünü.”</p>

      <p>Faşist hemen bir yerlerden bir tane sigara çıkarttı. Gülmeye başladım. Demek çay, sigaraydı.</p>

      <p>Mühendis, “Bu çocuk yukarıda kustuğu zaman, onu sigara ile ödüllendiriyorlar,” dedi.</p>

      <p>Kibrit kutusunun eczasının küçük bir parçası ve bir kibritle sigarayı yaktı. Kibriti ve eczasını da o faşist vermişti. Sıra bana gelene kadar dokuz ya da on kişi vardı. Sigaraya yiyecekmiş gibi bakıyordum. Herkes birer fırt çekip yanındakine verdi. Dumanı üflerken elleriyle dağıtıyorlardı. Sonunda sıra bana geldi. Sigaraya bir asıldım. Daha dumanı bırakmadan bir daha asıldım. Sigarayı yan tarafa verdim. Benden sonra bir-iki kişiye daha gitmişti ki, mühendis ciddi bir tavırla, “Ayıp ettin Tarık,” dedi.</p>

      <p>Şaka mı yapıyor, ciddi mi, anlamamıştım.</p>

      <p>“Bak burada kırk kişiyiz, sen iki nefes çektin, başkasının hakkını almaya hakkın yok...”</p>

      <p>Suratıma tokat yemiş gibi olmuştum. Ne diyeceğimi bilemedim.</p>

      <p>“Arkadaşlar, kusura bakmayın, uzun zamandır sigara içmiyorum, özür dilerim,” dedim.</p>

      <p>Çocuklardan biri, “Tarık Abi, boş ver, ben çekmiyorum, hakkım senin olsun,” deyip sigarayı yanındakine geçirdi.</p>

      <p>Daha kötü oldum.</p>

      <p>Sigara faslından sonra ayaklarımızı ileri uzatıp kenarlara oturduk. Felaket kaşınıyordum. Kapının altındaki açıklıktan başka hava alacak hiçbir yer yoktu. Bazıları kapının yanında duranların biraz daha kenara çekilmesini istiyor, ağızlarını kapının altına sokup dışarıdan hava almaya çalışıyorlardı. O zaman da içeri hiç hava gelmiyordu.</p>

      <p>Bir süre sonra mühendis sabah kahvaltısı için para toplamaya başladı. Kapının yanında bir çiviye asılmış çorabın içindeki paraları sayıyordu:</p>

      <p>“Evet arkadaşlar komün parası azalmış, olanlar atsın bakalım.”</p>

      <p>Birçoğunun hiç parası yoktu. Olanlar verdi.</p>

      <p>Derken mühendis, eğlenceli bir tavırla faşisti konuşturmaya başladı:</p>

      <p>“Hadi bir kere daha anlat Şişli’deki şu çocuğu nasıl vurduğunu.”</p>

      <p>“Boş ver abi, hep bunu anlatacak değiliz ya.”</p>

      <p>“Anlat oğlum, Tarık gibi yeni gelen arkadaşlar var, onlar da duysunlar sizin ne menem bir pislik olduğunuzu.”</p>

      <p>Biraz bekledik. Çocuğun anlatmaya niyeti olmadığı anlaşılınca sözü mühendis aldı:</p>

      <p>“Şimdi bu köpek, solcu bir çocuğu uzun bir süre izlemiş, çocuk evine gitmiş, apartmanın dış kapısını anahtarla açarken bu herif silahı dayamış, çocuğu giriş katına itip dört-beş el ateş etmiş, hemen oradan koşarak ayrılmış, köşeyi dönmüş, sonra rahat rahat yürümeye başlamış, bir köşe daha dönmüş, bir daha, apartmanın öbür köşesinden çıkmış; yani bir daire çizmiş. Halk apartmanın önüne toplanmış vurulan çocuğa bakıyormuş, bu da (eliyle göstererek) kalabalığın arasına karışıp kendi vurduğu çocuğun cesedini seyretmiş. İnsan müsveddesi. Burada tek olduğu için sesi pek çıkmaz.”</p>

      <p>Faşistin yüzündeki alaycı gülümsemeyi anımsıyorum.</p>
    </div>

    <div class="double">
      <p>Akşam oldu, uyku saati geldi, ama ne mümkün. Balık kasalarındaki palamutlar gibi dizilmiş durumdaydık. Yüzüstü ya da sırtüstü yatıyorduk. Duvarın biri işkenceden gelenlere ayrılmıştı. Uyumak çok önemliydi, çünkü ertesi gün kimin sorguya gideceği belli değildi. Dinç ve dayanıklı olmak gerekliydi. Bütün bir gece deliksiz uyumak olanaksızdı oysa. Bitler ve pireler, kalabalık ve havasızlık, tek tip besin. (Aynı hücreyi paylaştığım kimya mühendisi Hüseyin’den sonradan öğreniyorum; besinlerin hiçbirinde tuz yok, beden terliyor, tuz kaybediyor, tuz alamıyor. Bu da bedendeki direnci kırıyor, zihni yoruyor. Besinler bilinçli seçilmiş. CIA’nin deneylerinden alınan baskı ve işkence yöntemleri de dahil olmak üzere direnci kırmak için her yol uygulanıyor. Besinlerin hepsi uyumayı da, dinlenmeyi de güçleştiriyormuş.)</p>

      <p>Sabaha kadar debelendik durduk. Tam uykuya dalacakken yan hücrenin kapısı açılıyor ya da kapanıyor, bir demir gürültüsü duyuluyor ya da uykudayken hücredeki birisi fenalaşıyor, kapıya vuruluyor, polis çağrılıyor, yardım isteniyor; tabii polis hemen gelmediği için uzun bir süre kapı yumruklanıyor, hücredeki herkes uyanıyor.</p>

      <p>Bu hücrede iki ya da üç gece kaldım. İşkenceye en çok bu hücreden adam götürdüler. Yedi-sekiz kişi gidiyor, dört-beş kişi geliyordu. Gelenler perişan durumda oluyorlardı. Kan işeyenler, eli kolu tutmayanlar, sabaha kadar inleyenler, zaman zaman ağlayanlar. Annesine ya da kız kardeşine yapılan işkenceyi kimilerine zorla seyrettirdiklerine tanık oldum.</p>
    </div>

    <div class="double">
      <p>Gene bir sabah tuvaletten dönmüş kapının tam karşı duvarında yerde yatıyorken kapı hışımla açıldı. İki polis içeri baktı. Biz yavaş yavaş toparlandık, yatanlar doğruldu, bazıları ayaklarını toparladı. Polis, “Burada bir artist varmış,” dedi. “Kimmiş bu artist?”</p>

      <p>Gözleriyle beni arıyordu. Adamın küstah tavrı birden sinirime dokundu, zaten sinirlerim ayaktaydı, yerimden kıpırdamadım.</p>

      <p>“Ulan kalksana ayağa!” diye bir başkasına bağırdı, gözleriyle de beni arıyordu. Bakışları üzerimden dört-beş kez geçmesine karşın tanımadı beni. Sonunda, “Buradayım,” demek zorunda kaldım.</p>

      <p>“Çık dışarı.”</p>

      <p>Toparlandım. Pantolonum zaten üzerimdeydi, gömleğimi giydim. Ceketimi alıp dışarı çıktım, demir kapı gürültüyle kapandı. Ayakkabılarımı biraz zor buldum.</p>

      <p>Hücreden biraz uzaklaştık. Polis durdu. Ben de durdum. Polis A. geldi yanımıza. Üç polis ve ben, öylece dikiliyorduk. Sonunda polislerden biri (A. değil), “Al bakalım şu süpürgeyi eline,” dedi.</p>

      <p>Aldım.</p>

      <p>Bağırarak devam etti:</p>

      <p>“Beni dinleyin! Herkes çöpünü kapının altından atacak; artist de buraları süpürecek!”</p>

      <p>Bir an, süpüreyim mi, süpürmeyeyim mi diye düşündüm. Sonra elimdeki saplı süpürgeyi ayaklarımın çevresinde ufak ufak, isteksizce hareket ettirmeye başladım.</p>

      <p>“Ulan çöplerinizi dışarı çıkartın, yoksa fena yaparım!”</p>

      <p>Dokuz-on hücrenin hiçbirinde hareket olmadı. Ben de gönülsüz, süpürmeyi bıraktım, çöpleri beklemeye başladım. Kimsenin kımıldamadığını görünce polis sinirlenmişti:</p>

      <p>“Ulan çöplerinizi dışarı çıkartın! Vatan haini Tarık Akan toplayacak!”</p>

      <p>O da ne? İlk kez biri bana, “Vatan haini,” diyordu... Sözler kulağımda yankılandı...</p>

      <p>Zaman geçiyordu, ama hâlâ hiçbir hareket yoktu. Sinirine hâkim olamayan polis, bir numaralı hücrenin kapısına sıkı bir tekme attı ve ana avrat küfre başladı. Bir bana dönüyor, “Vatan haini!” diye bağırıyor, bir hücrelerden yana dönüyor, küfrediyordu. Sonra en uçtaki hücrelerden onu çılgına çeviren ses duyuldu:</p>

      <p>“Memur Bey, ben süpürürüm... Tuvaletleri de yıkarım... Ama ona yakışmaz...”</p>

      <p>Hiç bu kadar gururlandığımı anımsamıyorum... Boğazım düğümlenmişti...</p>

      <p>Polis öfkeyle o sesin geldiği yere yöneldi. Bir yandan da, “Hangi hücreden geldi lan o ses? Kim lan o?” diye köpürüyordu.</p>

      <p>Araya girdim:</p>

      <p>“Arkadaşlar, olay büyümesin, çıkarın çöplerinizi, ben temizlerim.”</p>

      <p>Öbür hücrelerden de sesler yükseliyordu:</p>

      <p>“Olmaz Tarık Abi, sen bırak, biz temizleriz...”</p>

      <p>“Çöpümüzü çıkartmayacağız...”</p>

      <p>Polis sinirden ve çaresizlikten olduğu yerde kalakalmıştı. Ne yapacağına karar vermek için düşünüyordu. Hakaret ederek hücrelere doğru atılacakken A. kolundan tuttu, “Uzatma, tamam,” diyerek polisi yatıştırmaya çalıştı. Polis hâlâ hücrelere dönmüş bağırıyordu:</p>

      <p>“Komünist eşşoğlu eşşekler!”</p>

      <p>A. yanıma geldi.</p>

      <p>“Tarık; bırak süpürgeyi.”</p>

      <p>Bağıran polisi de kenara çekti.</p>
    </div>

    <div class="double">
      <p>A.yla birlikte kızlar bölümünün bulunduğu yana gittik. Burası değişik bir yer. Yeni yapılmış sanki. Yedi-sekiz hücre, kapıları açık, içleri kızlarla dolu. Beni de bu hücrelerin en baştan ikincisine koydu Polis A.; numarasını anımsamıyorum.</p>
    </div>

    <div class="double">
      <p>Hücrenin içi çok karanlıktı; lamba yoktu. Dışarıdaki ışık, kapının üstünde ve altındaki iki-üç parmak açıklıktan içeri vuruyordu. Daha önce de rastladığım, üstü karton kutularla kaplanmış tahta ranzalardan birini gördüm.</p>

      <p>Oda bir metreye iki metreydi. Bu hücredeki ilk günümün neredeyse tamamı uykuyla geçti. Zaman zaman uyanıp dışarı baktım; kızların getirilip götürülüşlerini gördüm, tekrar yattım, kalktım, birkaç adım yürüdüm, yattım. Akşam oldu. Acıktım.</p>

      <p>Gecenin geç bir saatinde Polis A. beni dışarı çıkardı:</p>

      <p>“Gel, biraz konuşalım.”</p>

      <p>Geniş sahanlığın kenarındaki çevresi telle örülü, kafes gibi yerde oturduk. Elektrikli ocakta çay kaynıyordu, gözümü çaya dikmiştim. Anlamış olacak ki, “Şimdi bir çay içeriz,” dedi.</p>

      <p>Oturup sohbet etmeye başlamak üzereyken dış kapı vuruldu.</p>

      <p>“Sen hücrene git; ters birisi geldiyse iyi olmaz,” dedi.</p>

      <p>Hücreme gittim. Biraz sonra A. geldi, gene beni alıp götürdü. Aynı sahanlıktaki tel örgülü alana geldik. Bir polis daha gelmişti, kırmızı bir sakalı vardı, zayıf, kötü suratlı, kötü bakışlı biriydi. Gözümü bu kez de sigaraya dikmiştim. Sohbete başladık.</p>

      <p>Filmlerde hangi kadınlarla oynadın? Kaç film yaptın? Türkan Şoray nasıl?</p>

      <p>Derken sigaralar yakıldı, ilk sigarada sarhoş oldum, arkasından çay... Bir bardak, bir bardak daha... Oh, dünya varmış...</p>

      <p>Sorularına kısa yanıtlar veriyordum. Aslında beklediğim şeyleri sormaya ne zaman başlayacaklar diye tetikte dinliyordum. Tam tersine, durum belden aşağı sorulara dönmüştü:</p>

      <p>“Sevişme sahnelerini nasıl yapıyorsun? Kadınlar ne yapıyorlar?” diye başlayıp, “Kaç ünlüyle yattın?” türünden pespayelikler.</p>

      <p>Benden yanıt alamadıklarını görünce açık ve ısrarcı sorulara geçtiler.</p>

      <p>Bu arada ben soruları başka yöne çekmeye çalışıyordum:</p>

      <p>“Ne kadar maaş alıyorsunuz? Bu parayla nasıl geçiniyorsunuz? Evli misiniz?”</p>

      <p>Yaşam koşullarının zorluğundan söz ediyordum. Konuyu daha duyarlı ve yumuşak noktalara getirmek istiyordum. Baktım sohbet beklediğim gibi işlemiyor, buradaki hücre yaşantımızdan konuşmaya başladım. Onların da şikâyetleri vardı: Zaman zaman bitlendiklerini, bitleri eve götürdüklerini, yirmi dört saat nöbetin ağır geldiğini anlattılar. Bu süre boyunca hep sigara içmiştim.</p>

      <p>Geç saate kadar oturduk. Ağzım zehir gibi hücreme dönerken A.dan sigara istedim. Bana beş tane sigara ve kibrit verdi. Ranzaya yatıp bir sigara yaktım.</p>

      <p>Sabah güne her zamanki gibi başladık; tuvalet, bakkal, sorguya gidenler.</p>

      <p>Kapının üstünden baktım; zayıf, kısacık boylu kızlar, polis önde onlar arkada sorguya gidiyorlardı. Hücremin sağ yanında tümüyle kızlara ait olduğunu düşündüğüm beş ya da altı hücre vardı. Solumdaysa bir tek hücre.</p>

      <p>Kızlar akşama döndüler. Durumları içler acısıydı. Birbirlerine yardım ediyorlardı. Biri ayakkabılarını eline almıştı. Hepsinin gözlerinin feri sönmüş, ağır ağır yürüyorlardı.</p>

      <p>Polis A.nın yerinde başka bir polis gördüm. Sonradan öğrendim: Adı O. imiş. Ona Kemik Kıran diyorlardı; iriyarı, posbıyıklı, bal rengi saçlı, çilli suratlı, kötü bakışlı biriydi. Seyrek saçlarını geriye doğru taramıştı. Altı çocuğu olduğunu öğrenmiştim.</p>

      <p>İki tane sigaram kalmıştı; birini akşam yemeğinden, ikincisini sabah kahvaltısından sonraya ayırmıştım.</p>

      <p>Akşam oldu. Yemeğimi yedim, sigaramı yaktım, uzandım. Ortalık çok sessizdi. Hafif kestirdim. Gece yarısından sonra ranzada doğrulup oturdum, ayaklarımı karşı duvara uzatmış durumdaydım. Düşünüyordum. Derken kulağıma tıkır tıkır sesler geldi. Çevreme bakındım, ama ses kesildi. Biraz sonra gene başladı; hücrede fare mi vardı acaba? Her yere baktım, ama bir şeyler kemiren bir fareye rastlamadım. Ses kesildi. Ayaklarımı uzatıp, “Oğlum Tarık, kafayı tozutuyorsun,” diye düşündüm. Ama ses gene başladı. Bu kez dikkatlice dinledim, hücrenin neresinden geldiğini anlamak istiyordum. Kapı tarafından değildi. Öbür taraftan olmalıydı. Ses ranzanın altından geliyordu. Usulca yaklaştım, bir şey yakalayacak gibi eğildim. Hiçbir şey görünmüyordu. Ellerimle yeri yokladım. Tıkırtıya çok yakındım, ama görünürde bir şey yoktu. Ranzanın altından çıktım, kibrit aldım, gene aşağı eğilip bu kez kibriti yaktım. Tam köşeden, iki duvarla yerin birleştiği köşeden geliyordu ses. Kibrit bitene kadar bekledim. Ses gittikçe yükseliyor, yaklaşıyordu; biri duvarı oyuyordu. İkinci kibriti çaktığım sırada duvarda kalem genişliğinde bir delik açıldı. Bu taraftan biraz da ben yardım ettim. Delik parmak büyüklüğüne ulaştı. Öte yandaki konuşmaya başladı:</p>

      <p>“Arkadaş merhaba.”</p>

      <p>“Merhaba.”</p>

      <p>“Sigaran var mı?”</p>

      <p>Ne diyecektim şimdi? Bir tek sigaram vardı, ona da gözüm gibi bakıyordum; aman kırılmasın, ıslanmasın, sabah kahvaltısından sonra keyifle içeceğim, diye...</p>

      <p>“Var ama yalnızca bir tane.”</p>

      <p>“Ne olursun bir nefes çekeyim.”</p>

      <p>Sesinden, o sigaraya benden daha çok ihtiyacı olduğunu sezmiştim. Sigarayı yaktım. İki-üç derin nefes çektim ve ranzanın altına girip delikten sigarayı uzattım. Sigara tam arada, duvarın içinde kaldı.</p>

      <p>“Abi, alamıyorum, biraz itsene,” dedi.</p>

      <p>Küçük parmağımla ittim. Sonunda alabilmişti.</p>

      <p>“Sağ ol kardeş.”</p>

      <p>Sohbet başladı. Küçücük deliğe dudaklarımızı yapıştırıp öyle konuşuyorduk.</p>

      <p>“Seni neden aldılar?”</p>

      <p>“Avrupa’da yaptığım bir konuşma yüzünden.”</p>

      <p>“Sen kimsin?”</p>

      <p>“Tarık Akan.”</p>

      <p>“Olamaz abi; bendeki şansa bak... Çok mutlu oldum. Senin burada olduğunu duymuştum.”</p>

      <p>“Sen kimsin?”</p>

      <p>“Dev-Sol Marmara sorumlusuyum.”</p>

      <p>“Kaç gündür buradasın?”</p>

      <p>“Kırk beş günden fazla oldu. Beni mahvettiler; her gün işkenceye alıyorlar.”</p>

      <p>“Yalnız mısın?”</p>

      <p>“Geldiğim günden beri yalnızım, tek kalıyorum. Polisten başka kimseyle konuşmadım. Biraz konuşalım. Seni nasıl aldılar?”</p>

      <p>Birden kuşkulanmıştım. Konuştuğum bir polis olabilir miydi? Benden ne öğrenmek istiyordu ki? Bir süre böyle şeyler düşünüp durdum. Başıma gelenleri kısaltıp şişirerek anlattım; daha doğrusu geçiştirdim.</p>

      <p>“Seninki bir şey değil, hava cıva... Seni bırakırlar. Gözdağı vermek istiyorlar. Kafanı takma,” gibi bir şeyler söyledi.</p>

      <p>Ketum davranıyordum, çekiniyordum. Bir süre sonra sohbet tükendi. Ranzamda oturmaya başladım. Saatin bir hayli geç olduğunu tahmin ediyordum.</p>

      <p>Dış kapının kapandığını duydum. Kulağım dışarıdaydı. Derken hücremin önünden iki polis geçti. Kızların hücrelerine doğru gidiyorlardı. Gözümü onlara diktim. İki kızı aldılar. Kızlar gitmek istemiyordu. Polisler çekiştirdi. Her şey tam benim hücremin önünde olup bitiyordu. Kızlardan biri bağırdı:</p>

      <p>“Bu saatte sorgu olmaz! Ben sizin amacınızı biliyorum! Beni bu saatte götüremezsiniz!”</p>

      <p>Bir yandan polis çekiştiriyor, bir yandan kızlar bağırıyordu:</p>

      <p>“Yeter artık! Sizi şikâyet edeceğiz! Terbiyesizler!”</p>

      <p>Polisler ve kızlar gözden kayboldular. Ortalık sessizleşti.</p>
    </div>

    <div class="double">
      <p>Gene sabah olmuştu; tuvalet, kahvaltı, sorgu için okunan adlar... Yan hücredeki çocuğu da götürdüler, ama yüzünü göremedim.</p>

      <p>Öğlene doğru polis tüm hücrelere anons geçti:</p>

      <p>“Herkes hücrelerden çıkacak. Eşyalarınızı da yanınıza alın. Kapısını açtığım hücrelerdeki herkes salona geçecek. Buradaki hücrelerin hepsini boşaltıyoruz. Yüzlerinizi duvara doğru döneceksiniz.”</p>

      <p>Ve demir kapıların sürgü sesleri duyulmaya başladı. Kapılar aralıklarla açılıyordu. Ayak sesleri, hışırtılar duyuyordum. Ceketimi giyip beklemeye başladım. Biraz sonra kapım açıldı. Polis, “Sahanlığa geç,” dedi.</p>

      <p>Sahanlığa geldiğimde tüm çocukların orada olduğunu gördüm. Herkes duvara dönmüştü, ikinci sıra dizilmeye başlamıştı. Dört polisten birinin elinde liste vardı. Adlar okunarak yoklama yapılıyordu. Orada olan, “Burada,” diyor, adı okunup da yanıt çıkmadığında nerede olduğunu bilen birileri onun adına, “Sorguda,” diyordu. Adı okunanın sorguda olup olmadığını bilen çıkmazsa, polis bu adı peş peşe, gittikçe yükselen bir sesle tekrarlıyordu:</p>

      <p>“Tek sıra olup şuradan devam edin.”</p>

      <p>Benim hücremin olduğu taraftan yürümeye başladık. Kızların hücrelerinin önünden geçtik. İki hücrenin kapısı açıktı. Kızlar yerlerde oturuyorlardı; küçük ve sıskaydılar, üstleri başları çok kirliydi. Çoğu kot giymişti. Bir metreye iki metrelik hücrelerde yaklaşık onar kişi vardı.</p>

      <p>Kızlar bölümünün bitiminde, büyükçe bir demir kapıdan geçtik. Geniş merdivenlerin başladığı yerde, karşı taraftaki, gene büyükçe demir bir kapıdan girdik. Salonda toplandık. Demir kapı kapandı. Burası daha derli toplu gibi görünüyordu. Hücrelerin kapıları açıktı.</p>

      <p>“Adını okuduklarım söylediğim hücrelere geçsin.”</p>
    </div>

    <div class="double">
      <p>Hüseyin adlı biriyle aynı hücreye düştük. Öbür hücreler yedi-sekiz kişilik; bir tek bizimki iki kişilikti. Hücremiz salona ve dış duvarlara yakındı. Sağ tarafımızda beş hücre, sonra da tuvalet vardı. Dış duvarın üst tarafında dar pencereler, duvarlarla salonun birleştiği yerde camlı bir kapı görüyordum. Camın dışa bakan yüzeyi paslı, sık bir tel örgüyle kaplıydı. Dışarıda yeşillik görülüyordu. Camlı kapının önünde küçük bir tabure duruyordu. Sabahları bazen oradan geçen toplum polisleri içeri bakıyorlar, meydancı polis de onlara bağırıyordu.</p>

      <p>Buradaki hücreler daha yeni, daha bakımlıydı. Hücre kapılarının ortasında dışarıdan açılan gözetleme pencereleri vardı. Kapıların alt ve üst açıklıklarıysa çok dardı, hiç hava girmiyordu. Yalnızca ortadaki gözetleme pencerelerinden hava alıyorduk, o da polisin keyfine göre bazen açılıyor, bazen kapanıyordu. Hava çok sıcak olduğu zaman çocuklar yalvar yakar ricada bulunuyorlardı, gerisi polisin keyfine kalmıştı.</p>

      <p>Hücremizin içi iki metreye bir buçuk metre kadardı. Tahta bir ranzanın üzerinde ince, leş gibi bir şilte duruyordu. Şiltenin altında kutuların mukavvaları üç-dört sıra halinde dizilmişti.</p>

      <p>Hüseyin’le hücreye girdik. Bizi Kemik Kıran getirdi, kapıyı kapattı. İçerisi zifirî karanlıktı, bir süre sonra, gözetleme deliği açıldığında aydınlandı. Öbür hücrelere dağıtılanların yerleştirilmelerini görüyorduk. Demir kapılar birer birer kapandı. Derin bir sessizlik kapladı ortalığı. Burası pire kaynıyordu.</p>

      <p>Hüseyin’le ranzaya oturduk, ben ayaklarımı karşı duvara dayadım. Hüseyin, efendice oturuyordu. Sessiz, sakin biriydi. Birbirimize, “Geçmiş olsun,” dedik. “Sen neden buradasın, ben neden buradayım” konuşmaları başladı. Hüseyin kimya mühendisiydi, Ankara’dan mezun olmuştu. Zayıf, seyrek saçlı, sarışındı, burnu iriceydi; üstelik burnuyla para kazanan birisiydi; bir koku uzmanıydı... Esans ana maddesi üreticisi.</p>

      <p>“Nasıl yapılıyor bu iş?”</p>

      <p>“Dağları, tepeleri dolaşıyorum, yeni kokular arayıp buluyorum.”</p>

      <p>“Nasıl yani?”</p>

      <p>“Dağlarda dolaşırım, doğayı koklarım, sonra burnuma çok hafif, inceden bir koku gelir, bu kokunun nereden geldiğini saptarım, o yöne doğru koklaya koklaya yürümeye başlarım, koku çok uzaklarda olabilir, benim için hiç fark etmez.”</p>

      <p>“Sonra?”</p>

      <p>“Sonra gider o çiçeği ya da otu bulurum.”</p>

      <p>Gülmeye başladım.</p>

      <p>“Neden gülüyorsun?”</p>

      <p>“Sen köpek misin, havayı koklayarak değişik koku nasıl bulunur?”</p>

      <p>“Gülüyorsun ama Tarık, dünyada benim gibi on kişi ya var ya yoktur... Özel bir yetenek ve farklı bir çalışma gerektirir bu iş. Bir kere tüm parfümlerin ana maddeleri ezberimizdedir, tüm ana kokuları gözümüz kapalı biliriz.”</p>

      <p>Pireden dolayı kaşınmaya başlamıştık.</p>

      <p>“Bizi çeşitli parfüm şişeleri dolu bir odaya sokarlar. Üç yüz, beş yüz değişik koku, hepsi bir arada, şişelerin ağızları açık, üzerlerinde hiçbir yazı yok. Bu odanın içine girerim. Benden istenilen hangi kokuysa, hiç el sürmeden, koklayarak bulurum. Bu odada şişelerin arasına bir et sakla, bir köpek bu eti nasıl bulabiliyorsa ben de öyle bulurum kokuları.”</p>

      <p>“Hüseyin, bu müthiş bir olay! Çok şaşırdım... Peki şimdi burası ne kokuyor?”</p>

      <p>“Bok kokuyor.”</p>

      <p>Gülüştük.</p>

      <p>“Yahu kaç gündür buradayım, burun murun kalmadı artık.”</p>

      <p>Bir süre sonra kapı açıldı. Kemik Kıran, “Hadi Hüseyin, biraz hava alın,” dedi.</p>

      <p>Kapı açılınca karşı duvarın üzerindeki dar pencerelerden giren ışık hücreyi aydınlatmıştı. Polis kapıyı açıp Hüseyin’in adını söyleyince ben tedirgin olmuştum, acaba Hüseyin polis olabilir mi diye. Uzunca bir süre konuşmadım. Hüseyin anlatıyordu. Benim sustuğumu fark edince o da sustu. Öylece bekliyorduk. Kocaman pireler yakalamıştım.</p>

      <p>“Bu polisi nereden tanıyorsun?”</p>

      <p>“Adam beni birdenbire sevdi, nedendir bilmem. Öbür taraftayken bir gün işkenceden geldim. Ayaklarımın altı şiş, yürüyemiyorum. Sekiz numaralı hücredeyim. Bu bana, ‘Yahu ne oldu sana böyle, Allah Allah, ulan ne biçim adamlar, ben bile anladım sende bir bok olmadığını, onlar anlamamışlar,’ dedi. Galiba hemşeriymişiz. O günden sonra bana iyi davranıyor. Bak, senin yanına da o koydu beni, kıyakçılık yaptı... İşkencecinin en büyüğü bu bence.”</p>

      <p>Çok akıllı biriydi Hüseyin. Dürüst ve sağlam görünmesine karşın, ondan kuşkulanmaya iki-üç gün daha devam ettim.</p>
    </div>

    <div class="double">
      <p>Akşama doğru bakkal geldi, süt, kaşar, salam, ekmek aldık. Yemeklerimizi yerken, “Hüseyin, süt iç de kutular boşalsın, su dolduralım,” dedim, “Aslında bize tuz gerekli. Tuz yemeliyiz,” dedi. “Burada yeterince tuz almıyoruz, bedenimizin dengesi bozuluyor, tuz yemezsek dayanamayız. Ne yapıp edip tuz bulmalıyız.”</p>

      <p>“Nasıl bulacağız, ne yapalım?”</p>

      <p>“Sabah olsun da bir düşünelim.”</p>

      <p>Yemekler bitti. Altı tane süt almıştık, iki tanesini içtik, iki tanesini yatağın başucuna koydum. Tuvalette iki süt kutusuna da su doldurdum. İki kutuyu boşalttım, gece çişimiz gelince bu kutulara işeyecektik, tuvalete gidince de dökecektik; biri Hüseyin’in biri benim. Suları yatağın orta yerine, çiş kutularını da ayakucuna koydum; zaten hep böyle yapılıyordu. Hüseyin’e de gösterdim. Yatacağımız zaman yatağı aşağıya indiriyorduk; Hüseyin yerde, ben divanda, karton kutuların üstünde yatıyordum.</p>

      <p>Gece biraz konuşup uyuduk. Uzun bir zaman sonra çişim geldi, boş kutulardan birine işeyip yerine koydum. Pire yüzünden gece yarısından sonra uykum kaçtı. Ayaklarımı karşı duvara uzatıp düşüncelere daldım. Hüseyin de uyanmıştı. Laf lafı açtı. Nasıl da sigara özlediğimizi, buradaki olayları, dışarıda neler olup bittiğini konuşuyorduk. Derken Hüseyin su kutularına uzandı ve içlerinden birini kafasına dikti. Dikmesiyle ağzındakileri çıkarması bir oldu...</p>

      <p>“Ulan bu ne?” demesine kalmadan su yerine çişimi içtiğini anladık. Öğürerek tükürdü. Beni bir gülme aldı. “Su iç, ağzını çalkala,” diyordum, ama gülmeme de engel olamıyordum. Bu karmaşayla sabahı ettik. Şafak sökmeden önce, gökyüzü henüz lacivertken, yeniden uykuya daldık.</p>
    </div>

    <div class="double">
      <p>Sabah saat yedi ya da sekiz olmalıydı, uykumun arasında bir kızın bağırarak türkü söylediğini duydum. Birden uyandım. Ses dışarıdan geliyordu. Hüseyin de uyanmıştı. Delikten dışarı baktım. Deli bir kız, üstü başı perişan, camlı kapının arkasında içeriye doğru türkü söylüyordu. Kemik Kıran’ın yerine Polis A. gelmişti. Kıza bağırıyor, “Git kız buradan, şimdi seni yakalarım, döverim,” diyordu; ama kızın umurunda değildi; tel örgünün dışından içeri bağırarak türkü söylüyordu.</p>

      <p>O günden sonra bu türkü faslını her sabah aynı saatlerde yaşadık. Eğer Kemik Kıran’ın keyfi yerindeyse istek türkü bile söyletiyordu. Bazen de toplum polisi, deli kızı oradan uzaklaştırıyordu.</p>

      <p>Bu hücredeki ikinci günümüze bir gece önceden kalanlarla kahvaltı ederek başladık. Sonra tuvalet faslı; çişlerimizi döktük, sularımızı doldurduk.</p>

      <p>Hücrede oturuyorduk. Kapı kapalı, gözetleme deliği açıktı. Sohbet ediyorduk. Hüseyin tuz konusunu açtı. Nasıl bulacağımızı planlamaya çalışıyorduk. Hüseyin, “Sorguya gidecekler gitsin, ortalık bir sakinleşsin bakalım,” dedi.</p>

      <p>“A.yla benim aram iyi; bazen beni hücreden çıkarıyor, çay, sigara veriyordu,” dedim.</p>

      <p>Hüseyin düşündü.</p>

      <p>“Sen şimdi onu çağır, ‘A. Bey içerisi çok sıcak, O. Bey (Kemik Kıran) bizim kapımızı hep açık bırakırdı, gene açık kalsa olmaz mı?’ de. Kapıyı açık bırakırsa gerisi kolay. Yavaş yavaş yanına sızarsın.”</p>

      <p>Bu arada sorgu için adlar okunmaya başlamıştı. Çocuklar sorguya gitti, ortalık sakinleşti. Kapıyı çaldım, gözetleme deliğinden seslendim:</p>

      <p>“Memur Bey, Memur Bey!..”</p>

      <p>A., bir süre geçtikten sonra yanıtladı:</p>

      <p>“Ne var?”</p>

      <p>“Bir dakika bakar mısınız?”</p>

      <p>“Ne var Tarık?”</p>

      <p>“İçerisi çok sıcak; dün bütün gün O. arkadaş kapımızı açık bıraktı. Gene açık kalabilir mi?”</p>

      <p>Polis A., kısa bir süre sonra kapımızı açıp gitti. Hüseyin’le mutlu mutlu bakıştık, planımızın birinci bölümü tamamlanmıştı bile. Yatak gene sedirin üzerindeydi; ikimiz de oturduk. Benim ayaklarım karşı duvara dayalıydı. Sohbet ediyorduk. Saat dokuz ya da on olmalıydı. Hüseyin, “Kebap yiyelim mi?”</p>

      <p>“Saçmalama oğlum.”</p>

      <p>“Dur yahu, telaşlanma. Sen öğlene doğru A.nın yanına sız. Biraz sohbetten sonra beni de çağır. Eh, sen aktörsün, gerisi sana kalıyor; öyle oyna ki ağzı sulansın. Gerisini bana bırak.”</p>

      <p>Saat on bire kadar bekledik. Ben içeride hazırlanıyordum. Zamanı gelince kafamı yavaş yavaş dışarı çıkarttım. A. salondaki telli kulübede oturmuş gazete okuyordu. Kafasını kaldırdı, beni gördü.</p>

      <p>“Gelebilir miyim?” dedim.</p>

      <p>Kısık sesle ve el kol hareketleriyle, “Gel bakalım,” dedi.</p>

      <p>Gittim. Yanındaki masanın taburesine oturdum. Elindeki gazeteyi bıraktı.</p>

      <p>“Eee Tarık, söyle bakalım, nasıl gidiyor?” dedi.</p>

      <p>“Yavaş yavaş alışıyoruz işte. Sizin de işiniz zor, bizim de. Allahtan iki kişi kalıyoruz da rahatız.”</p>

      <p>“Geçer geçer, bunlar da geçer. Hele ben bıktım valla, hanımdan boşanacağız neredeyse; yahu o kadar dikkat ediyorum, gene de eve bit götürüyorum.”</p>

      <p>“Öbür tarafta bit daha çoktu, burası pire kaynıyor.”</p>

      <p>“Pire önemli değil, o uçup gidiyor, bit öyle değil.”</p>

      <p>Gözüm sigaradaydı ve tabii ki küçük elektrikli ocağın üstündeki demlikte. A. masanın üzerine iki çay bardağı koydu, çay hazırlığı yapıyordu. Demliğe bakıp konuya nasıl girsem diye hesap ediyordum. A. bardaklara şekeri koydu, çayı dökmeye hazırlandı. Derin bir nefes aldım:</p>

      <p>“Yahu, şu hücredeki arkadaşı da çağırsam, bir bardak çay da o içse... İyi bir oğlan...”</p>

      <p>“Gelsin bakalım.”</p>

      <p>Hemen kalktım, aceleyle hücreye gittim. Hüseyin uzanmıştı.</p>

      <p>“Hadi gel.”</p>

      <p>Hemen toparlandı. Sessizce, A.nın yanına sızdık. Üçüncü bardak da masada duruyordu. A. çayları koydu. Hüseyin çekingen, utangaç görünüyordu. Çay için teşekkür ettik. Sigaraları da yakmış, keyiflenmiştik. Hem çay, hem sohbet; zaman akıp gidiyordu. Sıra kebaba gelmişti. Hüseyin’le bakıştık. Ben söze başladım:</p>

      <p>“Adamın canı burada hiç olmadık şeyleri çekiyor. Şöyle bir kebap olsa, soğanlı, moğanlı; yesek. Bir keresinde Antalya’da bir film çekiyorum, deniz kenarına yakın bir yer. Adamın biri, ‘Abi sana bir Adana yapayım, parmaklarını yersin,’ dedi. Sabahın körü daha. Yahu bir kebap geldi; kıpkırmızı. Hakiki Adana. Mis gibi kokuyor. Çevresine yeşillikleri de koymuşlar, bin çeşit, bir de yanına soğan ezmesi, şöyle sumaklı. Altında pide, yağları çıkmış... Yahu unutamıyorum o kebabı...”</p>

      <p>“Adamın ağzını sulandırma Tarık,” dedi A. “Benim de canım çekti şimdi.”</p>

      <p>Hüseyin, “Yahu A. Bey, sen bu işi halledersin, şuradan üç kebap söyle, olsun bitsin.”</p>

      <p>A. şöyle bir düşündü. Bu iş olacak gibi görünüyordu.</p>

      <p>“Yok canım, Sonra A. Bey’in başına iş açılır; atarlar buradan,” dedim.</p>

      <p>“Hop hoop,” dedi A. “Kim atarmış ulan, burası benden sorulur; ben buranın hâkimiyim.”</p>

      <p>Hüseyin hemen elini cebine attı, yüklüce bir parayı masanın üzerine koydu:</p>

      <p>“Ayran da, ayran da. Bol tuzlu. Tuzu unutmasınlar.”</p>

      <p>A., “Siz şimdi gidin. Ben sizi çağırırım,” dedi.</p>

      <p>Hemen hücremize döndük. Birbirimizi kutladık. Zaman geçmek bilmiyordu. Dış kapının her açılıp kapanışında, hah, şimdi geldi, diyerek bekleşiyorduk. Hüseyin’e takılıyordum:</p>

      <p>“Hüseyin, havayı kokla bakayım, kokla. Kebaplar ne kadar uzaklıkta?”</p>

      <p>Gülüşüyorduk.</p>

      <p>Sonunda A. geldi. Dışarı çıktık. Masanın üstünde büyük bir tepsi duruyordu. Kebaplar başka bir tabakla kapatılmıştı. Ve ayranla tuz. Günler sonra ilk kez yemek yiyecektik, hem de böyle bir yemek... Olacak şey değildi.</p>

      <p>Tabaklarımızı sıyırdık. Sonra hücremize döndük. Öğlene tuvalet faslı ve sonra gene kendimizi o tanıdık sessizliğin içinde bulduk.</p>
    </div>

    <div class="double">
      <p>Durmadan kaşınıyordum. Pireler beni çok rahatsız ediyordu, Hüseyin’i ise hiç ısırmıyorlardı, besbelli pireler onu sevmiyordu. Hüseyin’le pire edebiyatı yaptık. Pirelerin ne olduğunu falan anlattı. Kapımız açıktı. Dışarıda çok güzel bir güneş vardı. Bir ara dışarı çıktım, A.ya camlı kapının yanını gösterdim:</p>

      <p>“Şurada biraz oturayım, pantolonumda bit var, şunları temizleyeyim. Olur mu?”</p>

      <p>Güneş içeri vurmuştu. Öğleden sonra saat üç-dört olmalıydı. Camın karşısına oturdum; deli kızın geldiği yerdi burası. Pantolonumu çıkardım, bir paçasını ters çevirip başladım. Dikiş araları sirke ve bit kaynıyordu. Güneşin ışığı ve sıcaklığı eşliğinde başparmağımın tırnaklarıyla çıtır çıtır sirkeleri, bitleri kırdım. Bir yandan da sayıyordum; bir paçadan tam kırk üç bit ve sirke çıkmıştı. Tırnaklarıma kan bulaşmıştı Öteki paçamdakileri sayamadım bile. Sonunda pantolondaki tüm haşaratı yok ettim, hücreme döndüm. Hüseyin’e söyledim, o da bitlerini ayıkladı. Pantolon tarafı rahatlamıştı, ama üstüm felaketti. Dikkatim bedenimin üst yanında yoğunlaştı. Sırtımda, ensemde, koltuk altlarımda, bir-iki dakikada bir, küçücük şeylerin yürüdüğünü hissediyordum. Daha doğrusu küçücük bir şeyler debeleniyordu. Tırnağımla kaşıyor, kaşıyordum. Kaşıdıkça kaşınıyordu. Ardından belli belirsiz bir yanma geliyordu. Biti ya da sirkeyi yere düşürüyordum ya da hemen sonra kaşımaya başladığım bölgeye taşıyordum. Böylece haşarat bir güzel yayılmış ve çoğalmış oluyordu. Ve ne yazık ki pantolonum da birkaç gün içinde temizlemeden önceki durumuna dönecekti.</p>
    </div>

    <div class="double">
      <p>Günün alışıldık seyri sürüyordu; bakkal, tuvalet, sorgudan dönenler. Akşam bakkal geldiğinde Hüseyin, ona, “Benim dişim ağrıyor, dayanamıyorum,” dedi.</p>

      <p>Bakkal şöyle bir baktı. Hüseyin, bakkala bir avuç para uzattı:</p>

      <p>“Ben sigarasız duramıyorum, bir paket Maltepe getir.”</p>

      <p>Sigaraya büyük para vermişti. Bakkal parayı aldı:</p>

      <p>“Gündüz içmeye kalkmayın, belli olur; beni yakarsınız.”</p>

      <p>Sonra servisi yaparken, “Diş ilacın geldi,” diyerek bir paket Maltepe, bir kutu kibrit verip gitti. Artık sigaramız vardı.</p>

      <p>Gündüzleri kapı açık duruyordu. İstediğimiz zaman tuvalete gidiyorduk. Gece kapı kapalı, gözetleme açıktı. Nereden bulduysam bir çift çorap bulmuştum, anımsamıyorum, uyurken çorapları elime geçiriyordum. Pantolonumun paçalarını da ayağımdaki çorapların içine sokuyordum. Ellerimi ve ayaklarımı sağlama aldıktan sonra bir tek başım kalıyordu, onu da ceketimle sarıyordum. Burnumla ağzımı açıkta bırakıyordum. Kendimi pirelere karşı böyle korumaya çalışıyordum. Ama ayaklarımı da ellerimi de aralıklardan ısırıyorlardı. Pire bit gibi değildi, ısırdığı yer hem çok kaşınıyor, hem şişiyordu. Kalkıp dakikalarca kaşınıyordum. Geceler böyle geçiyordu.</p>
    </div>

    <div class="double">
      <p>Hüseyin’le birlikte üçüncü günümüz aynı sabah olaylarıyla başladı. Deli kız türküsünü söyleyip gitti. Polis bölmesinde Kemik Kıran vardı. Kapımız kapalı, gözetleme deliğimiz açıktı.</p>

      <p>Hüseyin’le yeni bir plan yapmıştık. Kemik Kıran’la Hüseyin’in arası iyiydi, bu kez Hüseyin, Kemik Kıran’ı çağırdı ve kapıyı açtırdı. Bir süre bekleyip yanına yanaştık. Sohbet kuruldu. Çaylar içildi.</p>

      <p>Hüseyin, “O., bizim fabrikaya gitsen de istediğin kadar koku alsan... Hem de benim çamaşırları bir değiştirsen,” dedi.</p>

      <p>Kemik Kıran, “koku” sözcüğünü duyunca hemen konuya atladı, öneriyi kabul etti. Hüseyin çabucak bir not yazdı: “Gelen arkadaşa bir koli deodoran verin, çamaşır verin.” Ortağına da bir şeyler karaladı, alacak-borç listesi yaptı, şu kişilerden paraları al, diye uyardı.</p>

      <p>Kemik Kıran’la sohbeti sürdürdük. İkindi zamanı namaz kılan bir çocuk vardı; bize onu göstererek, “Bakmayın böyle namaz kıldığına, dışarı çıkabilmek için yapıyor,” dedi.</p>

      <p>Samimiyet ilerliyordu. O zaman bize altı çocuğu olduğunu söyledi. Elinde hep kalın bir sopa taşıyordu; sopasız dolaşmıyordu. Sözü döndürüp dolaştırıp içkiye getirdik. Sıkı bir içkici tipi vardı onda zaten. “Küçük bir şişe votka alsan,” falan diye ağzını aradık. “Tamam,” dedi. Votka akşama geldi. Akşam yemeğinden sonra kafaları çekmeye başladık.</p>

      <p>Gece içkiler bitince hücremize girdik. Kapımız aralıktı. Saat on iki ya da bir olmalıydı. Bizim hücrenin arka bölümünden gelen bağrışmalar duyduk. Bu bölümde karşılıklı dokuzar hücre vardı; ortalarında da bir koridor. Kapılar açıldı. Kemik Kıran elindeki sopayla kapılara vurdu; küfrediyordu, bir demire vuruyordu, bir duvara; arada tok bir ses, dayak sesi duyuluyordu. Çocukların yalvarışları kulağımıza geliyordu:</p>

      <p>“Vurma abi, vallahi benim haberim yok.”</p>

      <p>“Bizim hücreden atılmadı.”</p>

      <p>“Vurma gözünü seveyim, işkenceden yeni çıktım, yapma.”</p>

      <p>Hüseyin’le dinliyorduk. Ne yapacağımızı şaşırıp kalmıştık. Dayak bitmek bilmiyordu. Çocukların sesleri gittikçe yükseldi. Dayanılacak gibi değildi.</p>

      <p>Hüseyin, “İş yaptık adama içirmekle,” dedi, “herif sarhoş oldu, çocukları dövüyor.”</p>

      <p>Dayanamadım, hücreden çıktım, arka tarafa döndüm. Karşılıklı ikişer hücrenin kapıları açıktı. Çocuklar dışarı çıkmışlardı, Kemik Kıran ortalarında duruyordu. On beş-yirmi çocuk vardı. Hepsi ellerini açmıştı, Kemik Kıran ha babam vuruyordu. Elini çekenin bacaklarına, gövdesine indiriyordu sopayı.</p>

      <p>“Söyleyin lan, bu kibriti karşı hücreye kim attı? Anam avradım olsun hepinizi öldürürüm!”</p>

      <p>Çocuklardan ses çıkmadı. Kemik Kıran gene girişti. Çocuklardan biri, “Yahu kim attıysa söylesin,” dedi.</p>

      <p>Koridorun sonunda durmuş ne yapacağımı düşünüyordum. Kemik Kıran yorulmamıştı, dayağın bir türlü sonu gelmiyordu. Çocuklar yalvarıyordu. Anladığım kadarıyla bir hücreden karşı hücreye kapının altından kibrit atılmış, ama kutu koridorun ortasında kalmıştı.</p>

      <p>“Arkadaşlar boş yere hepimiz dayak yiyoruz, kim attıysa...”</p>

      <p>“Memur bey, ben attım.”</p>

      <p>Kemik Kıran itiraf eden çocuğun üstüne yürüdü, Allah yaratmış demeden bir meydan dayağına girişti. Bir insanın böylesine bir hırsla dayak atabileceğine inanmak çok zordu, ama işte gözlerimle görüyordum. Kendini kaybetmişti; bir tür delilik nöbeti olmalı diye düşündüm. Elindeki kalın sopayı çocuğun her yerine acımasızca indiriyordu. Çocuğun bir yerini kıracaktı.</p>

      <p>Dayanamadım, yanına gittim:</p>

      <p>“O. Bey, yeter artık; lütfen.”</p>

      <p>Sopayı tutmayan öbür kolundan tutup hafifçe çekmiştim. Kemik Kıran oralı olmadı, hâlâ vuruyordu; ben de çekiştiriyordum. Nasıl olduysa tansiyon yavaş yavaş azaldı. Çocuk yere yığılmıştı. Kulağından kan geliyordu. Sonra çocuğun bir başka polisin yakını olduğu aklıma geliverdi. Koridorda A.yla otururken bir polis gelmişti ve A.ya, “Bu benim akrabam olur, çocuğun bir boku yok, göz kulak oluver,” demişti...</p>
    </div>

    <div class="double">
      <p>Kemik Kıran, çocukları küfür kıyamet hücrelerine gönderdi. Ortalık sakinleşti. Adama neden “Kemik Kıran” dediklerini böylece anlamış oldum.</p>

      <p>Kemik Kıran’la koridordaki bölmesine gittik. Oturup şundan bundan konuşmaya başladık. Ona yaptığı işin yararsızlığını anlatmaya çalışıyordum; gerçeklerden söz etmeye, biraz da gözünü korkutmaya çabalıyordum:</p>

      <p>“Yahu O., bu çocukları dövüyorsun ya, hiç korkmuyor musun? Bu günler geçer, emekli olursun, evinde oturursun ya da sıkıyönetim biter, başka bir göreve atanırsın; sonra hırsla canını yaktığın, sopayı nerelerine denk gelirse acımasızca indirdiğin bu insanlar seni bulur. Altı çocuğun var, onları hiç düşünmüyor musun? Tek başına düzeni kurtaracak halin yok ya. Çocukları sorguya götürürlerken gözlerini kapatıyorlar. Neden? Polisi tanımasın diye... Her şeyinle ortadasın sen... Bak A. senin gibi yapmıyor.”</p>

      <p>Ertesi gün kulağı kanayan çocuk doktora gitmek istedi, göndermediler.</p>

      <p>“Yazılı kâğıt vereyim, kendimi duvara çarptım diye imza atarım,” dediği halde doktora gidemedi.</p>
    </div>

    <div class="double">
      <p>Sabahki olaylarda bu kez bir farklılık olmuştu: Bugün sorguya gidecekler arasında Hüseyin de vardı. Birbirimize baktık. Kanım çekildi. Adı okunur okunmaz Hüseyin hücre numarasını yüksek sesle söyledi. Birkaç dakika sonra kapı açıldı. Hüseyin gitti. Kapı kapandı.</p>

      <p>Hücrede yalnız başıma volta atmaya başladım. Bir ara A. geldi, kapıyı açtı. Dışarı çıktığımda A.nın yanında kırmızı sakallı, kötü suratlı bir adam gördüm. Esrarkeş olduğu belliydi, gözleri kan çanağına dönmüştü, şiş şiş olmuştu. İşkenceci olduğunu düşündüm. Elindeki sigarayı gösterdi:</p>

      <p>“Bu olmazsa biz dayanamayız, işimiz çok zor.”</p>

      <p>Aklımda Hüseyin’den başka bir şey yoktu.</p>

      <p>Akşama doğru sorgudan dönüşler yavaş yavaş başladı.</p>

      <p>Hüseyin de geldi. Ayakkabıları elindeydi, ayaklarının üstüne basamıyordu; tabanları şişmişti. Hücrenin içinde yığılıp kaldı. Bir süre sonra hüngür hüngür ağlamaya başladı. Öyle çaresiz hissettim ki kendimi. Ne yapacağımı, onu nasıl avutacağımı bilemedim.</p>

      <p>“Hüseyin kalk... Ayaklarını duvara vurmalıyız. Yoksa daha fazla şişerler.”</p>

      <p>Tabanları balon gibi olmuştu. Karşı duvara yavaş yavaş vurduruyordum, üstüne bastırıyor, biraz su döküyordum. Uzun zaman sonra sakinleşti. Az az konuşmaya başladı. Neler olduğunu merak ediyordum.</p>

      <p>“Allah belasını versin Kemik Kıran’ın da, A.nın da. Tarık, bunlar müdürün emri olmadan hiçbir şey yapamıyorlar. Yukarıdakilerin her şeyden haberleri var. Polis soruyor: ‘Oğlum Hüseyin, bir şey gönderdin mi?’ ‘Yok göndermedim,’ diyorum. ‘O. mu söyledi?’ diye soracağım, bu kez de O. işlerimi yapmaz olacak. ‘Sen yalan söylüyorsun,’ dediler, ‘uzat elini, aç parmaklarını.’ Açtım. ‘Ellerin titriyor,’ dedi. ‘Sen gel, gözün kapalı dur burada, ben de karşında durayım, bakalım titrememek oluyor muymuş,’ dedim.”</p>

      <p>Öylesine kırık dökük gülüştük. Devam etti:</p>

      <p>“‘Nereden geldin?’ ‘Ankara’dan geldim,’ şudur budur, bir sandalyeye oturttular. ‘Sana bir fotoğraf göstereceğim, bunu tanıyor musun?’ Gözümü hafif aşağıdan açtım. ‘Tek yüz portresi,’ dedim, ‘hayatımda görmedim.’ ‘Peki sana bir-iki ad soracağız.’ Bir-iki ad sordu, Zeki vardı Eğridir’de, bizim komşunun kızıyla evli, Ankara’dan tanıyorum, makine mühendisi. ‘Evet, tanıyorum,’ dedim. ‘Vay eşşooğlu eşşek!’ dedi. Bir tokat yedim. ‘Sen parti üyesi değil misin?’ ‘Hayır, ben parti üyesi falan değilim.’ ‘Kod adını söyle, biz gerisini çorap söküğü gibi getiririz.’ ‘Yahu benim kod adım yok, parti üyesi de değilim.’ ‘Seni hiçbir adla çağırmazlar mı?’ ‘Ya, benim bir tane adım var.’ ‘Hangi partiye oy verdin?’ ‘CHP’ye.’ ‘Peki ilkelerini say.’ ‘Cumhuriyetçilik, Laiklik...’ Gerisi yok. Bu arada falaka bitti, kaldırdılar, biraz yürüttüler. Sonra indir külodunu. Parmaktan ve cinsel organdan elektrik veriyorlar. Baktım, arada bir kablonun ucu çıkıyor, ben de parmağımla tuttum çıkardım kabloyu... Terliyordum, terleyince de elektrik çarpması daha etkili oluyordu doğal olarak. Ama uyandım sonra, telin ucu çıktığı halde elektrik çarpıyormuş gibi yaptım. 15 dakika falan böyle idare ettim. ‘Ya, bu olmuyor,’ diyerek beni yere yatırdılar. Üzerime kemer gibi bir şey geçirdiler. Adam üstüme oturdu. ‘Konuş, konuş...’ ‘Valla,’ dedim, ‘ben işkenceye falan dayanamıyorum.’ Ondan sonra daha fazla yüklenmeye başladılar. ‘Ölüyorum,’ dedim, sonra gene bıraktılar. ‘Al bunu götür,’ dediler. Bir tek külotla kaldım. Su tuttular. ‘Oh!’ diyorum. Bedenim rahatlıyor. Sonra ‘Bir sigara iç,’ dediler. ‘İçmeyeceğim,’ dedim. ‘İçeceksin,’ dediler. Birden aklıma askerdeyken yüzbaşının söyledikleri geldi: ‘Düşmana bir sigara verirler, içerse dostça bir ilişki kurulur, şak diye ağzından lafı alırsın,’ demişti. O aklıma geldi. ‘Bu bir taktiktir,’ dedim. Gerçekten de ‘Şu nasıldı, bu nasıldı?’ Ha bire soru soruyorlar. ‘Valla ben bir şey bilmiyorum,’ dedim.”</p>

      <p>Biz bunları konuşurken Hüseyin’in ziyaretçileri gelmiş. Yukarıdan not göndermişler, “Bir ihtiyacın varsa yaz,” diye. Not bana geldi. Ben de, “Hüseyin iyidir, sağlığı yerinde, şu anda sorguda, merak etmeyin, oda arkadaşı Tarık Akan,” diye yazıp gönderdim. Zaten başka bir şey yazmak yasaktı. Notu Hüseyin’in babası almış. “Bizim oğlan Tarık Akan’ın yanında kalıyormuş, gene bir yolunu bulmuş, rahatı yerinde,” diye düşünmüş.</p>

      <p>Hüseyin, “‘Sen otur burada,’ dediler, ceketimi başıma geçirdiler, gözümü açtılar. Akşama kadar bütün işkenceleri gördüm. Bir kızın dün geceki baskın sırasında bacağı kırılmış; pencereden atlamış. Kız, ‘İlacım nerede?’ diyor, bir novaljin ampul kırıp içiriyorlar. Konuşması için kırığı ile oynuyorlar. İki kişiyi de duvara zincirlemişler, yukarıda bekliyorlar.”</p>

      <p>Bunları anlatırken Hüseyin’in gözleri doluyordu. Sonra kendini tutamadı, hıçkıra hıçkıra ağlamaya başladı. Sabaha kadar gözümüzü kırpmadan konuştuk.</p>

      <p>Sabah, Hüseyin, “Ben tuvalete çıkamayacağım,” dedi; ayaklarının şişi bir felaketti. Çiş kutularını aldım, biri benim, biri Hüseyin’in. Tuvalete dökerken Hüseyin’in kutusundan çişle karışık kan aktığını gördüm. Hücreye döndüm.</p>

      <p>“Hüseyin çiş kutunu dökerken kan gördüm.”</p>

      <p>“Elektriktendir. Demek iyi ayarlayamamışım.”</p>

      <p>Nöbetçi polisten hiçbir şey istemedik. Öğleye doğru kapı açıldı. Kemik Kıran kapıda belirdi:</p>

      <p>“Ne oldu ya, ne yapıyor bunlar böyle? Sende bir şey olmadığını nasıl anlamıyorlar? Sana da mı işkence yaptılar? Ayıptır. Ayaklarını yere bas; şişleri iner, biraz sonra gelin çay içelim.”</p>

      <p>Kemik Kıran kapıyı kapatıp gitti. Biz de ne yapacağımızı düşünmeye başladık. Hüseyin çıkmak istemiyordu, ama ben ısrar ettim. Biraz olsun yürümesini istiyordum. Sonunda polisin beklediği tel örgülü bölmeye gittik. Masanın üstünde <em>Hürriyet</em> gazetesi duruyordu. Sayfanın yarısını kaplayan bir fotoğraf vardı, üstüne de “Teröristlerin Sonu” diye bir başlık atılmıştı. Çatışmada ölen kanlar içinde bir genci polis saçından sürüklüyordu. Hüseyin’le gözümüzü gazeteden alamadık. Kemik Kıran fark etti:</p>

      <p>“Dün gece büyük bir operasyon oldu; hepsini gebertmişler.”</p>

      <p>O sırada öğlen tuvaleti başlamıştı. Çocuklar sırayla tuvalete gidiyorlardı.</p>

      <p>“Bu ölen puştun kardeşi işte şu.”</p>

      <p>Bir çocuk göstermişti; gencecik, çelimsiz biri. O sırada tuvalete gidiyordu.</p>

      <p>Kemik Kıran, “Şimdi gazeteyi göstereceğim, bakalım ne yapacak?” dedi.</p>

      <p>“Yapma; yazıktır çocuğa. Hem neye yarayacak ki?” dedim, bir yandan da o akşam o dayağı atabilen adamın acıma duygularını harekete geçirmenin boşuna olduğunu düşünüyordum.</p>

      <p>Hüseyin de, “Vazgeç O. Bey, çocuğa yazık,” dedi.</p>

      <p>Kemik Kıran, ikimizin de söylediklerine aldırmadı. Tuvaletten dönerken çocuğu yanına çağırdı. Biz Hüseyin’le şaşkın, üzgün bakıştık. Çocuğa bir-iki şey söyledi. Gazete kapalı duruyordu. Sonra gazeteyi çevirip önüne koydu:</p>

      <p>“Bunu tanıyor musun?”</p>

      <p>Çocuk gazeteye şöyle bir baktı. Yüzünden ne düşündüğünü anlamak olanaksızdı. Burada geçirdikleri günler bu gencecik çocukları verecekleri tepkiler konusunda iyice temkinli davranmaya, bir tür tepkisizlik içine düşmelerine yol açıyordu.</p>

      <p>“Öldü mü?”</p>

      <p>Kemik Kıran, “Bunda yaşıyormuş gibi bir hal var mı?”</p>

      <p>Bunun üzerine çocuk çok kesin ve sert bir sesle, “Devrim için feda olsun!” dedi, arkasını dönüp hücresine gitti.</p>

      <p>Biraz sonra biz de hücremize döndük. Hüseyin gazetedeki öbür fotoğrafta görünen kızı tanımıştı:</p>

      <p>“İşkence edilirken gördüğüm kızdı o, alttaki fotoğraftaki...”</p>
    </div>

    <div class="double">
      <p>Hüseyin’le aynı hücreyi paylaşmamızın altıncı günü cumartesiye, yedinci günü pazara denk geldi; buralarda cumartesi-pazarların sakin geçtiğini, sorgulama ve işkencenin çok özel bir durum yoksa yapılmadığını öğrenmiştik.</p>

      <p>Cumartesi-pazar günleri kafama göre hazırlık yaptım; sorguda siyasal görüşümle ilgili sorular çıkarsa fazla uzatmadan, kısa ve net, saldırgan olmayan, akılcı yanıtlar verebilmek için kendi kendimle konuştum.</p>

      <p>Pazartesi günü nöbetçi polis A.ydı. Sabah, her sabahki gibi başlamıştı: Deli kız gene türküsünü söylemişti. Sonra sorguya götürüleceklerin adları okundu. Benimki bugün de yoktu.</p>

      <p>Hüseyin’in ayağındaki şişlikler inmeye başlamıştı.</p>

      <p>Saat on dolayında ilk kez gördüğüm bir polis hücreye geldi:</p>

      <p>“Hadi bakalım Tarık, gel!”</p>

      <p>Elim ayağım kesildi. Midemden yola çıkan ılık bir yumru tüm bedenimi dolaştı. Yutkundum. Hüseyin’le göz göze geldik; bakışlarımızla vedalaştık.</p>

      <p>Ayakkabılarımı giydim. Polis koluma girdi. A.nın kulübesinin yanındaki büyük demir kapının yanında yüzümü duvara çevirdi, gözlerimi bağladı. Demir kapı açıldı. Polis koluma girdi, yürüdük. Ara sıra, “Merdiven var,”, “Merdiven bitti,” gibi şeyler söylüyordu.</p>

      <p>Durmadan yürüdüm. Günlerce hiç hareket etmediğim için soluk soluğa kalmış, yorulmuştum. Yanımdan geçenlerle birkaç kez çarpıştık.</p>

      <p>“Başını eğ!” Başımı eğiyorum. “Basamak!” Ayağımı kaldırıyorum. Sonunda durduk. Gözlerimi açtılar. Bir yazıhanedeydim. Her yer lambri kaplıydı. “Müdür” yazan bir kapının önünde dikiliyorduk. İçeriye birileri girip çıkıyordu. Sonunda beni de içeriye soktular. Müdür T. masada oturuyordu, tam karşısında Uğur Dündar duruyordu. Onu Bakırköy’den tanıyordum. Kapının yanında ayakta dikildim, ama hiç halim yoktu, sırtımı duvara yaslamıştım.</p>

      <p>Uğur bana döndü:</p>

      <p>“Geçmiş olsun Tarık.”</p>

      <p>Müdür, mesafeli bir yakınlık göstermeye çalışıyordu:</p>

      <p>“Nedir bu halin Tarık, perişan görünüyorsun?”</p>

      <p>“Aşağısı bit ve pire kaynıyor, geldiğim günden beri ne sorgum yapıldı, ne bir şey.”</p>

      <p>Müdür, “Oğlum biraz dayanıklı ol. Bak aşağıdaki ibnelere, ne kadar dirençliler.”</p>

      <p>“İnsanlık dışı koşullarda yaşayıp etkilenmemek dayanıklılık ya da dirençlilik sayılmaz ki. Hepimizin yaşamları kısıtlandı. Körü körüne bir bekleyiş içindeyiz. Katlanmak her geçen gün zorlaşıyor. İnsanca tepkiler vermekten vazgeçmeye dayanıklılık diyorsanız, gerçekten de dayanıklı değilim öyleyse. Artık nereye gönderileceksem gitmek istiyorum; hapishane ya da her neresiyse...”</p>

      <p>Müdür, “Oğlum sana iyi davranıyorlar, değil mi? Aşağıda sana sıcak yemek söyleyeyim; biraz beslen, kendine gel. Senin sinirlerin bozulmuş, böyle olmaz.”</p>

      <p>O sırada kapı açıldı. Bir polis, “Müdürüm çözüldü, ötmeye başladı,” dedi.</p>

      <p>Müdür hemen yerinden kalkıp hızla dışarı çıktı.</p>

      <p>Ben Uğur’la odada yalnız kaldım. Yıllar sonra ilk kez karşılaşıyorduk. Aramızda bir dostluk, arkadaşlık olmadığı gibi gençliğimizde yumruk yumruğa kavga etmişliğimiz bile vardı. Soğuk bir hava ve yapmacık jestler aramızda dolandı.</p>

      <p>“Tarık, benden istediğin bir şey var mı?”</p>

      <p>“Yok, sağ ol.”</p>

      <p>“Ben TRT Genel Müdürü olacağım; nezaket ziyaretine geldim. Dışarıda herhangi birisine söylemek istediğin bir şey varsa yardımcı olabilirim.”</p>

      <p>“Yok, teşekkür ederim.”</p>

      <p>Müdür içeri girdi. Sinirden eli ayağı titriyor, ana avrat küfrediyordu. Sol elini ovuşturuyordu; belli ki canı yanmıştı. Kolonya döküp ovuşturmaya devam etti. Bir yandan da çocuğa sövüp duruyordu:</p>

      <p>“Yahu bunlar şerefsiz! Adama, ‘Öt lan, konuş!’ diyorum; piç, horoz gibi ‘Güügüürüüügüüüü! Güügüürüüügüüü!’ diye ötüyor. Ulan, suratında az daha elimi kıracaktım.”</p>

      <p>Güleyim mi, ağlayayım mı, şaşırmıştım. Az kalsın kıkırdamaya başlayacağım, diye korkuyordum. Kendimi zor tutuyordum.</p>

      <p>Müdür, sonra Uğur’la bir şeyler konuşmaya başladı. Biraz sonra da zile bastı, bir polis geldi. Müdür, bana dönerek, “Sen şimdi bunu film yaparsın değil mi?” dedi.</p>

      <p>Yanıtlamadım.</p>

      <p>“Götürün bunu,” dedi. “Bir de jilet verin, tıraş olsun.”</p>

      <p>Polis koluma girdi, kapının dışında gene gözlerimi bağladılar. Aşağıya indik.</p>

      <p>Hücreye gelmiştim. Hüseyin şaşkınlıkla sordu:</p>

      <p>“Ne oldu Tarık, çabuk geldin?”</p>

      <p>Anlattım.</p>
    </div>

    <div class="double">
      <p>Ertesi sabah nöbetçi, Kemik Kıran’dı. Her şey önceki günlerin tıpkısı görünüyordu, bir yaramazlık yok gibiydi. Deli kız da yerli yerindeydi. Tuvalete giderken hücrelerin üst aralığından çocuklara sigara attım. Kemik Kıran bana karşı çok daha ılımlı ve samimi davranıyordu. “Müdür bir şeyler söylemiş olabilir,” diye düşünüyordum. Bir ara hiç görmediğim bir polis geldi, devrimci bıyığı bırakmıştı. Bana çok iyi davrandı; sohbet ettik. Akıllı, entelektüel biriydi. Çoğu konuda düşüncelerimizin örtüştüğünü gördük. Ben gene de çok temkinliydim. Kemik Kıran bir ara tuvalet tarafına gidince, aceleyle ceketinin içinden katlanmış bir <em>Cumhuriyet</em> gazetesi çıkarıp bana verdi:</p>

      <p>“Canının sıkıntısını alır.”</p>

      <p>Sonra gitti. Onun Pol-Der’li olduğunu tahmin etmiştim. Hücreme döndüm, büyük bir keyifle gazeteyi okumaya başladım.</p>
    </div>

    <div class="double">
      <p>Öğleden sonra hücremize yeni birisini getirdiler. Tornacıymış. ODTÜ mezunu olduğunu öğrendik. Makinelerini çalışır durumda bırakıp çıktığından sürekli yakınıyordu:</p>

      <p>“Tornanın başından aldılar beni. Tezgâhımı bile kapattırmadılar, motorları yanar mı acaba?”</p>

      <p>Adam TİKKO’cuydu. “Devrim” sözcüğü ağzından düşmüyordu. Bir yandan TİKKO’yu övüyor, göklere çıkarıyor, sonra gene makinelerine dönüp, “Motorlarım yanar mı acaba?” diye yakınmaya başlıyordu. Sayıklar gibi bir hali vardı. Aralıksız konuşuyordu.</p>

      <p>Hüseyin, “Ne yaptın da seni aldılar?” dedi.</p>

      <p>“Radyo kurduk, yayın yapıyorduk. Mahalle mahalle dolaşıyorduk.”</p>

      <p>“Peki, enerjiyi nereden buluyordunuz? Bunun için güçlü bir elektrik kaynağı gerekmiyor mu?”</p>

      <p>“Hayır, motosiklet aküsü yetiyordu.”</p>

      <p>“Motosikletin aküsüyle ancak yüz metreye yayın yapabilirsin yahu.”</p>

      <p>“Yok abi, tüm İstanbul’a yayın yaptık, herkes dinledi. On bir yaşındaki oğlum oynuyor, siz de burada böyle bekleyerek devrimcilik oynuyorsunuz. Abi sizi kullanıyorlar. Ben çok gördüm böyle sizin gibileri.”</p>

      <p>Tornacı iki gün kaldı bizimle, sonra gitti. Onu bir daha görmedim.</p>
    </div>

    <div class="double">
      <p>Ertesi gün, yani çarşamba günü ve sonraki üç gün sakin geçti. Beni de, Hüseyin’i de sorguya çağırmadılar. Beklemeye devam ettik. Tabii sinirlerimiz de yıpranmaya devam etti.</p>

      <p>Pazarı pazartesiye bağlayan gece yarısı kapı açıldı. İçeriye şişmanca, yaşlı birini getirdiler. Adam korkudan tir tir titriyordu. “Olympia” adlı bir pavyonun sahibi olduğunu öğrendik. Siyasi Şube polislerinden bir-ikisi pavyona gitmişler. Hesap gelince ödemek istememişler. Zaten zilzurna sarhoşmuşlar. “Biz MİT’teniz, hesap mesap ödemeyiz,” demişler. Garsonlar da bir güzel dövmüş polisleri. İşte bu yüzden tüm pavyon Siyasi Şube’ye getirilmişti. Patron da bizim hücreye düşmüştü.</p>

      <p>Adamın pırlantalı Rolex saatini zimmete geçirmemişlerdi, ona yanıyordu. “Saatim de saatim,” diye sabaha kadar dertlendi.</p>

      <p>Hüseyin, “Sen boş ver saati şimdi,” dedi. “En az yirmi yıl alırsın bu işten.”</p>

      <p>Adam zaten korkudan perişan olmuştu, Hüseyin’in söylediklerini duyunca iyice telaşlandı. Sabaha kadar tanıdıkları gidip geldi; bir ihtiyacı olup olmadığını sordular. Çevresi genişti anlaşılan. Sabah çıkarken beni de mutlaka pavyona beklediğini söyledi. Ve ısrarla davet etti.</p>

      <p>(Yıllar sonra gittiğimde çok samimi davrandığını anımsıyorum, böyle mekânların en şık, lüks ve cömert ikramı sayılan şampanya sunmuştu bana.)</p>
    </div>

    <div class="double">
      <p>Bugün sorgu listesinde adım okundu.</p>

      <p>Adı okunan sevk olacaksa, hemen ardından, “Eşyalarını al!” diye uyarılıyordu. Benim adımsa sorguya gidecekler arasında okunmuştu. Adım okununca, hücre numaramı bağırmıştım. Sesim nasıl duyulmuştu hiçbir fikrim yoktu. Kapıyı açtılar.</p>

      <p>Heyecanlıydım. Öte yandan bu koşullar altında ve böyle bir belirsizlik içinde günlerce beklemekten bunalmıştım. İster istemez, ne olacaksa olsun, türünden bir düşünceye kapılmıştım. Ve sorgu için düğmeye basıldığında, “Nihayet,” demiştim, ister istemez.</p>

      <p>Salona girdim. Burada yüzleri duvara dönük dokuz-on çocuk vardı. Her sorgu ekibinin “ayakçı” denilen bir kılavuzu oluyordu; sorguya onlar götürüp getiriyordu. Bir sorgu ekibi; komiser, iki ya da üç polis, işkenceci ya da “tutan”lar, bir de ayakçıdan oluşuyordu. Ben de yüzümü duvara döndüm. Kısa boylu bir polis yerden siyah bir bant aldı. Sorgudan gelenler gözlerine bağlanan renkli gözbağlarını çıkarıp bir köşeye bırakıyorlardı. Cumartesi-pazarları sorguya giden olmadığından bu köşede siyah, kırmızı, kahverengi kumaş parçaları yığılırdı; hepsi de leş gibi kirli onlarca kumaş bant.</p>

      <p>Polis bana seslendi:</p>

      <p>“Eğil, uzun!”</p>

      <p>Eğildim. Gözlerimi bağladı. Müdürün odasına götürüldüğüm günkü kadar tedirgin değildim. Gözbağı çok inceydi; tek kat bağladığını tahmin ettim. Cam kapının yanından geçerken insanların siluetlerini görebiliyordum; bir de ayaklarımı ve göbeğimi.</p>

      <p>Adam kolumu tuttu, dışarı çıktık. Merdivenlerden indik, merdivenlerden çıktık.</p>

      <p>“Başını eğ!”</p>

      <p>Başımı eğdim.</p>

      <p>“Basamak, iki tane!”</p>

      <p>Basamak çıktım. Yol uzadıkça uzadı. Sonunda durduk.</p>

      <p>Beni bir sandalyeye oturtup gitti. Tam karşımdan ışık geldiğini seçebiliyordum; pencere olduğunu düşündüm.</p>

      <p>Öylece bekliyordum. Giden gelen olmuyordu.</p>

      <p>Dakikalar uzadı. Zaman sündü.</p>

      <p>Sağdan soldan işkence sesleri geliyordu; patırtılar, kütürtüler, genç insanların bağırışları, küfür, kıyamet...</p>

      <p>Hücremden çıkarken üstümde taşıdığım kararlı ve dayanıklı halden eser kalmamıştı. Bir karabasanın ortasında olduğumu düşünüyordum. Tarifsiz bir heyecana teslim olmuştum.</p>

      <p>Neden sonra karşıma üç adam oturdu. Onları karaltı olarak görebiliyordum. Hiç konuşmuyorlardı. Polis mi, yoksa benim gibi sorgu için bekletilen tutuklular mı olduklarını anlayamamıştım. Biraz sonra fısıldaşmaya başladılar. Ne konuştuklarını anlamamıştım, ama polis olduklarına karar verdim.</p>

      <p>Uzun bir zaman sonra karşımdakiler kalabalıklaştı.</p>

      <p>Bir hareket vardı.</p>

      <p>Sağ yanımda birisinin nefes alıp verişini duyuyordum. Elimi uzatsam adama dokunacak durumdaydım. Kulağıma doğru yaklaştı, nefesinin sıcaklığını hissediyordum, hafifçe üflüyordu sağ kulağıma, sonra soluma geçip sol kulağıma.</p>

      <p>Ürpermiştim. Aklımdan peş peşe ve hızla binlerce şey geçiyordu; ne düşüneceğimi, nasıl davranacağımı kestiremiyordum. Korkumu, heyecanımı bir yana koysam bile bütün bu olup bitenleri kendime konduramıyordum. Burada böyle çaresizce oturmayı hazmedemiyordum. Kişiliğimle, onurumla oynanıyordu ve ben hiçbir şey yapamıyordum.</p>

      <p>Karşımdakiler yedi-sekiz kişi kadar olmuştu.</p>

      <p>Ve sorgu başladı:</p>

      <p>“Asıl adın ne? Nerelisin? Nerede oturuyorsun?”</p>

      <p>Sanki bilmiyorlardı. Kalabalıktan ayakta duran biri konuşmaya başladı:</p>

      <p>“Sen Yılmaz Güney mi olmak istiyorsun?”</p>

      <p>Sesinden, Müdür T.yi hemen tanımıştım.</p>

      <p>“Ne ilgisi var. Yok böyle bir düşüncem. Bizim işimizde, birinin yerine geçmek, birilerini taklit etmek hoş karşılanmaz, dışlanır bu yolu tutanlar. Zaten herkesin yeteneği kendine. Tek başına ayakta duramıyorsan sanat çevresi üstüne basıp geçer. Hem, ben Yılmaz Güney olamam, olmak gibi bir düşüncem de yok.”</p>

      <p>“Peki, öyleyse neden Yılmaz Güney’le birliktesin? Neden ona yardım ediyorsun?”</p>

      <p>“Nasıl yardım ediyorum yani? Ben ona yardım etmiyorum ki. O benim arkadaşım, meslektaşım, birlikte güzel bir şeyler yapmaya çalışıyoruz.”</p>

      <p>Müdür, “Bak Tarık, bize yalan söyleme... Seni ezeriz!” dedi.</p>

      <p>İşte bu “ezeriz” sözü bana dokundu. İçime oturdu. Sinek miydim ben? Soruyu yanıtlamadım. Zaten soru neydi onu bile unutmuştum. T. yineledi:</p>

      <p>“Seni ezeriz Tarık!”</p>

      <p>Doğru yerime dokunduğunu anlamıştı. Moralimi bozduğunun farkındaydı. O iskemlede oturan yorgun bedenimin, bunca gündür yaşadığım gerilimin ardından iyice yıpranmış duygularımın, düşüncelerimin ortasına kocaman bir delik açtığının farkındaydı. Bana bir çay söyledi. Hüseyin’in anlattığı askerlik hikâyesi aklıma gelmedi bile. Çayımı bitirene kadar bana hiç soru sormadılar, beklediler. Hepsi karşımda duruyordu. Çay bitti. Hâlâ öylece duruyorduk. Aralarında fısıldaşıyorlardı, hiçbir şey anlamıyordum. Bardak elimde kalmıştı, ne yapacağımı bilemiyordum. Yanımda masa varmış gibi geliyordu bana, bardağı o tarafa uzatıyordum, olmuyordu. Biraz sonra öbür tarafa uzatıyordum, olmuyordu. O yanda masa olmadığını bildiğim halde karşıma doğru uzatıyordum, gene olmuyordu tabii. Sinirlerim bozulmuştu. Hiç kimse elimdeki bardağı almıyordu. Elindeki boş çay bardağını bile bir yere koyamayan zavallının biriydim. Ne kadar da âcizdim. Gözyaşlarımı kontrol edemedim. Gözlerim doldu, doldu. Gözyaşlarım akmasın diye kendimi zor tutuyordum. Birden boşaldı, kumaş gözbağının altından akmaya başladı. Bardağı fırlatmak istiyordum. “Onun yüzünden,” diye düşünüyordum, “onun yüzünden, onun yüzünden!..”</p>

      <p>Ellerim sırılsıklam terlemişti. Adamlar hâlâ karşımdaydılar. Neden sonra akıl edip, boş bardağı sandalyemin bacağı boyunca yere bıraktım.</p>

      <p>Gene sorular başladı:</p>

      <p>“Senin dinin var mı?”</p>

      <p>“Kelimeyi şahadet getir.”</p>

      <p>“Namaz kılıyor musun?”</p>

      <p>“Oruç var mı?”</p>

      <p>“Uyuşturucu var mı?”</p>

      <p>“Hangi örgüttensin?”</p>

      <p>“Şu adları tanıyor musun?”</p>

      <p>“Ben sosyal demokratım,” dedim.</p>

      <p>“O zaman söyle bakalım: Sosyal demokrasi nedir, sosyalizm nedir, komünizm nedir?.. Anlat bakalım.”</p>

      <p>Saçma sapan şeyler anlatıyordum, abuk sabuk yanıtlar veriyordum. Aklıma ne geliyorsa, önce zararsız olduğuna karar verip hemen söylüyordum; ne hakkında olduğunu, önce söylediklerimle ilgili olup olmadığını, sorulara yanıt sayılıp sayılmayacağını hiç umursamıyordum. Müdür T. çok sinirlendi:</p>

      <p>“Bizimle dalga geçme lan! Şakam yok, fena ezeriz!”</p>

      <p>“Benim bildiklerim bunlar.”</p>

      <p>“O zaman Marx’ı anlat.”</p>

      <p>Ben gene saçmalamaya başlamıştım. Ne söyleyeceğimi, nasıl anlatacağımı prova etmiştim oysa. Ama bu gergin ve sinir bozucu ortamda, birileri sürekli beni “ezmek”ten söz ederken, boş çay bardakları bile bana karşı cephe almışken daha farklı davranamayacağımı, istediğim gibi sakin, serinkanlı, mantıklı olamayacağımı fark etmiştim.</p>

      <p>Polisin biri beni konuşturmak için yine Marx’tan, komünizmden, sosyalizmden söz etmeye başladı. Terminolojiyi çok iyi biliyordu. Öyle bir duruma gelmiştik ki, o anlatıyordu, ben onaylıyordum. Sonunda bir adam kalktı, ayağıma tekme attı:</p>

      <p>“Yahu bunun bir bok bildiği yok ya da bizimle dalga geçiyor!”</p>

      <p>O sırada birisi içeri daldı, “Tamam, çözüldü, öttü,” dedi.</p>

      <p>Hepsi kalkıp gitti. Gitmeden önce T., “Bak Tarık, bu son; sorulara adam gibi karşılık vermezsen seni içeriye alırım,” dedi.</p>

      <p>Yalnız kalmıştım.</p>

      <p>İçeriden sürekli işkence sesleri geliyordu. Gene uzunca bir zaman geçti. Döndüler.</p>

      <p>“<em>Sürü</em> filmini neden yaptın?”</p>

      <p>“<em>Maden</em>, <em>Demiryolu</em> gibi filmlerde neden oynuyorsun?”</p>

      <p>“Bu vatana neden ihanet ediyorsun?”</p>

      <p>Durmadan, soruyorlardı. Hiçbiri, “Neden tutuklandın?”, “Almanya’daki olay neydi?”, “<em>Tercüman</em> gazetesi neden öyle yazdı?” diye sormadı. Burada olmamla ilgisi olmayan sorularla akşamı bulmuştuk. Bütün gün yerimden hiç kalkmamıştım. Elektrik ya da filistin askısını bende denemediler.</p>

      <p>İstedikleri gibi bir açık vermemiştim. Polis durumdan hoşnut değildi.</p>

      <p>“Yahu bu tırışkada hiçbir bok yok; aptalın teki.”</p>

      <p>“TKP’li...”</p>

      <p>Sonunda beni “K Masası”na götürdüler; yani Komünizm Masası.</p>
    </div>

    <div class="double">
      <p>Akşama hücreye döndüm.</p>

      <p>Hüseyin sordu, ben anlattım.</p>

      <p>“Hüseyin, bunlar benim hakkımdan gelecekler.”</p>

      <p>Hüseyin bütün gece beni yatıştıran şeyler söyledi. Sabaha kadar uzun uzun konuştuk. Durup durup Nâzım Hikmet’in, “Güzel Günler Göreceğiz Çocuklar” şiirini okuyordu.</p>

      <p>“Sende bir bok var, ama söylemiyorsun Hüseyin,” diye takılıyordum.</p>

      <p>Ertesi sabah adım gene sorgu için okundu.</p>

      <p>Gözlerim bağlandı. Bu kez başka bir polisle yürüyorduk. Beni bir odaya getirdiler, gözlerimi açtılar. Önüme bir sürü dosya kâğıdı ve kalem verdiler.</p>

      <p>“İfadeni yaz, imzala.”</p>

      <p>“Ne yazayım?”</p>

      <p>“Hayat hikâyeni,” dedi ve gitti polis.</p>

      <p>Ne yapacağımı düşünürken başka bir polis geldi. Ona da sordum. O da aynı şeyi söyledi.</p>

      <p>Başladım yazmaya. On üç dosya kâğıdını doldurdum. Her şeyi yazıyordum, gerekli gereksiz, ilgili ilgisiz. Zaman zaman polisler girip çıkıyordu, ama umursamıyordum. Yazmayı bitirdikten sonra beni tekrar hücreye götürdüler.</p>
    </div>

    <div class="double">
      <p>Ertesi sabah listede adım okunmadı. Öğleden sonra on altı tane lise öğretmeni getirdiler; hepsi bir arada, tekmili birden. Adamları dayaktan perişan etmişlerdi, iki elleri de pide gibi kabarmıştı. Biri bizim hücreye düştü. Bakırköylü bir beden eğitimi öğretmeni. Öğrencilerle birlikte adaya gitmişler, hepsi birlikte marşlar söylemişler. Bunun üzerine tüm okulu askeriye sarmış, çocukları dövüp, bırakmışlar; öğretmenleri de buraya getirmişler. Adam çok üzgün ve telaşlıydı. Sinirleri iyice bozulmuştu. Bu işin bu kadarla kalmamasından korkuyordu, geleceği için kaygılanıyordu.</p>

      <p>“Mesleğimi kaybedersem ne yaparım?” dedi.</p>

      <p>Yoksul biriydi üstelik.</p>
    </div>

    <div class="double">
      <p>Hüseyin’le saydık, birlikte kalmaya başlayalı on sekiz gün olmuştu. Sabah ve öğlen aynı bildik olayları yaşıyorduk. Yaşam koşulları olumsuz yönde değiştiğinde insanın biyolojik ve moral sağlığının bozulduğunu, ama hayatta kalma dürtüsünün tüm zor koşullara katlanmayı, hatta neredeyse alışmayı sağladığını düşündük.</p>
    </div>

    <div class="double">
      <p>Öğleden sonra Polis A. tuvalete giden bir çocuğu gösterdi:</p>

      <p>“Bu çocuk var ya, bu enayi Etiler’de bir Amerikan cipini taramış. Altı Amerikalıyı öldürmeye teşebbüsten sanık, idamlık. Doksan gündür burada... Aptal herif, araba kurşun geçirmezmiş, kimseye bir şey olmamış. Bu salak da kaçarken yakalanmış.”</p>

      <p>Hemen çocuğa bu haberi yetiştirdim; “Dikkat et, bak böyle böyleymiş,” dedim. Yağız bir Kürt delikanlısıydı:</p>

      <p>“O Amerikalılar keşke ölselerdi de idam edilseydim.”</p>

      <p>Hoppala! Acaba bu çocuk hep böyle fikirsiz miydi, yoksa burada sorguya git sorgudan gel ne dediğini mi şaşırmıştı...</p>

      <p>“Oğlum bu iş böyle olmaz, iki yüz elli milyon Amerikalı var; öldürmekle bitmez,” dedim.</p>
    </div>

    <div class="double">
      <p>Tuvaletler tıkanmıştı, ağzına kadar pislik doluydu. Meydancı, “Kim temizler?” diye bağırdı.</p>

      <p>Bir çocuk çıktı, “Ben yaparım,” dedi.</p>

      <p>“Neden yapıyorsun?” dedim.</p>

      <p>“Çok sıkıldım, sırf dışarı çıkmak için,” dedi.</p>
    </div>

    <div class="double">
      <p>Sabah sorguya gideceklerin adları okundu.</p>

      <p>“Tarık Akan, sevk!” sesini duydum.</p>

      <p>Ne kadar da heyecan verici bir anonstu bu. Bakalım neler olacak merakıyla ve biraz da sevinçle Birinci Şube’den ayrılmak üzere hazırlanmaya başladım. Sabah, öğlen, akşam tuvaletleri, bakkal siparişleri, pislik kokuları, inleyenlerin acı dolu sesleri, sıra kimde acaba çarpıntısı, A., Kemik Kıran ve bir serüvenin sonu...</p>
    </div>

    <div class="double">
      <p>Hüseyin’le öpüştük. “Kim önce çıkarsa öbürünün yakınlarıyla haberleşecek” diye daha önceden sözleşmiş, telefon numaralarımızı ezberlemiştik.</p>

      <p>Hüseyin giderayak beni yüreklendirdi, “Merak etme, göreceksin bırakacaklar, bu adamlar sana gözdağı veriyorlar,” dedi.</p>

      <p>“Selimiye’de görüşmek üzere...”</p>

      <p>Hüseyin, “Sen benden önce çıkarsın, gör bak,” dedi.</p>

      <p>Ceketimi giyip çıktım. Gene gözümü bağladılar. Yürüdük, yürüdük. Temiz hava yüzüme çarpıyordu.</p>
    </div>
  </div>
</body>
</html>