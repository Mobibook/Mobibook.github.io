<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Anne Kafamda Bit Var</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div class="chapter">
    <p>Orhan Apaydın Türkiye’nin hem ünlü, hem iyi, hem başarılı, sayılı avukatlarından. İstanbul Barosu Başkanı olan böylesine saygın bir avukatın yapacakları benim için çok önemliydi.</p>

    <p>Ona olup biteni anlattım. Zekâ dolu bir dikkatle beni dinledi. Anlattıklarıma nokta koymadan, “Son ve çok önemli bir şey daha söyleyeceğim. Durumu gözden geçirin, değerlendirin, ne yapacaksanız yapın. Ama bana kesin olarak tutuklanıp tutuklanmayacağımı söyleyin. Bir gün daha hapiste yatmaya katlanamam. Yurtdışına kaçacağım,” dedim.</p>

    <p>Orhan Ağabey, kafasını kaşıdı, düşündü, düşündü.</p>

    <p>“Bak Tarık, hiçbir avukat davanın sonucunu garanti edemez. Hele ki Sıkıyönetim Mahkemesi söz konusuysa. Şimdi yapabileceğimiz şey şu: Burhan’la dosyanı inceleyeceğiz, karşımıza ne çıktığına bakıp durumu değerlendireceğiz. Seni de ararız, evde uzun uzun konuşuruz,” dedi.</p>

    <p>Birkaç gün sonra söz verdikleri gibi beni çağırdılar. Evlerine gittim. İki kardeş de sıkıntılı görünüyordu. Havadan sudan konuşuyorlardı. Konunun çevresinde dolaşıyorlar, ama işin özüne bir türlü girmiyorlardı. Sonunda dayanamadım.</p>

    <p>“Ne oldu ağabey? Durum nedir? Hadi çıkarın baklayı artık ağzınızdan,” dedim. Burhan Ağabey anlattı:</p>

    <p>“Çok kötü Tarık. Seni fena sıkıştırmışlar. Günlerdir dosyanı inceliyoruz. Sabahlara kadar Orhan’la bunu konuşuyoruz... Çıkış yok: 140. madde; yani altı yıl sekiz ay indirimsiz mahkûmiyet. Almanya’dan ihbar mektupları var. Ayrıca Osman İşmen, ‘Her şeyi duydum,’ demiş. Üstelik hem Siyasi Şube’de, hem Askerî Savcı’da aynı ifadeyi vermiş. Kemal Utku da öyle. Herhalde Ümit Utku’nun ağabeyi. Onun da bir ihbar mektubu var. Olacak iş değil. ‘Sol yumruğunu kaldırdı,’ diyenler var, ‘Kaldırmadı,’ diyenler var. Tam bir deli saçması...”</p>

    <p>Orhan Ağabey’le göz göze geldik. Soru dolu bakışlarımı anladı. Heyecanla gözünün içine bakıyordum. Ayağa kaktı, odanın içinde dolaşmaya başladı. Burhan Ağabey’e baktı. Sesi boğuk çıktı:</p>

    <p>“Git Tarık, git...”</p>

    <p>“Anlamadım Orhan Abi,” dedim.</p>

    <p>Doğrusu bunu duymayı beklemiyordum.</p>

    <p>“Sen bana açık davrandın, ‘Durum böyle,’ dedin, ‘içeri giremem, doğruyu söyle,’ dedin. İşte ben de sana diyorum ki, yapacak bir şey yok. Kaç git...”</p>

    <div class="double">
      <p>Dışarı çıktım, cadde boyunca yürümeye başladım. Düşünceler hızla kafamda dönüp duruyordu. Bu düşünce kargaşasında içlerinden birini tutmak olanaksızdı. Nereden başlayacaktım? Nasıl kaçacaktım? Nereye gidecektim? Kimden yardım isteyebilirdim? Parayı nereden bulacaktım? Peki ya kaçarken yakalanırsam? Ya kaçıp kurtulacağım derken rezil olursam? Annem ne olacaktı? Ya babam? Sevdiğim onlarca yakınım? Ya ülkem? Hemen silip attım bunları kafamdan. Hayır, kaçamazdım. Kaçmayacaktım. Oysa aylarca aklımda olan tek şey kaçmaktı, şimdi de tam tersini düşünüyordum. ALTI YIL SEKİZ AY... Üstelik Türkiye’ nin en iyi avukatlarının ağzından çıktığı için çok daha korkutucu olan altı yıl sekiz ay... Evet, yurtdışına gitmem şarttı.</p>

      <p>Birkaç gün sonra Atıf Ağabey’in <em>Deli Kan</em> filmini kabul ettim.</p>
    </div>

    <div class="double">
      <p>Ertesi gün tüm gazetelerde Müjde Ar’la boy boy resimlerimiz basıldı. “Tarık Akan filme başlıyor” haberleri yazıldı çizildi. Oysa hiçbir anlaşmaya imza atmamıştım, çünkü film çekimleri başlamadan yurtdışına çıkmış olacaktım. Herkes, film çekiminde olduğumu sanacaktı. Bir an önce para bulmalıydım.</p>

      <p>Evdeki eşyaları elden çıkardım; çocukluk arkadaşım Kozalak Zeki, ben evde yokken alıcıları eve getirip koltuklara varana kadar her şeyi sattı. Sırada küçük bir arsa vardı, o da paraya çevrildi. Sonra Mercedes arabam. Sonuçta tam 50.000 dolar toplandı. Bu para tüm servetimdi.</p>

      <p>Bu işler olup biterken, adını açıklamak istemediğim bir dostum, yurtdışına çıkış sorununu çözümledi. Bir hafta içinde Çanakkale’den balıkçı teknesine binecektim, ver elini Yunanistan.</p>

      <p>Paraları kız arkadaşımın beline bantla sardık, yazar bir arkadaşımın yardımıyla İsviçre’de bir bankaya yatırdık.</p>

      <p>Artık dostlarımla vedalaşır gibi içki içiyordum. Annem babam da dahil olmak üzere kimse bir şey bilmiyordu. Yalnız Zeki, bir arkadaşım, kız arkadaşım ve avukatım durumdan haberliydiler. İki-üç gün içinde kaçacaktım. Bir gece yarısı telefon çaldı:</p>

      <p>“Tarık! Özlettin kendini yahu, nerelerdesin? Yarın bana gel de bir yüzünü göreyim, akşama evde bekliyorum...”</p>

      <p>Orhan Ağabey, telefonların dinlendiğini bildiğinden böyle garip konuşmuştu. Ertesi akşam Fenerbahçe’deki evdeydim.</p>
    </div>

    <div class="double">
      <p>İki kardeşin de gözlerinin içi gülüyordu; pek neşeliydiler. Neler yaptığımı sordular. Bir-iki güne kadar kaçacağımı söyledim, “Her şey hazır,” dedim.</p>

      <p>Hemen hava ağırlaştı, ortalığa bir sessizlik çöktü. Sonra Orhan Ağabey, artık asılmış olan yüzüyle beni çok şaşırtan şeyler söyledi:</p>

      <p>“Tarıkçığım, biz hâlâ dosyayı inceliyoruz, çok ilginç bir nokta yakaladık. İşler istediğimiz gibi gelişirse, bu davadan sıyrılırsın, Sıkıyönetim Mahkemesi’ni de alt ederiz, masum olduğunu kanıtlayarak baskı rejimine karşı bir de hukuk zaferi kazanmış oluruz. Elimizdekiler artık başlangıçtakilerden farklı, kaçmana gerek kalmadı. Mücadeleni Türkiye’de verebilirsin...”</p>

      <p>Şok geçiriyordum. Donup kalmıştım.</p>

      <p>“Orhan Ağabey, her şeyim hazır, her şeyimi sattım, evimdeki eşyaları bile sattım. Hani garanti veremezdiniz? Ben bu kumarı oynayamam,” dedim.</p>

      <p>“Tarık, sen bu işi şimdilik bir-iki gün ertele. Biz sana düşüncelerimizi anlatalım, yarın akşam sen de bize kesin kararını söylersin.”</p>
    </div>

    <div class="double">
      <p>“Şu Osman İşmen denen adam, çalgıcıymış galiba, Siyasi Şube’deki ifadesinde her şeyi duyduğunu söylüyor, sanki senin yanındaymış gibi; buraya kadar tamam... Sonra Sıkıyönetim Başsavcısı’na da aynı ifadeyi harfi harfine tekrar ediyor. Aradan aylar geçtiği halde bu kadar bire bir anlatması olacak şey değil. Hadi buna da tamam diyelim, ama işin en önemli kısmı, Başsavcı’nın, Osman’ın yeminli ifadesini almış olması... Şimdi iyi dinle: Herkesin gözünden kaçabilecek değerli bir ayrıntı bu; hiçbir savcı yeminli ifade alamaz. Yeminli ifade yalnızca mahkemelere verilmiş bir haktır. İşte savcı mahkemeyi etkilemek için bu yola başvurmuş. Haksız bir işlem yaparak aldığı ifadenin sağlamlığını kanıtlamaya çalışmış... Tarık, sen yarın şu Osman’la bir görüş. Nasıl olmuş da hem Şube’de hem Savcılık’ta aynı ifadeyi vermiş, bir anlamaya çalış. Onunla yalnız görüş ama, yanında kimse olmasın, fotoğraf falan da çektirme, mahkemeye bu tür bir kanıtla çıkmalarına izin vermeyelim.”</p>

      <p>Az sonra yine caddedeydim. Yaşamım bir o yana bir bu yana savruluyordu. Düşüncelerim gene altüst durumdaydı. Yürüyordum. Az önce dinlediğim şeylere bir anlam vermeye çalışıyordum, ama aklım daha da karışıyordu.</p>

      <p>Savcı yeminli ifade almışsa ne olmuştu yani? Bu neyi değiştirirdi? Ama güvendiğim bu iki insanı dinlemeden de çekip gidemezdim. Aklım ne kadar karışırsa karışsın, bu yeni olasılığı değerlendirmem gerekiyordu.</p>
    </div>

    <div class="double">
      <p>Ertesi gün Osman’la buluştuk. İlk kez karşılaşıyor olmalıydık, çünkü Almanya gezisinden onu hiç hatırlamıyordum. Kısa boylu, ürkek, utangaç bir tipti. Konuya neresinden başlayacağımı bilmiyordum, ben de heyecanlıydım. Neyse ki Osman anlatmaya başladı:</p>

      <p>“Tarık Abi, ben senin konuşmanı falan duymadım, sen sahnedeyken ben alt kattaydım, oraya da ses falan gelmiyordu zaten, yerin altında bir yer...”</p>

      <p>Gözünün içine bakıyordum. Doğru mu söylüyordu? Şaşırmış kalmıştım.</p>

      <p>“E ama Osman, ‘Tarık Akan bunları bunları söyledi,’ diye ifaden var, üstelik bir yerde de değil, iki yerde birden.”</p>

      <p>“Tarık Abi, Siyasi Şube’ye ifadeye gittiğimde bana başladılar bağırmaya, ‘Asarız keseriz,’ tehdidin bini bir para. Korktum vallahi. Bir şeyler yazmışlar, ‘İmzala lan şurayı,’ dediler, ben de imzaladım.”</p>

      <p>“Peki okumadın mı?”</p>

      <p>“Nasıl okuyayım Abi? Korkudan ödüm patlamış. Başımda polisler. Her kafadan ayrı bir küfür, ayrı bir tehdit. Önümü görecek halim yoktu ki.”</p>

      <p>“Peki, Askerî Savcılık’ta ne oldu? Orada da aynı ifadeyi imzalamışsın.”</p>

      <p>“O zaman ben Marmaris’teydim. Beni arıyorlarmış, haberim yok. Cumartesi günü Marmaris’te beni yakaladılar, tutuklu olarak İstanbul’a, Selimiye’ye getirdiler, tıktılar hücreye. Pazartesi günü savcının karşısına çıktım. Adam başladı bana bağırmaya, ‘Ulan neredesin, seni arıyoruz!’ falan diyor, ama niye beni aradıklarını bilmiyorum. Savcı esip yağıp gürledi, sonunda, ‘Çık odadan dışarı, bekle orda!’ dedi. Çıktım. Biraz sonra çağırdı. ‘Siyasi Şube’deki ifadeni kabul ediyor musun?’ dedi. ‘Evet,’ dedim. ‘At o zaman şuraya imzanı!’ dedi. Attım, çıktım...”</p>

      <p>Cebimden Osman’ın ifadesini çıkardım, verdim. Okudukça şaşkınlıktan gözleri büyüdü.</p>

      <p>“Yok Tarık Abi, yok böyle bir şey, yemin ederim ben bunları söylemedim.”</p>

      <p>“Osman, seni mahkemeye çağırdıkları zaman bu ifadeyi soracaklar, o zaman ne diyeceksin?”</p>

      <p>“Reddederim Abi...”</p>

      <p>Akşam Orhan Ağabey’le Burhan Ağabey’e olanı biteni anlattım. Benim kadar şaşırdılar. Osman’ın söz verdiği gibi ifadesini mahkemede de reddedip etmeyeceğini sordular. Onlara emin olamayacağımızı söyledim. Burhan Ağabey, Osman’ın mahkemede ifadesini reddetmesi durumunda yalancı tanıklıktan tutuklanacağı gerçeğine dikkatimizi çekti, ama Orhan Ağabey, Osman’ı kurtaracaklarını, şimdi asıl olanın mahkemede bir çıkar yol bulmak olduğunu söyledi:</p>

      <p>“Hadi bakalım, yolumuz açılıyor. Tarık, Frankfurt’ta tanıdığın biri var mı?”</p>

      <p>“Var.”</p>

      <p>“Şimdi onu arayıp şu adreslerden birini kontrol ettirebilir misin?”</p>

      <p>Hemen telefonun başına oturdum, arkadaşım Erol’a ihbar mektuplarından bir-ikisinin adresini verdim, bu adresleri kontrol etmesini, hemen bu akşam yanıt vermesini söyledim. Gece yarısına doğru yanıt geldi. Adresler doğru değildi. Ne böyle sokak adları vardı, ne de bu adları taşıyan insanlar; ihbar mektuplarındaki hiçbir bilgi doğru değildi. Üçümüz de çocuklar gibi sevinmiştik.</p>

      <p>Avukatlarım artık kaçmama gerek kalmadığını, mahkemede beklenmedik bir terslik olursa bana haber vereceklerini, hazırlıklara bir kere daha başlayabileceğimi, çünkü mücadelemizi burada vermenin önemli olduğunu söylediler.</p>

      <p>O gece bir karar veremedim.</p>

      <p>İlk iş olarak Çanakkale bağlantılarımı iptal ettim. Arkadaşım beni uyardı, her şeyin hazır olduğunu, yarın bir gün hadi dediğimde bu kadar kolay organize olamayacağını anlattı. Ona önüme bir şans çıktığını, denemek zorunda olduğumu söyledim.</p>

      <p>Sonra Atıf Yılmaz’a gittim. Sansürde reddedileceğini adım gibi bilmeme karşın sözleşmeyi imzaladım, yüklüce bir avans aldım, taksitle evime birkaç eşya koydum, ikinci el, eski model bir Renault buldum.</p>

      <p>Bu arada <em>Deli Kan</em> filmine başladık. Laz bir delikanlıyı oynuyordum. Tatsız tuzsuz bir aşk filmiydi. Aklım fikrim mahkemedeydi, sete hiç istemeden gidip geliyordum. Bir yandan Almanya’dan gönderilen ihbar mektuplarını araştırıyor, sonuçları belgeleyerek kanıt oluşturacak biçimde resmîleştiriyorduk. Her adresin bulunduğu karakola başvurarak o adreste o kişinin oturmadığına ilişkin onaylı bir belge alıyor, bu resmî belgeleri bir de Türk konsolosluğuna onaylatıyor, dosyaya ekliyorduk. Bütün mektuplar sahipsiz çıkıyordu.</p>
    </div>
  </div>
</body>
</html>