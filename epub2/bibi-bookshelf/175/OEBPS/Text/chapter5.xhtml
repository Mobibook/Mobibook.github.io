<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Anne Kafamda Bit Var</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div class="chapter">
    <p>Çok derin bir uyku uyumuştum, akşam yemeği gürültüsüyle ancak uyandım. Asker, hücremin parmaklıklarından içeri yemek kaplarını sokuşturdu. Yerimden kalkmaya hiç niyetim yoktu. Bir sigara yakıp seyrettim. Aklım başka yerlere gitmişti, <em>Yol</em> filmini düşünüyordum. Ne büyük bir serüven yaşadığımızı, ama şimdi içinde bulunduğum durumun da az buz serüven sayılmayacağını... Bakalım neler olacaktı.</p>

    <p>O anda birden aklıma geldi: Serbest bırakılırsam Türkiye’den kaçacaktım. Hem de hemen ertesi gün. Kaçacaktım. Bir daha ne hapishaneye ne hücreye girme niyetindeydim. Aklımda kaçmaktan başka bir düşünce yoktu. Nasıl olur, ne zaman olur, bilmiyordum, ama bir yandan yemeğimi atıştırıyor, bir yandan da verdiğim kararı arka arkaya yineliyordum.</p>

    <p>Farelerime yemek verdim.</p>

    <p>Pencerenin altına kıvrıldım, ceketimi üstüme çektim.</p>

    <p>Uyuyamıyordum. Allahın belası lamba hiç sönmüyordu. Sağa döndüm, sola döndüm, olmadı. Ceketimi iyice kafama çektim.</p>

    <p>Tam kendimden geçmek üzereyken ceketimin üstünden ağır bir kedi yürüdü; patilerini iyice basa basa bir kedi geçti üstümden. Kedi mi? Hayır, kedi değil, fareydi bu! Fırladım! Sağa, sola, her yere baktım, yoktu. Tuvalete baktım, yoktu. Ama kolumun üstünden ağır bir hayvan yürüyüp geçmişti. Hâlâ hissediyordum. Kocaman bir şeydi. Kedi olamayacağına göre mutlaka fareydi... Peki ama neredeydi? Kafayı yiyor olabilir miydim? İlk kez içimi bir korku bastı. Sabahı zor ettim.</p>

    <p>Ertesi günkü havalandırmadan dönüşte, hücreden içeri girip tuvaletin kapısı olarak kullandığım battaniyeyi açtığımda, kafam kadar bir sıçanla karşılaştım. Kendini bir o duvara bir bu duvara vuruyordu. Kafasını tuvaletin deliğinden içeri sokuyor, ama giremiyordu; delikten daha büyüktü. Kuyruğunun uzunluğu kolumun boyuyla eşitti. Bu manzarayı görünce, askerin henüz kilitlemediği kapıyı omuzlayıp, kendimi koridora attım. Koştum durdum. Arkamdan da gardiyan asker koşuyordu. Kalabalık hücrenin önünde yüzbaşıyı yakaladım. Hücredekiler merakla bana bakıyorlardı.</p>

    <p>“Yüzbaşım, hücrede kocaman bir fare var,” dedim; elimle kolumla da fareyi tanımlamaya çalışıyordum.</p>

    <p>Hücredekiler başladılar gülmeye. Gürültülü kahkahalar atıyorlardı. Bu kargaşanın içinde konuşuyor, “Beni hiçbir kuvvet o hücreye sokamaz, bana işkence yapıyorsunuz!” diye bağırıyordum.</p>

    <p>Telaş ve panikle arka arkaya konuşuyordum. Yüzbaşı sırıtarak yüzüme baktı, büyük hücrenin kapısını açtırdı.</p>

    <p>“Gir bakalım,” dedi.</p>

    <p>Hemen içeri daldım.</p>

    <div class="double">
      <p>Beni kalabalık, kocaman bir hücreye koymuşlardı. Ortadaki kırk-elli kişinin oturabileceği uzunca bir masa, hücreyi ikiye bölüyordu. Yere askerî battaniyeler serilmişti. Şişmanca, yaşlıca birinin yerde yattığını, birkaç kişinin de duvara yaslanmış bana sırıttığını gördüm. Ötekiler ayaktaydılar. Kimi, “Geçmiş olsun,” diyor, kimi tokalaşıyordu. Biri, “Bitli misin abi?” dedi.</p>

      <p>“Elbiseler temiz, ama kafam kaynıyor,” dedim.</p>

      <p>Neden burada olduğumu merak edenlere anlatmaya çalıştım. Benim de aralarında olmamdan dolayı keyifli görünüyorlardı, moralleri düzelmişti.</p>

      <p>Duvara yaslanmış çocuklardan biri, fareyle ilgili saçma sapan bir şey söyledi, o grup kahkahayla gülerek yerlere yattı. Abartılı bir şekilde gülüyorlar, fare olayında verdiğim tepkiyle alay ediyorlardı. Sinirime dokunmuştu. Karşılık vermeye çalıştım, yanımdaki çocuklar beni susturdu.</p>

      <p>Hücredeki alaycı topluluğun faşistler olduğunu anladım. Ötekiler solculardı. Her fraksiyondan çocuk vardı. Çoğuyla aynı zamanda Birinci Şube’de de bulunduğumuz anlaşıldı.</p>

      <p>Yerde arkası dönük yaşlı bir adam yatıyordu. Yüzünü göremiyordum. İriyarı, şişmanca, saçları beyazlaşmış biriydi; hafif hafif inliyordu. Kim olduğunu sordum. Devrimci İşçi Sendikaları Konfederasyonu örgütlenme şefiymiş. Erzurum ya da Diyarbakır’da yakalanmış, işkencede kaburga kemikleri kırılmış. Adam uzun süren yolculuktan perişan olmuştu. Benden bir gün önce getirilmişti.</p>

      <p>Yerimden kalkıp yanına gittim. Gözleri açık, öylece duvara bakıyordu.</p>

      <p>“Geçmiş olsun. Yapabileceğimiz bir şey varsa söyle,” dedim.</p>

      <p>Kafasını çevirdi, “Sağ ol. Burada olduğunu duymuştum. Tanıştığımıza sevindim,” dedi.</p>

      <p>Bir yandan da yavaş hareketlerle sırtüstü dönmeye çalışıyordu. Yüzü acıyla buruştu, alnında boncuk boncuk ter birikti. Her kıpırdayışında inliyordu. Belli ki kemikler içeride bir yerlerine batıyordu. Nasıl yardım edeceğimi bilemiyordum. Dakikalar sonra inleye inleye sırtüstü dönmeyi başardı.</p>

      <p>Konuşmaya başladık. Nasıl yakalandığımızdan, ne yapmak gerektiğinden, ailelerimizden, her şeyden konuştuk.</p>

      <p>Günler geçtikçe de dostluğumuz pekişti. Beni sürekli avutmaya çalışıyor, hapse girmeyeceğimi söylüyordu. Tuvalete ya da yemeğe kalkarken dakikalar harcıyor, havalandırmaya hiç çıkmıyordu; beş kuruş parası da yoktu.</p>
    </div>

    <div class="double">
      <p>Bu koğuşta yemekler duayla yeniyordu; masanın üstüne yemekler konduğunda herkes ayağa kalkıyor, “Allah devletimize, milletimize güç versin,” türünden bir dua okunuyor, sonra yemek başlıyordu. Bu duayı söylemek bir gün olsun içimden gelmedi.</p>

      <p>Bir akşam yemeğinde demir parmaklıkların ötesindeki bir asker, dua okumadığımı fark etti. Parmaklığın arkasından bana küfretmeye başladı. Yozgatlı ya da Tokatlı sarışın bir askerdi. Ben de ona bağırdım. Koğuş bir anda sessizleşti. Askerle aramızdaki atışma gittikçe büyüyordu.</p>

      <p>“Yanına gelirsem ananı avradını s...rim, ağzını burnunu kırarım,” dedi.</p>

      <p>Ben de, “Sıkıysa gel, gir içeri de asıl ben senin...” dedim.</p>

      <p>Elindeki anahtarla kapıyı açar gibi yaptı, ama açmadı.</p>

      <p>Gerginlik giderek artıyordu. Koğuştakiler müdahale etmeye çalıştılar, ama değişen bir şey olmadı. Gerilimin en yüksek noktasında asker kapıyı bir anda açtı, ama içeri girmeye cesaret edemedi. O bana, “Gel lan dışarı!” diyordu.</p>

      <p>Ben ona, “Sıkıysa sen gel buraya!” diyordum.</p>

      <p>Bir ara, “Korkuyor musun dışarı gelmeye?” dedi.</p>

      <p>Gücüme gitti. Hareketlendim, dışarı çıkmaya karar vermiştim. Çocuklar kolumu tutular, “Boş ver Tarık Abi, çıkma dışarı,” dediler.</p>

      <p>Gözüm kararmıştı. Çocukların ellerinden kurtulup dışarı fırladım.</p>

      <p>Askerin karşısında durdum, gözünün içine baktım. Yumruğu çaktı çakacak gibi görünüyordu. Kendimi nasıl korumam gerektiğini düşündüm. Gardımı aldım, beklemeye başladım. Asker bir anda kapıyı kapattı.</p>

      <p>“Gel benimle,” dedi.</p>

      <p>Havalandırmaya doğru yürüdük, dışarı çıktık. Çevre karanlıktı. Dışarıdan yansıyan hafif bir ışık görünüyordu. Karşı karşıya durduk. Birbirimizin gözlerinin içine baktık. Ben sakin görünmeye çalışıyordum. Asker dişlerini sıktıkça gözlerinden alev fışkırıyordu. Yumruğunu sıkıp sıkıp bıraktı. Her an bir yumruk gelecek gibiydi, ama gelmiyordu. Gene dişlerini sıktı, yumruğunu sıktı. Vuramıyordu. Bunu hissetmiştim.</p>

      <p>“Sıkıysa vursana,” dedim.</p>

      <p>“Sen vur,” dedi.</p>

      <p>Birden rahatladım. Kavga etmeyeceğimizi anlamıştım.</p>

      <p>“Aslanım, ben sana vuracak kadar enayi değilim. Ola ki sen bana vurursun, gene elimi kaldırmam. Ama askerliğin bittiği zaman seni memleketinde bulurum. Bir de bunu düşün.”</p>

      <p>Bir süre sonra adam yumuşadı. Saçma sapan bir şeyler daha konuştuk.</p>

      <p>Merdivenlerden aşağıya inerken, hücredeki çocukların hepsi merakla bize bakıyorlardı. Ben gülümseyince bir şey olmadığını anladılar.</p>
    </div>

    <div class="double">
      <p>Ertesi gün, “Hücrede sıcak su akıyor,” dendi.</p>

      <p>Haftalar sonra ilk kez yıkanmaya karar verdim. Kafam bit kaynıyordu. Benden başka kimsenin duş yapmaya niyeti yoktu, herkes yerinde oturuyordu. Tuvalete doğru yöneldim. Çocuklar banyo yapacağımı anladılar, şaşkınca baktılar. Birisi, “Aman Tarık Abi, sakın banyo yapma, yanarsın,” dedi.</p>

      <p>Çocuğa, “ne demek istiyorsun” gibilerden baktım.</p>

      <p>“Abi, soğuk su yoktur, yalnızca sıcak su. Haşlanırsın. Soğuk suyu açmıyorlar.”</p>

      <p>Yerimden kalkmıştım bir kere:</p>

      <p>“Olsun, ben bir yolunu bulurum.”</p>

      <p>Tuvalete girdim, suyu açtım. Parmağımı değdirmemle birlikte çekmem bir oldu. Felaket sıcaktı... Dedikleri gibi soğuk su yoktu. Ne yapacağımı düşündüm. Alaturka tuvaletlerde kullanılan küçük maşrapalardan birinin içine sıcak suyu doldurdum. Soğumasını beklerken soyundum. Yavaş yavaş vücuduma dökerek alıştırdım.</p>

      <p>Banyom bitince dışarı çıktım. Herkes şaşkınlıkla dönüp baktı. Istakoz gibi kıpkırmızı olmuştum. Hatta morarmıştım. Ama bitlerim olduğu gibi duruyordu.</p>
    </div>

    <div class="double">
      <p>Askerin biri seslendi, yanına gittim. Eliyle karanlık hücrelere giden tarafı gösterdi:</p>

      <p>“Hüseyin diye biri sana selam gönderdi.”</p>

      <p>Demek Hüseyin gelmişti. Nasıl sevinmiştim anlatamam.</p>

      <p>“Sen de ona selam söyle,” dedim, bir paket de sigara gönderdim.</p>

      <p>Bir süre sonra ondan da bana iki paket sigara geldi.</p>
    </div>

    <div class="double">
      <p>Ertesi gün askerin biri, “Tarık Akan, toparlan, sorguya!” dedi.</p>

      <p>Telaşla yerimden fırladım. Ne yapacağımı bilemiyordum. Aceleyle ceketimi giydim, ayakkabılarımı ayağıma geçirdim. Asker kapıda bekliyordu. Sanki her an gidecek, beni sorguya götürmekten vazgeçecek gibi duruyordu. Bir yandan askere bakıyordum, bir yandan çocuklarla vedalaşıyordum. En son DİSK’li arkadaşla tokalaştım.</p>

      <p>Koridora çıktık, kapıya doğru yürüdük. Korku, heyecan, sevinç her şeyi bir arada yaşıyordum. Buradan sonra beni bekleyen ya çıkış ya hapisti. Eşyalarımın alındığı yere geldik. Asker, kelepçe çıkarıp bileklerime geçirdi. Bunu hiç beklemiyordum. Neden kelepçe takılıyordu ki? Hapse gireceğimi düşünmekten kendimi alamadım. Durmadan yürüyorduk. Selimiye’nin avlusuna geldik. Bütün askerlerin gözleri benim üzerimdeydi; bir kelepçeye, bir bana bakıyorlardı. Birden çok utandım. Kelepçeyi saklamaya çalıştım; başaramadım. Selimiye’nin Savcılık bölümüne giden merdivenleri çıkıyorduk. Tedirgindim. Yanımdan geçen herkes bana bakıyormuş gibi geliyordu. Sinirliydim. Gittikçe tedirginliğim, telaşım artıyordu. Bir koridora geldik; geniş; kocaman, temiz bir koridordu. Her odanın kapısının yanında bankaların verdiği birer bank, bir de asker vardı. Gözüm kapıların kenarındaki tabelalara takılıyordu: “1 no’lu S.Y.K. Savcılığı”, “3 no’lu S.Y.K. Hâkimliği”, “... Savcılığı, ... Hâkimliği”. Yürüdük, yürüdük. Bir savcılığın önünde durduk. Hemen banka oturdum. Önümden elleri kelepçeli çocuklar, gazeteciler geçiyordu. Ellerinde fotoğraf makineleri vardı, ama resim çekemiyorlardı. Selam bile vermeye çekiniyorlardı. Bir tek <em>Cumhuriyet</em>’ten Deniz isminde bir gazeteci, “Merhaba!” diyebildi.</p>

      <p>Odadan bir asker çıktı. Beni getiren askere başıyla “gir” işareti verdi.</p>

      <p>Asker elimdeki kelepçeyi açmaya çalıştı. Derin bir nefes aldım, verdim. Tamam, hazırdım; ne olacaksa olacaktı artık. Kapıdan içeri girdim.</p>
    </div>

    <div class="double">
      <p>Dört masa konmuştu; savcılar masaların arkasında duruyorlardı, yanlarında sekreterler oturuyordu. Kapıda bekledim. Hangisinin yanına gideceğimi kestirmeye çalışıyordum. Onlar da bana bakıyorlardı. Bir tanesi eliyle, “gel” yaptı. Camın kenarındaki masanın karşısında, ayakta durdum. Savcı başını hiç kaldırmadı. Dosyamı karıştırıyordu. Öbür masalardan yükselen daktilo seslerini duyuyordum. Sekreter kız gözucuyla bana baktı. Ben pencereden dışarı bakıyordum. Çok uzaktan arabaların, insanların geçtiğini gördüm. Hayatı seyrediyordum.</p>

      <p>Derken savcı konuşmaya başladı. Aynı anda daktilo da başladı. Birden ortalığı inanılmaz büyük bir gürültü kapladı. Ne dediğini anlamıyordum. Bana bir şey mi soruyordu?.. Can kulağıyla dinliyordum, ama hiçbir şey duyamıyordum. Sekreter durmadan yazıyor, savcı alçak bir sesle, aralıksız konuşuyordu. Yani sekreter duyuyordu, ama ben savcının dediklerini anlamıyordum. Çıldıracak gibi oldum. Sonra öbür daktilolar da çalışmaya başladılar; gürültü dayanılmaz oldu. İçerisi fabrika gibiydi. Savcı mırıl mırıl konuşuyor, daktilo harıl harıl yazıyordu. Baktım olacak gibi değil, gene dışarıya bakmaya başladım. Bir süre sonra savcının bağırışıyla kendime geldim:</p>

      <p>“Baba adı... Baba adı!”</p>

      <p>“Yaşar.”</p>

      <p>“Anne adı?”</p>

      <p>“Yaşar.”</p>

      <p>Savcı sinirlenmişti. İyice bağırdı:</p>

      <p>“Anne adını sordum!”</p>

      <p>“Yaşar, efendim...”</p>

      <p>“Peki baba adı ne?”</p>

      <p>“O da Yaşar... İkisi de Yaşar, efendim...”</p>

      <p>Savcı ters ters yüzüme baktı:</p>

      <p>“Peki, peki, yaz kızım... Neden tutuklandığını biliyor musun?”</p>

      <p>“Biliyorum.”</p>

      <p>“Anlat o zaman...”</p>

      <p>Almanya’da ödül aldığım sırada yapmış olduğum konuşmayı, <em>Tercüman</em> gazetesinin yanlı ve yanlış olarak yayımladığını anlattım.</p>

      <p>Savcı sordu:</p>

      <p>“Peki bu konuşmayı yaparken, sol yumruğun havada, ‘Birinci Kurtuluş Savaşı’nı kaybettik, İkinci Kurtuluş Savaşı’nı kazanacağız,’ dedin mi?”</p>

      <p>“Hayır, böyle bir şey söylemedim. Konuşmamın içinde bu anlama gelen herhangi bir şey yoktu. Kültür emperyalizmiyle ilgiliydi tüm söylediklerim. Konuşmamın tamamını Birinci Şube’deki ifademde ayrıntılarıyla yazdım efendim.”</p>

      <p>“Peki, Almanya’dan ihbar mektupları geliyor, bunları söylediğine dair. Bu konuda ne diyeceksin?”</p>

      <p>Şaşakalmıştım. Nereden çıkmıştı bu şimdi?</p>

      <p>“‘Çamur at, izi kalsın,’ diye düşünenler olabilir, efendim.”</p>

      <p>“Yılmaz Emirbükü, Mehmet Polater, Semih Kara, Osman İşmen; bu kişileri tanıyor musun?”</p>

      <p>“Hayır, hiçbirini tanımıyorum efendim. Konuşmam sırasında yanımda sanatçı arkadaşlarım vardı, onlara sorabilirsiniz: Halit Kıvanç, Müjdat Gezen, Perran...”</p>

      <p>“Tamam, tamam. Biz ne yapacağımızı biliriz. Siyasi Şube’deki ifadeni olduğu gibi kabul ediyor musun?”</p>

      <p>Bir an düşündüm.</p>

      <p>“Evet...”</p>

      <p>“Yaz...”</p>

      <p>Daktilo gene başladı. Gene savcının daktilo kıza neler yazdırdığını duyamıyordum. Söylediklerinden hiçbir şey anlamıyordum. Konuştuklarımızın özetini yazdırıyor olmalıydı. Bütün gücümü verip dikkatimi toplamaya çalıştım. Bazı sözcükleri zorlukla duyabildim. Arada benim söylemediğim sözcükler de geçiyordu. Ne yapmam gerektiğini düşünürken, kulağıma bir söz çalındı:</p>

      <p>“Tutuksuz yargılanmasına...”</p>

      <p>İnanamamıştım. Dikkat kesildim: Evet, “Tutuksuz yargılanmasına,” diyordu savcı. O an heyecanım, telaşım bitti. Duygularım tükendi. Her şeyim bitti. Kendimi çuval gibi hissettim. Sevinemedim bile. Bir süre sonra daktilo durdu. Askere küçük, imzalı bir kâğıt verildi. Dışarı çıktık. Asker yanımdaydı. Kelepçesizdim. Koridorda yürüyorduk. Neşeli olmam gerekirken sinirlerim gittikçe geriliyordu. Sanki dışarı çıkmak anlamını yitirmişti... Öyle garip bir haldeydim.</p>
    </div>

    <div class="double">
      <p>Eşyalarımı teslim ettiğim giriş yerindeki küçük odaya geldik.</p>

      <p>Yüzbaşı oradaydı.</p>

      <p>Erler çıkışım için çalışıyorlar, büyük defterlere bir şeyler yazıyorlardı. Bir yandan da on bin markımı sayıyorlardı.</p>

      <p>“Yüzbaşım, benim hücrede DİSK davasından yatan arkadaştan borç almıştım, gönderebilir miyim asker arkadaşla?”</p>

      <p>“Ne kadar?”</p>

      <p>“On beş bin lira.”</p>

      <p>“Peki.”</p>

      <p>Parayı verdim, götürdüler.</p>

      <p>Pasaportumu, kemerimi, marklarımı teslim aldım.</p>

      <p>Ama güneş gözlüğüm çıkmadı. Her yere bakıldı, yok. İşlemlerimi tamamladım.</p>

      <p>Selimiye’nin büyük kapısına yaklaşırken yüzbaşı sinirle yanıma geldi:</p>

      <p>“Tarık Akan! İçeriye para yardımı mı yapıyorsun?.. Borç aldım dediğin adam, ‘Ben kimseye para vermedim, zaten param da yok,’ demiş. Atarım seni tekrar içeriye!”</p>

      <p>Yüzbaşı, elindeki paralarla gözümün içine bakıyor, benden yanıt bekliyordu. Paraları yavaşça alıp cebime soktum. Bir süre konuşmadan bakıştık. Sonra yüzbaşı polise döndü, “Aç kapıyı,” dedi.</p>

      <p>Yüzbaşının yüzüne bakarak Selimiye’den çıktım.</p>
    </div>
  </div>
</body>
</html>