<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Anne Kafamda Bit Var</title>
  <link href="../Styles/main.css" rel="stylesheet" type="text/css"/>
</head>

<body>
  <div class="chapter">
    <p>Biri gelip kepeneğin başlığını kaldırdı:</p>

    <p>“Sen Tarık Akan mısın? Yahu kalk ayağa da bir görelim...”</p>

    <p>Gözümü açtım. Karşımda bir başçavuş dikiliyordu.</p>

    <p>“Kalk,” diye tutturmuştu.</p>

    <p>Hadi bakalım, istersen kalkma. Hem 1981’de Yılmaz Güney’in <em>Yol</em> (Bayram)<a class="si-noteref" href="#f1" id="backlink-1">1</a> filmini çekiyorsun, hem bu başçavuştan mermi ve silah almak için keyfinin olmasını bekliyorsun; sıkıysa kalkma. Kalktım. Başçavuşla samimiyet kurmaya çalıştım. Yanında prodüksiyon amiri vardı.</p>

    <p>“Tarık Abi, mermileri arkadaştan alacağız; sağ olsun, bize yardımcı olacak.”</p>

    <p>Böylece sinyali almış oldum: “Adama kötü davranma” demek istiyordu, işimiz düştü, aman diyeyim... Ondan alacağımız silahla filmdeki atımı öldürecektim. Sıkıyönetim dönemiydi, kimse silahını vermek istemiyordu. Prodüksiyon amiri de bula bula bu başçavuşu bulmuştu; nemrut herifin teki. Sahnenin çekimlerinin sonuna doğru adamın gırtlağını sıktığımı hatırlıyorum.</p>

    <p>Çekim boyunca atla aramda inanılmaz bir bağ kurulmuştu. Ömrümün sonuna kadar unutamayacağım çok farklı bir arkadaşlık yaşamıştık. Bana duyduğu sevgi ve bağlılığı hayvanın gözlerinden okuyordum. Kar fırtınasında yanıma gelip kafasını paltomun içine sokuyor, gözlerini gözlerime dikiyordu. Çekim sırasında üstünden düştüğümde burnuyla beni itiyor, kokluyor, sanki canımın yandığını anlamış gibi üzülüyordu, bir de beni avutmaya çalışıyordu. Onu hiç yularından tutup çekmem gerekmemişti. İş bittiği zaman arkama takılıp bir köpek gibi beni izliyordu. Filme başlamadan önce yönetmen Şerif Gören’e, “Meraklanma, bu sahnede atı öldürebilirim. O kadar cesareti bulabilirim, yapabilirim,” dediğimi anımsıyorum.</p>

    <p>Atı vuracağım sahne çekilirken, hayvancığa uyuşturucu iğne yapıldı. At yere yığıldı. Yakın planların hepsi çekildi: Donmuş bir el, ateş edemeyen bir el, ısıtılmaya çalışılan bir el ve atın yakın planları böylece aradan çıktı. Sıra öldürme planının çekimine gelmişti. Kamera uzağa gitti, genel bir plan çekilecekti. Silah elimdeydi ve içinde bir tek kurşun vardı. Başçavuş bir kurşundan fazla vermiyordu. Şerif Gören, “Kamera!” diyecekti ve ben kısa bir süre sonra atın kafasına bir kurşun sıkacaktım. Karların ortasında ben ve yerde yatan atım trajik bir şekilde yerlerimizi almıştık.</p>

    <p>Kamera uzakta hazırlanırken at gözlerini açıp bana yalvarır gibi baktı. Kafasını kaldırmak istedi. Sanki bana doğru gelmek istiyormuş gibime gelmişti. Bu arada Şerif Gören, “Kamera!” diye bağırdı.</p>

    <p>Bekledi. Burada tabancamı çekmeli ve kurşunu atın kafasına sıkmalıydım. Ama yapamıyordum işte.</p>

    <p>“Ateş etsene! Ateş et!” diye bağırdı Şerif.</p>

    <p>“Yapamayacağım Şerif, stop!” diye seslendim.</p>

    <p>Atın başından ayrıldım.</p>

    <p>“Ben bu atı öldüremem. Yakın plan başkasının elini çek. Kusura bakma, yapamayacağım.”</p>

    <p>Yılmaz Güney’in yeğeni araya girdi:</p>

    <p>“Ben yaparım.”</p>

    <p>Paltomu verdim. Kamera hazırlandı. Yeğeninin el planı çekildi. Derken bir silah sesi...</p>

    <p>“At öldü, gel Tarık,” dediler.</p>

    <p>Koşarak gittim. Paltomu giydim, daha sonraki planlara geçmek üzere çalışmaya başladık. Kamera hazırlanıyorken at gene kafasını kaldırıp bana baktı. Ayağa kalkmaya yelteniyordu. Ölmemişti. Başçavuşa gittim.</p>

    <p>“Mermi ver, at ölmemiş,” dedim.</p>

    <p>Başçavuş, kendini tiksinti verici bir şekilde naza çekiyordu. Yalvarta yakarta bir kurşun daha verdi.</p>

    <p>“Başçavuşum, ver birkaç tane daha, bak, hayvan can çekişiyor,” dememe karşın bir tek kurşundan fazlasına razı edememiştim. Yeğen onu da atın kafasına sıktı. Sonra ben tekrar sahne aldım. Tam çekime geçilecekken, hayvan gene gözünü açtı, bakışlarıyla beni arıyordu. Bayılacak gibi olmuştum, çıldıracaktım... Başçavuşun yanına gittim, “Mermi ver!” dedim.</p>

    <p>“Yok!”</p>

    <p>O anda yakasına yapıştım:</p>

    <p>“Senin de, merminin de...”</p>

    <p>Küfrettim.</p>

    <p>Yöre halkı adamdan yalvara yakara üç mermi daha almıştı. Yeğen kurşunları boşalttı, at bu kez öldü. Paltomu giydim, bir sonraki sahneye geçtik.</p>

    <p>Senaryoya göre donmak üzereydim; atın karnını kesecektim, ellerimi, ayaklarımı atın karnına sokup donma tehlikesini bir süre geciktirecektim. Ne yazık ki bu sahneyi kötü bir zamanda, hava kararmak üzereyken çekmiştik. Ertesi güne bırakamıyorduk, çünkü gece boyunca kurtların atı parçalayacağını biliyorduk. Sonuçta akşamüstü çekilen sahnede renkler çok koyu çıktığı için Yılmaz Güney montajda bu bölümü çıkarmak zorunda kalacak, bu da onu hem üzecek hem de sinirlendirecekti.</p>

    <div class="double">
      <p>Sahnenin devamında, topallayarak karımın babasının evine geliyordum. Babayı çok yaşlı ve gözleri görmeyen birisinin oynaması gerekiyordu. Prodüksiyon amiri, Bingöl’den bir dilenci getirmişti, seksen yaşında bir adam. Tek sözcük Türkçe bilmiyordu. Oysa senaryoda söyleyeceği sözler vardı. Ne yapacağımızı şaşırmıştık. Ben içeri girince, bana, “Hoş geldin Seyit,” diyecekti.</p>

      <p>Çalışıyorduk, ama olmuyordu.</p>

      <p>Sonunda Şerif, adama, “Baba, ne istersen söyle, çaresi yok,” dedi.</p>

      <p>Adam, uzun uzun Kürtçe bir şeyler söyledi.</p>

      <p>İkinci repliği, “Ne düşünüyorsun Seyit?” olacaktı.</p>

      <p>Gene uzun uzun konuştu.</p>

      <p>“Yahu baba, neler söylüyorsun sen?”</p>

      <p>Adam konuştu, konuştu, bir türlü susmadı.</p>

      <p>“Ne söylüyor, Türkçeye çevirin,” dedim.</p>

      <p>Meğer adamcağız, sürekli aynı şeyleri yineleyerek, “Jandarmalar geldi, beni karakola götürdüler, jandarmalar geldi, beni karakola götürdüler, bana dayak attılar, bana dayak attılar...” deyip duruyormuş.</p>

      <p>Sonuçta dublajda hepsi halledildi.</p>
    </div>

    <div class="double">
      <p><em>Yol</em> filmi, benim kanımca dünyada en zor koşullar altında çekilmiş, üstelik tüm zorlukların ve özverilerin sonucu ortaya çok güzel bir yapımın çıktığı sayılı filmden biridir. <em>Sürü</em>’de de zorlandığımızı anımsıyorum, ama <em>Yol</em>’da bir de “cunta”yla uğraşmıştık. 12 Eylül 1980 darbesinden dört ay sonra Türkiye’de her şey karmakarışıkken, tutuklamalar, işkenceler sürüp giderken, biz büyük bir filme başladık. 30 Kasım 1980’de, Denizli’deki yedek subaylığım bitmeden Erden Kıral’dan telefon gelmişti:</p>

      <p>“Yılmaz Güney beni İmralı Yarı Açık Cezaevi’ne çağırıyor, ne yapayım?”</p>

      <p>“Hemen git, mutlaka bir proje vardır, beni hemen ara, elimizdeki projeyi bırakabiliriz,” demiştim.</p>

      <p>Birkaç gün sonra aradı. Telefonlarım dinlendiği için bir-iki kelime söyledi:</p>

      <p>“Bayram iznine çıkan on iki mahkûm, bir hafta sonra geri dönerler.”</p>

      <p>Bu kadarı bile heyecanlanmama yetmişti:</p>

      <p>“Erden, bu müthiş bir konu, elimizdekini bırakıyoruz, bunu alıyoruz!”</p>

      <p>Askerliğim biter bitmez Yılmaz Ağabey’in Moda’daki evinde görüştük. Çok sevdiğimiz Prof.Dr. K. dostumuz, zaman zaman raporlar yazıyordu ve Yılmaz Ağabey kısa da olsa hapishaneden çıkabiliyordu. Öncelikle sansür kurulu için bir senaryo yazılacaktı. Bu tip senaryoları Nadya adında bir kız yazardı; daha sonra filmi çekilen hikâyenin bu senaryoyla hiçbir ilgisi olmuyordu. Sansürden geçmeyen senaryo çekilemediği için böyle bir yol izlemek kaçınılmazdı.</p>

      <p>Senaryoyu Ankara’ya, sansüre ben götürdüm. Yolda okudum, bir aşk hikâyesiydi sansüre giden; on iki mahkûmun aşk hikâyesi. Ankara’da bir hafta kaldım. O hafta boyunca sansüre sokamadım, İstanbul’a döndüm. Fatoş Güney’le birlikte Yılmaz Ağabey’e, İmralı Yarı Açık Cezaevi’ne gittik. Deniz fırtınalıydı, gemi müthiş sallanmıştı. Saatler sonra İmralı Adası göründü, ama çevresi askerî hücumbotlarla sarılıydı. Ne olduğunu anlayamıyorduk. İzinden dönen mahkûmları almaya gelen motor kaptanı, “Yılmaz Güney’i sevk ediyorlar, neresi olduğunu bilmiyoruz, bugün ziyaret yasak,” dedi ve dediği gibi izinden dönen mahkûmları alıp gitti.</p>

      <p>Gemiyle Mudanya’ya geldik çaresiz; orada sorduk soruşturduk, öğrendik ki Yılmaz Güney’i bir saat önce Bursa Cezaevi’ne götürmüşler. Hemen Bursa’ya hareket ettik. Varınca Fatoş’u bir otele yerleştirip öbür işleri ayarlamak için İstanbul’a döndüm.</p>

      <p>Ertesi gün Fatoş’un, Yılmaz Ağabey’i Isparta Cezaevi’ne kadar takip edebildiğini, yolda bir-iki kez görüşebildiğini öğrendim.</p>

      <p>Fatoş İstanbul’a döndüğünde ben Ankara’daydım. Sansür Kurulu o sabah toplanacaktı. Kurul altı-yedi kişilikti; her bakanlıktan birer kişi vardı. Senaryolar okunmuştu, o gün karar verilecekti. Milli Güvenlik Kurulu ve İçişleri Bakanlığı’nın temsilcilerine en zorlu üyeler gözüyle bakılıyordu. Onlar olur verirse iş bitiyordu.</p>

      <p>Sabah poğaçalar, börekler alıp gittim. Sansür Kurulu’nun odasında bir yandan börekleri yiyor, bir yandan konuşuyorduk. Üyeler birer ikişer gelmeye başlamıştı. İçişleri ve Milli Güvenlikçiler de geldiğinde ben bir konuşma yapmak üzere sözü aldım:</p>

      <p>“Beyler, okumuş olduğunuz senaryo, hepinizin bildiği gibi, Yılmaz Güney’e aittir. Bugüne kadar yazılmış senaryoların en güzeli olduğunu fark etmişsinizdir. Türkiye aleyhine yapılmış propagandaların sonucu olarak, bizi dünyaya rezil eden, hapishanelerimizin olmayan yüzünü çarpıtarak gösteren <em>Geceyarısı Ekspresi</em> filmine karşı düşünülmüş bir senaryodur. Yılmaz Güney yıllardır hapishanelerde yatmıştır ve hapishanelerimizin asla <em>Geceyarısı Ekspresi</em> filmindeki gibi olmadığını dünyaya söylemek istemektedir. ‘Bakın, Türkiye’deki mahkûmlar, istedikleri zaman izin bile alabiliyorlar, mahkûmlar hapishanede insan haklarına aykırı bir yaşam sürmemektedirler,’ demek istemektedir...”</p>

      <p>Kendimi kaybetmiş, palavra ardına palavra sıkmaya başlamıştım.</p>

      <p>Milli Güvenlik görevlisi, öbür üyelere döndü, “Peki ama, bizde hapishanelerde izin diye bir uygulama var mı, yasal mı bu?” diye sordu.</p>

      <p>Ben sustum, çünkü bilmiyordum. Var mı yok mu; bir tartışmadır başladı. Bir süre sonra üyelerden biri yasayı bulup getirdi. Hapishaneden izin alma koşullarını okumaya başladı. Bir üye sordu:</p>

      <p>“İyi ama, bu yasanın maddesi bu senaryoda belirtilmemiş. Kim anlayacak mahkûmların bu yasaya dayanarak izne çıktıklarını?”</p>

      <p>Hemen atladım:</p>

      <p>“Aman efendim, bu hiç sorun değil. Hemen Yılmaz Güney’le konuşup bu yasa maddesini bir şekilde senaryoya sokturacağım. Filmde görmezseniz filmi reddedersiniz; ama ben size söz veriyorum...”</p>

      <p>“Peki Tarık Bey, dışarıda bekler misiniz?”</p>

      <p>Dışarı çıktım, kapı kapandı, beklemeye başladım. Uzun bir süre sonra kapılar açıldı. Hemen içeriye daldım.</p>

      <p>“Hayırlı olsun, oybirliğiyle çıktı,” dediler.</p>

      <p>Müthiş sevinmiştim. Ne olur ne olmaz diye kararı hemen almak istiyordum. Bekledim. Biraz sonra karar da elimdeydi artık.</p>

      <table>
        <tbody>
          <tr>
            <td>Senaryonun adı</td>

            <td>: Bayram</td>
          </tr>

          <tr>
            <td>Ait olduğu kurum</td>

            <td>: Güney Film</td>
          </tr>

          <tr>
            <td>Senaryo yazarı</td>

            <td>: Yılmaz Güney</td>
          </tr>

          <tr>
            <td>Dosya no</td>

            <td>: 91134-618</td>
          </tr>

          <tr>
            <td>Çekileceği yerler</td>

            <td>: İstanbul, Bursa, İzmir, Konya, Eskişehir, Mersin, Adana, Bingöl, Gaziantep, Urfa, Diyarbakır, Ankara.</td>
          </tr>

          <tr>
            <td>Çekileceği tarih</td>

            <td>: 1980-1981</td>
          </tr>

          <tr>
            <td>Karar tarihi</td>

            <td>: 17.12.1980</td>
          </tr>
        </tbody>
      </table>

      <p>Yılmaz Ağabey, Isparta Yarı Açık Cezaevi’ndeydi. Gider gitmez ayrıntıları ayarlamıştı; gece yarısına doğru hapishane müdürünün telefonundan görüşebildik. Telefonu açtım, karşı taraftan birine, “Ben Tarık Akan, Yılmaz Güney’le görüşmek istiyorum. Yarım saat sonra yeniden arayacağım,” deyip hemen kapattım.</p>

      <p>Yarım saat sonra yeniden aradığımda Yılmaz Ağabey telefonun öbür ucundaydı.</p>

      <p>“Sansürden çıktı Yılmaz Ağabey, gözümüz aydın, geçmiş olsun...”</p>

      <p>Yılmaz Ağabey havalara uçmuştu, çok sevinmişti.</p>

      <p>“Hepimize hayırlı olsun Tarıkçığım, yarın ya da öbür gün Isparta’ya gel...”</p>

      <p>Sonra telefonu kapattık.</p>

      <p>O gece Ankara’daki arkadaşlarımla bir evde sabaha kadar kafa çektim. Çok neşeliydim.</p>

      <p>Ertesi gece Ankara’dan çıkıp, sabahın ilk saatlerinde Isparta’ya vardım. Isparta Yarı Açık Cezaevi’ne ilk gelişimdi. Çevresi uyduruk dikenli tellerle çevrili, büyükçe, sarı bir binaydı. Daha kapıya gelir gelmez anladım ki bütün gardiyanlar beni bekliyordu. Yılmaz Ağabey’den duymuş olmalıydılar. Büyük bir sevgi gösterisiyle karşılandım. Beni hapishanenin mutfak tarafından içeri soktular; kocaman bir mutfaktı, uzun uzun, gri renkte masalar ve sandalye yerine de banklar vardı. Ocaklar kapkaraydı ve kazanlar gördüğüm en büyük kazanlardı. İçeride kimse yoktu. Bir merdivenden yukarıya çıktık. Demir parmaklıklı kapıdan geçip koridora geldik. Mahkûmlar koridoru doldurmuştu; hepsi, “Hoş geldin Tarık Abi,” deyip elimi sıkıyordu. Odaların demir kapıları koridor boyunca iki yanda uzayıp gidiyordu, kapıların ardında dörder-beşer kişilik ranzalar görülüyordu. Bir süre ilerledikten sonra Yılmaz Ağabey’in odasına geldik.</p>

      <p>Yatağa oturmuştu. Önüne bir portakal sandığı çekmiş, üstüne kâğıtları yaymış, elinde kalemler, çalışıyordu. Beni görünce yerinden fırladı. Sarıldık; beni kollarıyla sımsıkı sardığını hatırlıyorum. Keyfi yerinde olduğu zaman böyle yapardı; uzun uzun, sıkı sıkı sarılırdı. Beni hemen çalışma masası gibi kullandığı portakal sandığının yanına oturttu, senaryoyu anlatmaya başladı:</p>

      <p>“On iki mahkûm: Battal, Mercan, Süleyman, Seyit, Abbas, Mevlüt, Yusuf, Ömer, Mehmet, İsmail, Hamza, Mirza... Hepsinin hikâyeleri hazır, ama daha etlenmedi, sahneler ve diyaloglar yok.”</p>

      <p>Hayranlık ve heyecanla dinliyordum. Hepsinin hikâyesi bir başka güzeldi. Yılmaz Ağabey anlattıkça coştu, coştukça anlattı... Anlatırken ayağa kalkıyor, karakterleri oynamaya başlıyor, böyle yaptıkça da yerinde duramıyordu. Bir an çocuk oluyordu, sonra birdenbire kocaman bir adam gibi dikiliyordu. Şivesi, mimikleri, jestleriyle sahnedeki karakterleri karşılıklı oynuyordu. Sinirle bağırıyor, dişlerini sıkarak konuşuyor, sonra bir başkasını oynarken en yumuşak, sevecen halini takınıyor, kahkahayla gülüyordu. Tiyatro seyreder gibi yerimden onu izliyordum. O da bir yandan benim tepkimi ölçüyordu. Öylesine akıllıydı ki, gözlerimin içine bakarak oyunu sürdürüyor, hoşuna gitmeyen bir tepki verdiğimde oynadığı karakteri tekrarlıyor, değişiklikler yapıyor, sonra yine devam ediyordu. Hiç kimsede olmayan o çekim gücüyle istediği an karşısındaki insanı girdabına katıp sürükleyebileceğini düşünmüştüm. Gözlerimi ondan ayıramıyordum.</p>
    </div>

    <div class="double">
      <p>Karşılaşmamızın ve film tasarısının ilk heyecanını atlattıktan sonra çay içip konuştuk. Hangi rolü oynamak istediğimi sordu.</p>

      <p>“Hepsini birden oynamak istiyorum,” deyince kahkahayı patlattı.</p>

      <p>“Bana sorsalar ben de bu yanıtı verirdim aslında, hepsini çok sevdim, hepsi de çok gerçek, değil mi?” dedi.</p>

      <p>Abbas’ı oynamamı istiyordu. Çok güzel bir roldü, ama sonraki günlerde Abbas’ı ve Abbas’ın olaylarını geliştiremeyeceğini fark etti. Bir hafta sonra Seyit Ali rolüne geçtim. Daha sonraları onu hapishanede ziyarete gittiğimde bana hep Seyit Ali’yi oynamaya çalıştı. Çalıştı diyorum, çünkü yazdığı karakterle oynadığı kişi farklıydı. Ben karakteri sert görünüşünün içinde yumuşak, sevecen, duygusal biri olarak yorumluyordum, Yılmaz Ağabey ise aksine acımasız, uzlaşmasız, aksi biri olarak.</p>

      <p>“Doğa adamı böyle olur, bunu mutlaka böyle oyna,” diye öğütlüyordu.</p>

      <p>Bir aralık gözümü kaçırmış olacağım, hemen yakaladı, “Ne oldu, beğenmedin mi?” diye sordu. “Kötü mü oynuyorum dersin?”</p>

      <p>İlk günler kem küm ediyordum, ama gene karakterle ilgili böyle bir uyuşmazlığımız sırasında, “Evet Yılmaz Ağabey, kötü oynuyorsun!” demeye cesaret edebildim.</p>

      <p>Birden durdu; ciddileşti.</p>

      <p>“Haklısın Tarık,” dedi. “Bu hevese bir son vermek gerek. Benim işim kameranın arkasında. Oyunculuk artık bir kenarda beklemeli; senaryo ve yönetmenlik benim işim...”</p>

      <p>O günden sonra bir daha karşımda hiç oyunculuk yapmadı, ama karakterlerin yapısı hakkında günlerce konuşmaya devam ettik.</p>

      <p>Bütün görüşmelerin, tartışmaların, karşılıklı değerlendirmelerin ardından Yılmaz Ağabey, <em>Yol</em> filminin senaryosunu tam sekiz kez yazdı. Sekizinci senaryoyu hapishaneden ben alıp getirdim. Senaryonun arkasına şöyle yazmıştı:</p>

      <p>“Artık çok yoruldum. Bazı yerleri daktiloya çekemedim. Siz halledin. Başarılar.”</p>

      <p>Bir gün, “Nasıl hallediyorsun? Sekiz ayrı senaryo, sekiz farklı hikâye; işin içinden nasıl çıkacaksın?” diye sormuştum.</p>

      <p>“Diyelim, yedi senaryonun kesişen sahnelerinden birini alıyorum: Abbas dağa çıkıyor. Yedi senaryoda da Abbas dağa çıkıyor. Ama her biri farklı. Bunların hepsini ayrı ayrı yere seriyorum, bir sandalyenin üstüne çıkıyorum, hepsine tepeden bakıyorum. Yukarıdan bakınca her şeyi daha net görüyorum. Hangi hikâye daha güzelse onu seçiyorum. İşte böylece sekizinci senaryoyu oluşturuyorum.”</p>
    </div>

    <div class="double">
      <p><em>Yol</em>’un senaryosunun bitiş tarihi 23 Ocak 1980’di. Arkasından <em>Dağ</em> adlı bir senaryoya başlamayı tasarlıyordu. <em>Dağ</em> hakkında da uzun uzun konuşmuştuk. Onda da oynamamı kararlaştırmıştık. <em>Yol</em>’daki rolüm Bingöl’deydi. Onu tamamlayınca Muş’a geçecek, <em>Dağ</em> filmine başlayacaktık. <em>Dağ</em>’ın yönetmenliğini Zeki Ökten yapacaktı. Öncelikle sansürden geçirmek gerekiyordu.</p>

      <p>Aldım senaryoyu, gene ben götürdüm Sansür Kurulu’na. Reddedildi. Daha sonra Danıştay’a başvurduk, orada da reddedildi. Gerekçe ikisinde de aynıydı: “Dağı aşmak, emperyalizme karşı bir savaştır; burada ‘dağ’ bir simge olarak kullanılmakta, bilinmeyen güçlere karşı savaşmak anlamına gelmektedir,” gibisinden iki sayfa dolusu yazmışlardı.</p>

      <p>Büyük bir keyif ve mutlulukla planlanan, ama hayata geçirilememiş bu hikâye, dağın ardında kurulu bir köyde başlıyordu. Yolları kardan kapandığı için kuruldu kurulalı bu köyden kışın kimse kasabaya inmemişti. Oynayacağım adamın oğlu ölüm döşeğindeydi. Dört arkadaş, yüzyıllardır kimsenin yapamadığını yapmayı göze alıp hasta oğlanı hastaneye yetiştirmek üzere, hem dağı hem de köyün kaderini aşmaya karar veriyorlardı. Yolda önce hasta çocuk ölecekti. Ama baba, ötekilerden bunu saklayacaktı. Günler sonra iki ölü daha verilecekti. Her şeye karşın kasabaya inildiğinde baba, sadece, “Başardık,” diyecekti...</p>

      <p>Bu film, <em>Yol</em> kadar büyük bir projeydi, ama onun kadar şanslı değildi.</p>
    </div>

    <div class="double">
      <p><em>Yol</em> filmine başlayalı üç ya da dört hafta oluyordu. Yönetmen Erden Kıral’la Cunda Adası’nda çalışıyorduk. Hapishaneden izne çıkan mahkûmların sahneleri çekiliyordu. Motorlar, sandallar, iki otobüs dolusu figüran... Çekimler oldukça yavaş gidiyordu, öyle ki daha işin başındaydık, ama program altüst olmuştu bile. Önümüzdeki uzun rota bizi bekliyordu. Sırasıyla Bursa, Eskişehir, Konya, Adana, Mersin, Gaziantep, Urfa, Diyarbakır, Bingöl’de önemli çekimler yapılacaktı. Bu sırayla Türkiye’yi dolaşacaktık, ama biz hâlâ Ayvalık’taydık. Elimizi çabuk tutmazsak kar kalkabilirdi; bu da çok büyük bir sorun olurdu.</p>

      <p>Bir gece geç saatte odamın balkonunda oturuyorken, hemen aşağıda bir taksi durdu. İçinden Fatoş Güney çıkıp koşarak, telaş içinde otele girdi. Bir terslik olduğunu anlamıştım. Kapıda yakaladım:</p>

      <p>“Ne oldu Fatoş, hayırdır? Sıkıyönetim’den bir terslik mi çıkardılar?”</p>

      <p>“Tarık, hemen yönetmen, prodüksiyon amiri, bütün sorumlu arkadaşları topla, Yılmaz’dan talimat geldi!”</p>

      <p>Acele toplandık. Merakla Fatoş’a bakıyorduk.</p>

      <p>“Arkadaşlar, Yılmaz Güney’in talimatıdır: ‘Bavul topla! İstanbul’a dön! Hemen şimdi! Film durduruldu!’”</p>

      <p>Donup kalmıştık.</p>

      <p>“Fatoş, bize söylemek istemediğin bir şey mi var? Sıkıyönetim’in işi mi bu? Lütfen; bilmek istiyoruz.”</p>

      <p>“Hayır, böyle bir şey yok. Tamamen Yılmaz’ın kararı. Erden Kıral arkadaşımız yönetmenlikten alınmıştır, başka da herhangi bir olay yok.”</p>

      <p>Figüranları uyandırdık:</p>

      <p>“Bavul topla.”</p>

      <p>Herkes bavulları topladı. Sokağa çıkma yasağı kalkar kalkmaz otobüslerle İstanbul’a dönülecekti. Hiçbirimiz olup bitenlere inanamıyorduk. Yılmaz Ağabey nasıl olurdu da filmi durdururdu? Kimseye bir şey söyleyemiyorduk.</p>

      <p>Yeşilçam zaten kaynıyordu, her kafadan bir ses çıkıyordu. Kimi, “Erden Kıral yönetmenlikten nasıl alınır?” diyor, kimi de film durdurulduğu için seviniyordu.</p>

      <p>Ortalık karmakarışıktı.</p>

      <p>Yılmaz Ağabey bir hafta sonra Moda’daki evine geldi. Sabah saat yedide ziyaretine gittim.</p>

      <p>Yılmaz Ağabey, elinde tuttuğu büyük bir konyak kadehiyle kapıyı açtı. Sabah sabah konyak içmesine şaşırmıştım. Kedi, karnında kocaman bir yara bandıyla yerde baygın yatıyordu, Yılmaz Ağabey de ona bakıyordu... Ben de baktım... Uzun bir aradan sonra, “Tarık, bak şu kediye, bak, annem gibi,” dedi.</p>

      <p>Donup kalmıştım. Ne demek istediğini günler sonra anlayacaktım.</p>

      <p>Neden sonra oturduk, konuşmaya başladık. Gerçekten Yılmaz Ağabey durdurmuştu filmi. Gelişmelerden hoşnut kalmamıştı. Filmin güzel olmayacağını, aklındaki gibi olmayacağını anlamıştı. Yeni bir yönetmen bulmak gerekiyordu. Bütün yönetmenleri konuştuk. Kim kalkabilirdi böyle bir senaryonun altından?</p>

      <p>“O. Bu. Şu.”</p>

      <p>“Yok, yok, yok.”</p>

      <p>“Yılmaz Ağabey, bir tek yönetmen var bunun altından kalkacak, o da Şerif Gören,” dedim. “Ama o da hapiste. Yapacak bir şey yok. ‘Böyle güzel bir senaryoyu harcamayalım, bekleyelim,’ diye düşünüyorum. Bir yandan da, ‘Bu karmaşada filmi bitirmemiz gerek,’ diyorum. Çünkü sıkıyönetim yerleştiğinde çekimler de tehlikeye girecektir...”</p>

      <p>Gece yarısına doğru karar almıştık: Filmi bırakıyorduk. Belki bir yıl, belki daha fazla bir süre için. Bu durumda o zamanın parasıyla beş milyon lira çöpe gidiyordu.</p>

      <p>Yılmaz Ağabey ertesi gün sabah erkenden Zeki Ökten’le birlikte Muş’a hareket edecekti. Hapishaneden, “annem hasta” diye izin almıştı. Annesi Muş’ta olduğu için Muş Savcılığı’na izin belgesini imzalatması gerekiyordu.</p>
    </div>

    <div class="double">
      <p>Sokağa çıkma yasağı başlamadan Yılmaz Ağabey’in evinden ayrıldım. Taksim’den geçerken ertesi günün <em>Milliyet</em> gazetesini aldım. Filmle ilgili her şeyin suya düştüğü gerçeğini içime sindirmeye çalışıyordum. Gece evde gazeteyi okumaya başladım. En altlarda küçücük bir haber nasıl olduysa gözüme çarptı:</p>

      <p>“Film yönetmeni Şerif Gören Sıkıyönetim’ce serbest bırakıldı.”</p>

      <p>Sevinçten havalara uçmuştum. Hemen Yılmaz Ağabey’i aradım, “Aman Yılmaz Ağabey, sakın yarın yola çıkma, çok önemli bir haberim var, saat altı buçukta sendeyim,” dedim.</p>

      <p>Saati kaçırırım korkusuyla sabaha kadar uyumadım. Sokağa çıkma yasağının bitmesini bekliyordum. Altı buçukta kapının önündeydim, elimde gazete...</p>

      <p>Yılmaz Ağabey’e büyük haberi verdim. Muş yolculuğu bir gün ertelendi. Şerif Gören acele bulunacak, Yılmaz Güney’in evine getirilecekti.</p>

      <p>Bütün gün Şerif arandı. Şerif yok. Hiçbir yerde yok. Yılmaz Güney’in arkadaşları, Yeşilçam’daki arkadaşlar, İstanbul’u karış karış aradılar, ama Şerif Gören’i kimse bulamadı. Hiçbir yerde yoktu. Buhar olup uçmuştu. Nerede olduğunu kimse bilmiyordu. Her yere haberler salındı, herkes bir yerlerde Şerif Gören için beklemeye başladı.</p>

      <p>Sonunda, o gece saat on birde, Şerif evinden içeri girerken, Yılmaz’ın adamları kapıda koltuğunun altına senaryoyu sıkıştırmışlar, “Bunu oku, yarın sabah erkenden şu adrese gel, Yılmaz Güney seni orada bekliyor,” demişler.</p>

      <p>Ertesi gün gene sabah erkenden Yılmaz Ağabey’in evine gittim. Şerif saat dokuz gibi geldi. Kafası sıfır numara tıraşlıydı. Hapisten bir gece önce geç saatte çıkmıştı. Sarılma öpüşme faslından sonra, Şerif, “On iki mahkûmun hepsini çekemem, altı mahkûm olabilir; zamanımız yok, karlar erimeye başlar,” dedi.</p>

      <p>Yılmaz Ağabey, “Şerifçiğim, senaryo sana ait. İstediğin sayfayı çıkart. Nasıl istersen öyle olsun. Ama filme bir an önce başla. Muş’a gitmeyi bir gün daha ertelersem yarı açık cezaevi hakkımı kaybederim. Sıkıyönetim’le başınız belaya girmeden bitirin filmi...”</p>
    </div>

    <div class="double">
      <p>Böylece hızla filme başladık. Her şeyi yeni baştan çekiyorduk. Hapishane sahneleri İstanbul’da tamamlandı.</p>

      <p>Anadolu turu için yolculuk başladı.</p>

      <p>İlk durağımız Bursa’ydı. Bursa Sıkıyönetim Komutanlığı film için izin vermişti, ama çekim sırasında engel oldular, izne karşın filmi çekemeyeceğimizi söylediler. Tüm kapıları çaldık, ne yaptıysak olmadı. Israr edersek başımızın derde gireceğini söylüyorlardı. Hemen Bursa il sınırlarını terk etmemiz emredildi.</p>

      <p>Üç minibüsle sınırı terk ettik. Minibüslerden birinin camlarına kamuflaj yapıp, çekilecek sahnelerde görevli olan oyuncular ve kamerayla yeniden Bursa’ya girdik. Aracı uygun bir yere park ettik. Kamerayı minibüsün içinde bırakıyor, kapalı perdenin aralığından çekim yapıyorduk. Dört-beş saatte gerekli sahneleri çekip işimizi bitirip Bursa’dan kaçtık.</p>

      <p>Gece bir yerlerde konaklıyor, gündüz yollarda çekim yapıyorduk. Minibüsün içini, yol geçişlerini falan çekiyorduk.</p>

      <p>Konya’ya doğru yol alıyorduk. Akşama oraya vardık. Elimizde Konya Sıkıyönetim Komutanlığı’ndan film çekme izni vardı, ama onlar da çekime izin vermediler.</p>

      <p>Benim otobüs garı ve trene binme sahnelerim çekilecekti.</p>

      <p>Bu kez kapı kapı dolaşıp, “Bakın bizim iznimiz var,” gibi boş laflar etmekten vazgeçmiş, kimseye bir şey söylememeye karar vermiştik. Trene binme sahnem gene gizli çekildi. Sonra sokağa çıkma yasağı başlayana kadar minibüsle Konya dışında dolaştık. Yasak başlama zamanına doğru iki minibüsle gara geldik; birinde ışıklar vardı, öbüründe kamera, teknik ekip ve ben. Gardan içeri girdikten bir süre sonra sokağa çıkma yasağı başladı. Çevrede yalnızca inzibatlar görünüyordu. Gecenin çok geç bir saatinde çekime başladık. Garın içinde ne varsa çektik, askerleri bile oynattık. Sabaha kadar bütün işimizi bitirmiştik. Yasak kalkar kalkmaz Konya’dan da kaçtık.</p>
    </div>

    <div class="double">
      <p>Çekilen negatifler kuryeyle İstanbul’a gönderiliyor, İstanbul’da biriktiriliyor, parti parti Türkiye sınırları dışına çıkarılıyor, İsviçre’ye ulaştırılıyordu. Tehlikeli bir iş yapıyorduk. Yakalandığımız an hepimiz hapse girebilirdik. Tüm ekip bunun farkındaydık ve hepimiz buna razıydık. En azından, çekilmiş negatiflere el koyamayacaklarını biliyorduk.</p>

      <p>Konya’dan sonra Adana’ya gitmemiz gerekiyordu, ama karlar erimek üzere olduğundan hızla Diyarbakır’a, oradan Bingöl’e giderek tersten bir yay çizmeye karar verdik. Urfa, Gaziantep, Adana, İstanbul; filmin en önemli sahneleri bu şehirlerde geçiyordu. Senaryonun tamamını gizli kamerayla çekmemiz olanaksızdı. Askerî giysiler, gerçek silahlar, askerî araçlar bulmak, rütbeli rütbesiz birkaç subayı filmde oynatmak gerekiyordu. Nasıl yapacaktık, bilmiyorduk. Sıkıyönetim’i atlatmanın başka yollarını bulmak gerekiyordu. Yeni bir yöntem denemeliydik.</p>
    </div>

    <div class="double">
      <p>Ekibin tamamı, Diyarbakır’a gelip otele yerleşmişti. Ertesi gün, sabah erkenden, elimde Divan Pastanesi’nden alınmış bir kutu çikolatayla sansür senaryosunu Diyarbakır Sıkıyönetim Komutanlığı’na götürdüm. Komutanla görüşmeyi bekliyordum. Rahat görünmeye çalışıyordum, ama heyecandan ölecektim. Kısa bir süre sonra, omzu kalabalık bir subayın karşısında yerimi aldım. Komutan benimle sıcak konuşuyordu. Sansür Kurulu’na attığım palavraları ona da söyledim. Komutan senaryoyu karıştırdı. Bir ara ağzından, “Olabilir, ama senaryoyu incelememiz gerek,” gibisinden bir söz çıktı.</p>

      <p>Hemen cesaretlendim:</p>

      <p>“Komutanım, Diyarbakır’da film çekmek çok zor. Şehir çok karışık. Güvenliğimizin sağlanması gerek. İki cemse asker sabahtan akşama kadar bizi beklemeli.”</p>

      <p>Komutanın yanıtı umut vericiydi:</p>

      <p>“Senaryoyu okuyalım, yarın gerekeni yaparız.”</p>

      <p>Ertesi gün izin çıkmıştı. Silahları, her şeyleri tam takım, iki cemse dolusu asker vermişlerdi yanımıza. Ama askerleri filme almak yasaktı. Biz de bunun için söz vermiştik. Hemen çekime başladık. Cemseleri, askerleri şehrin ortasına yaydık. Kameranın önünde ben duruyordum, ama kamera hep askerleri çekiyordu. Onların halkla konuşmalarını; itişmeleri, kakışmaları, her şeyi çekmiştik. Olup biteni anlamadılar. Daha sonraki günlerde işi iyice abartıp askere diyaloglar vermeye, otobüsleri durdurtup arama tarama yaptırmaya başlamıştık. Urfa’da bir manga askere, köy baskını ve sonrasında olanları oynattık, harika sahneler oldu. Bunlar için askere teşekkür etmek gerek. Gerçek askerler oynamasaydı, bu kadar güzel bir iş çıkacağını sanmıyorum. Çekilen negatifler aynı gün İstanbul’a gönderildi.</p>
    </div>
  </div>

  <div class="si-footnotes">
    <div class="si-footnote" id="f1">
      <a class="si-backref" href="#backlink-1">1</a><span>. <em>Yol</em> filmi, “Bayram” adıyla senaryolaştırıldı, aynı adla Sansür Kurulu’na gitti ve filme çekildi. Yurtdışında montaj sırasında Yılmaz Güney tarafından adı <em>Yol</em> olarak değiştirildi.</span>
    </div>
  </div>
</body>
</html>