<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Anne Kafamda Bit Var</title>
  <link href="../Styles/main.css" rel="stylesheet" type="text/css"/>
</head>

<body>
  <div class="chapter">
    <p>Büyük kapının dışında durdum. Hava çok güzeldi, güneşli, pırıl pırıl bir gün olduğunu hatırlıyorum. Şöyle bir çevreme bakındım. Ne yana gideceğimi kestiremiyordum. Önümdeki büyük açıklıktan ilerisi Kadıköy-Üsküdar yoluydu. Açıklığın orta yerine, içinde ana babaların bekleştiği kocaman bir askerî sahra çadırı kurulmuştu. Yanıma eli tüfekli bir er geldi:</p>

    <p>“Ne o hemşerim, ne bekliyorsun?”</p>

    <p>“Ne yana gideceğim, onu düşünüyorum,” dedim.</p>

    <p>Eliyle şöyle sol yanı, yukarıyı gösterdi. Üsküdar’a doğru yürümeye başladım.</p>

    <p>Asker arkamdan bağırdı:</p>

    <p>“Yahu sen Tarık Akan mısın?”</p>

    <p>Önce hiç oralı olmadım.</p>

    <p>“Tarık Abi, geçmiş olsun!” dedi sonra.</p>

    <p>Hoşuma gitti. Döndüm, el salladım.</p>

    <p>Yolda tek başıma yürüyordum; benden başka kimse yoktu. Sol yanımda Selimiye vardı, sağda sahra çadırı. Tutuklu yakınlarının meraklı bakışları ortalığı sarmıştı, herkes çoluğundan çocuğundan bir haber alabilmenin peşindeydi.</p>

    <p>Boşlukta öylece yürüyormuşum gibi geliyordu. Dışarıda olmak ne mutluluk vermişti bana, ne de sevinç. Hiçbir şey yapmak istemiyordum. Zaten ne yapacağımla ilgili hiçbir fikrim de yoktu. Heyecan ve merakla geçirdiğim o gergin tutukluluk süresinin ardından birden sinirlerim boşalmış, her şey anlamsızlaşmıştı.</p>

    <p>Kim bilir ne kadar zaman sonra, yürümekten yoruldum. Terlemiştim de. Ceketimi çıkardım, elime aldım. Beyaz gömleğimin rengi tanınmayacak bir hal almıştı, ilk kez dikkatimi çekiyordu. Bu leş gibi kılıkla nereye gidilirdi ki? Ne yapılırdı, nereden, nasıl başlamalıydı?.. Düşünüyordum. Kalabalıkça bir yere gelince ceketimi tekrar giyerim diye geçirdim içimden. Son askerî bariyerden çıktım.</p>

    <p>Birden karşımda ağabeyimi gördüm. Olacak şey değildi. İlk anda, “Şans işte,” diye düşündüm. Birbirimize sarıldık. Konuşmadan öylece durduk. Sonra omuzlarımdan tutarak beni kendinden uzaklaştırdı; yukarıdan aşağıya bana bakıyor, tepeden tırnağa süzüyordu. Ben, “Bakalım ne diyecek,” diye merakla gözlerinin içine bakıyordum.</p>

    <p>“Gel bakalım. Pek iyi görünmüyorsun,” dedi, elini omzuma atıp beni arabaya doğru yönlendirdi. Konuşmadan yürüyorduk. Neden sonra, “Neler oldu Tarık?” dedi.</p>

    <p>O an konuşamadım. Söyleyecek şey bulamadım.</p>

    <p>“Boş ver abi,” dedim; gırtlağıma bir şey saplanmıştı, ağlamamak için kendimi zor tutuyordum.</p>

    <p>Durumu anladı. Bir süre hiç konuşmadan yürüdük, arabanın yanına geldik.</p>

    <p>“Boş ver Tarıkçığım, boş ver kardeşim. Hadi geçmiş olsun. Atla arabaya,” dedi. Büyükçe bir Amerikan arabasıydı. Koltuklar rahat, araba genişti.</p>

    <p>Annemi babamı sordum.</p>

    <p>“Annem iyi, ama babam...”</p>

    <p>Öylece kaldı, söylemek istemedi.</p>

    <p>“Abi ne oldu, söylesene.”</p>

    <p>Israrıma dayanamadı:</p>

    <p>“Sen içeri girdikten kısa bir süre sonra babamı hastaneye kaldırdık, sol yanına felç geldi. Cerrahpaşa Nöroloji Servisi’nde beş gün kaldı. Doktorlar hiçbir şey yapamadı. Sonra bizim Üstün Korugan geldi, ‘Yahu şu adamın şekerini ölçün,’ dedi. Sonuçlar geldi ki, babamın şekeri dört yüz elli! Düşünebiliyor musun, dört yüz elli! Beş gündür babam orada öylece yatıyor da hiçbir doktorun aklına kan şekerine bakmak gelmiyor. Bir insülin yaptılar, hemen kendine geldi. Günler sonra hastaneden yürüyerek çıktık. Şimdi iyi.”</p>

    <p>Gözyaşlarımı ağabeyimden saklamaya çalıştım, dışarıya baktım. Sokaklardan, caddelerden geçiyorduk. Bir sürü araba, üst üste insanlar, kalabalık... Herkes birbirinin yaşamından habersiz, bir yol tutturmuş gidiyordu, kimse kimsenin umurunda değildi; kimse böyle bir çaba içinde de değildi. Derin bir nefret duydum. “Hapse girmek istiyorum, çünkü bu kalabalığı hiç sevmiyorum,” dedim içimden. Sinirlerim bozulmuştu. Selimiye’nin kapısından çıktığımdan beri büyüyen boşluk sonunda en üst düzeyine ulaşmıştı.</p>

    <p>Birden, “Nereye gidiyoruz?” dedim.</p>

    <p>“Leş gibisin oğlum. Galatasaray Hamamı’na gidelim, tellak bir tanıdığım var, seni iyice bir yıkar...”</p>

    <p>“Abi kafamda bit var. Sirke ve bit kaynıyor üstüm başım... Tellağın başa çıkacağı iş değil. Gel şuradan bir bit şampuanı alalım,” dedim.</p>

    <p>“Sen karışma, o gereğini yapar,” dedi.</p>

    <p>Boğaz Köprüsü’nün üzerinden geçerken İstanbul’u seyrettim; muhteşem bir şehirdi burası, dünyanın en güzel şehriydi. İstanbul’a tepeden bakmak belki çok az insana nasip olacak bir ayrıcalıktı, ama insanın gözü bağlanıyordu da görmüyordu işte...</p>

    <p>Galatasaray Hamamı’nın önüne gelmiştik. Ağabeyim elinde büyükçe bir torba taşıyordu. İçeri girerken sordum:</p>

    <p>“O torba ne torbası?”</p>

    <p>“Sana temiz kılık getirdim.”</p>

    <p>Birden durdum. Demek şans eseri karşılaşmamıştık yolda.</p>

    <p>“Salıverileceğimi nereden biliyordun? Hem de bugün, bu saatte?”</p>

    <p>“Fazla uzatma; yürü!”</p>

    <p>Ortada benim bilmediğim bir şeyler dönüyordu. Bu adam bir şeyler karıştırmıştı, ama ne yaptığını anlayamamıştım.</p>

    <p>Tas, takunya, su. Konuşmalar hamam içinde yankılanıyordu. Selimiye çıkmıyordu aklımdan, ama gene de suları döktükçe rahatlıyordum. Tellak, tepemde dikilmişti; kafamı ellerinin içine almış, durmadan karıştırıyor, iki elinin tırnaklarını birbirine sürterek kafamdaki bit ve sirkeleri kırmaya çalışıyordu. Saatlerce uğraştı. Sonra bir ara, “Yeter artık, pestilim çıktı, bayılacağım,” dedim.</p>

    <p>Gözümdeki sabunları sildim. Karşımda ağabeyim bana bakıp gülüyordu.</p>

    <p>“Nasıl öğrendin ağabey?” dedim.</p>

    <p>“Hadi çıkalım artık,” dedi.</p>

    <p>Çıktık. Ağabeyimden bir şey öğrenememiştim. Tertemiz havlulara sarınıp çay içtik. Temizlenmek içimi boşaltmıştı. Bir yerlerde yeni ve güzel bir şeyler vardı, ama sanki ben bezginlikle her şeyin dışında duruyordum. Hamamdan ayrılırken ağabeyim oradakileri uyardı:</p>

    <p>“Elbiseler bitli, aman kimse giymesin.”</p>

    <div class="double">
      <p>Annemlere geldik. Beşinci kata çıkacaktık ve asansör yoktu. İlk katı çıktık, ayaklarımda titreme başladı. Ağabeyime çaktırmak istemedim. Bir kat daha çıktık... Yok... Olacak gibi değildi, çıkamıyordum, dayanamıyordum, nefes nefese kalmıştım. Ağabeyim, “Biraz dinlen,” dedi.</p>

      <p>Tırabzana tutundum. Kendimi yüz yaşında gibi hissediyordum. Eve kadar tırmanmak zaman aldı. Kapının önünde ağabeyim zili çalacakken elini tuttum. Nasıl nefes nefese olduğumu işaret ettim. Biraz soluklandım, sonra, “Tamam,” dedim.</p>

      <p>Kapıyı annem açtı; boynuma sarıldı, ağlamaya başladı. Arkasında ablamla eniştem bekliyordu; Muğla’dan gelmişlerdi. En arkada babamı gördüm. Bana bakıyordu.</p>

      <p>Annemi yatıştırmaya çalıştım, gözyaşlarını sildim. Ablamla eniştemi öptüm. Babamın karşısında durdum. Küçüklüğümden beri babama özel bir saygı ve hayranlık duyardım, ona “Generalim,” derdim. Levazım subayı olarak albaylıktan emekli olmuştu; general olmayı çok istemişti. Olmadı. Karşısında asker selamı çakar, bağırarak, “Generalim, emret!” derdim. Tam bir askerdi ve ordunun ve devletin çıkarı için her şeyi feda edebilirdi. 1959 yılında Kayseri’de ben on yaşındayken askeriyenin artık deri parçalarını annemin eve getirmesi yüzünden çıkan arbedeyi hatırladıkça hâlâ yüreğim ağzıma gelirdi.</p>

      <p>Mermi gibi bakışları beni gene deldi geçti, aklımdakileri okudu, yaşadıklarımı öğreniverdi. Çok akıllı adamdı. Onun yanında ona hiçbir şey anlatma gereği duymadığımı, çünkü zaten neler hissettiğimi bildiğini düşündüm.</p>

      <p>“Sana tek bir şey soracağım Tarık, bana doğruyu söyleyeceksin,” dedi.</p>

      <p>“Buyur baba, sor.”</p>

      <p>Annem, ablam, ağabeyim, eniştem merakla bakıyorlardı. Ben de meraklanmıştım; her şeyi zaten bilen babam ne öğrenmek istiyor olabilirdi ki.</p>

      <p>“Sana işkence yaptılar mı?”</p>

      <p>Ağzımdan bir “Hayır” çıktı ama, öyle süklüm püklüm, öyle cılız bir hayırdı ki, her yöne çekilebilirdi. Sonra neyse ki birbirimize sarıldık da yüz ifademden anlamlar çıkaracak diye korkmama gerek kalmadı. Neden sonra, “Hadi bakalım, otur sofraya, yemek yiyelim,” dedi babam.</p>
    </div>

    <div class="double">
      <p>Sofraya şöyle bir göz attım: Annem en sevdiğim yemekleri yapmıştı. Ağabeyim gözünü benden kaçırdı. Yemek arasında gene sordum:</p>

      <p>“Baba, ağabeyim bugün, bu saatte çıkacağımı nereden biliyordu?”</p>

      <p>Masada bir an soğuk bir rüzgâr esti. Annem havayı yumuşatmak için beni şakayla azarladı:</p>

      <p>“Aman sen de; çıktın ya işte, daha ne!”</p>

      <p>Ağabeyime baktım, dudağının kenarında tuhaf bir hareket sezdim.</p>

      <p>Babam konuşmaya başladı:</p>

      <p>“Sen içeriye girdiğin zaman ben general bir arkadaşıma gittim. ‘Bana bak, oğlum Siyasi Şube’de, ona dikkat et. Senden bir tek isteğim var: Oğluma işkence yaptırma,’ dedim. Adam söz dinlemiş demek...”</p>

      <p>Yemekler boğazıma takıldı, ne diyeceğimi bilemedim. Babam sordu:</p>

      <p>“Mahkeme ne zaman başlar dersin?”</p>

      <p>“Ne bileyim... Biraz kendime gelince avukatıma giderim,” dedim, kestirip attım.</p>
    </div>

    <div class="double">
      <p>Yemekten sonra annemin odasına gittim. Başımı dizlerine yasladım. Kafamda bir yeri işaret edip, “Burada bit var,” diye tutturdum. “Çok kaşınıyor. Tam şurası. Bak bit yürüyor, öldür onu.”</p>

      <p>Annem çocukluğumdaki gibi iki elinin işaretparmaklarıyla aranmaya başladı.</p>

      <p>“Yok oğlum. Burada yok bir şey.”</p>

      <p>“O zaman bir de şuraya bak.”</p>

      <p>Annem, “Temiz burası,” diyordu.</p>

      <p>Ben başka bir yeri işaret ediyordum.</p>

      <p>“Yok,” diyordu.</p>

      <p>Ben, başka bir yeri... Elleri kafamda gezinir, parmakları saçlarımın arasında dolanırken ellerini hiç çekmemesini istiyordum.</p>

      <p>“Şurası, şurası, şurası...” diye uzattığımı görünce, “Yok oğlum, vallahi yok, olsa kırmaz mıyım!” deyip parmaklarının ucu ile şöyle bir vurdu-itti-sevdi; hepsi bir arada.</p>

      <p>Üç gün evden çıkamadım. Üç gün de her fırsatta, günde dört-beş kez annemin önüne çömeldim, dizlerine yaslandım, birlikte kafamda bit aradık. Ne bit bulduk ne sirke.</p>

      <p>Şeref Gür ve Atıf Yılmaz’dan bir film önerisi geldi: <em>Deli Kan</em> adlı bir film. Siyasi bir film değildi, bir aşk hikâyesiydi. Müjde Ar’ la oynamamı istiyorlardı. Benimse aklımda yurtdışına kaçmak vardı. Henüz avukatımla konuşmamıştım, ama Siyasi Şube’deyken bir polisin, “Artık senin çekeceğin tüm filmleri sansür reddedecek!” sözünü de unutamıyordum. Kaygılarımı Şeref Ağabey’e de anlatmıştım. O da zaten filmin aşk hikâyesi olduğunu söylemişti. Onlardan biraz zaman istedim ve doğruca avukatıma gittim.</p>
    </div>
  </div>
</body>
</html>