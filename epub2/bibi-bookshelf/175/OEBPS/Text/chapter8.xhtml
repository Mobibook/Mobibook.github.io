<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Anne Kafamda Bit Var</title>
  <link href="../Styles/main.css" rel="stylesheet" type="text/css"/>
</head>

<body>
  <div class="chapter">
    <p>Filmin sonlarına doğru duruşmalar başladı. Ağustos 1981 olmuştu. İşte gene Selimiye’nin koridorlarında bekliyordum. Yanımda Burhan Apaydın vardı, ikimizden başka da kimse yoktu. Tutuklanacağımla ilgili kaygımdan kurtulamıyordum. Burhan Ağabey rahattı, bu oturumda bir şey olmayacağını, korkmamamı söylüyordu, ama yapamıyordum. Asker salona çağırdı. Yargıçlar ve savcılar yerlerine oturdular. Bu gergin haldeyken, birden gözüm yargıçlardan birine takıldı; oturduğu yerde dosyaların arkasında kaybolmuştu, yalnız tepesindeki saçlarının birazı görünüyordu. Bakışlarımı ondan ayıramıyordum.</p>

    <p>Kimlik soruşturması yapıldı. Yargıç konuşmaya başladı:</p>

    <p>“Devletin hariçteki itibar ve nüfuzunu kıracak şekilde devletin dahilî vaziyeti hakkında yabancı bir memlekette asılsız ve mübalağalı maksadı mahsusa müstenide ve millî menfaatlere zarar verecek şekilde faaliyette bulunmak iddiasından...”</p>

    <p>Yargıcın konuşması uzadıkça uzuyordu. Aylardır duymaktan bıktığım, aslı astarı olmayan bir yığın laf. Bir ara, bana, söyledikleri hakkında ne diyeceğimi sordu.</p>

    <p>“Efendim, ben ‘Birinci Kurtuluş Savaşı’nı kaybettik, İkinci Kurtuluş Savaşı’nı kazanacağız,’ diye bir söz söylemedim. Zaten konuşmam siyasal bir içerik taşımıyordu, kültürel bir içerik taşıyordu. ‘Kültür emperyalizmine karşı İkinci Kurtuluş Savaşı’nı da kazanacağız,’ dedim. <em>Tercüman</em> gazetesi, durumu çarpıtarak yazmış. Konuşma metnimi vermiştim, dosyada bulunmaktadır. Ortada bir suç yoktur,” dedim.</p>

    <p>Sonra tanıkların dinlenmesi kararıyla ileri bir tarihe gün verildi. İlk duruşmayı rahat bir şekilde atlatmıştım.</p>

    <div class="margin-top">
      <p>Filmin bitimine yakın Şerif Gören’den, Hülya Koçyiğit ve Cihan Ünal’la <em>Herhangi Bir Kadın</em> adlı filmde hamal rolü oynamam için ikinci bir öneri geldi. Yapımcı Selim Soydan’dı. Filmin sosyal içerikli, güzel bir konusu vardı. Kabul ettim. Zaten Selim Soydan sansürden geçmeyi kolaylaştıracak pek çok yüksek rütbeli subayı tanıyordu.</p>

      <p>Filme başladık. İki hafta sonra Selim Soydan sete geldi. Beti benzi atmıştı, sesi titriyordu:</p>

      <p>“Tarık... <em>Deli Kan</em>’ın sansüre takıldığını biliyor muydun?”</p>

      <p>Gülmekten yere düşecektim neredeyse.</p>

      <p>“Yahu hiçbir şey yok o filmde,” dedim.</p>

      <p>“Ne yapacağım ben şimdi? Bizim film sansürden hiç çıkmaz. Perişan oldum...” diyordu.</p>

      <p>Çok kaygılı ve telaşlıydı. Onu öyle görmenin ötesinde, sıradan bir aşk filminin bile sansüre takıldığı bir ortamda film çekmeye kalkmış olmak, mahkemenin gerginliği, Yeşilçam’daki durumumun sallantıda olması, sinirlerimi iyice bozmuştu. Selim yakındıkça ben gülmekten yerlere yatıyordum.</p>

      <p>“Korkma Selim, sen yolunu bulursun,” diye avutmaya çalışıyordum, ama sonuçta film yapımcıları, böyle böyle benden uzaklaşacak, kimse benimle iş yapmak istemeyecekti. Çünkü, “Tarık Akan’ın filmleri sansürden çıkmıyor,” olacaktı.</p>

      <p>Daha sonra Selim Soydan filmi sansürden kurtardı, nasıl yaptı bilmiyorum. Sekiz-dokuz ay sonra, Selim’in filmini emsal göstererek <em>Deli Kan</em> da mahkeme kararıyla kurtuldu.</p>
    </div>

    <div class="double">
      <p>Bir yandan mahkeme sürüyordu tabii. Tüm duruşmalara gitmek zorundaydım. Her seferinde bir-iki arkadaşım ifade vermeye geliyordu, Gülşen Bubikoğlu, Müjdat Gezen, Halit Kıvanç, Perran Kutman... Asıl korkuyla beklediğim Osman İşmen’in ifadesiydi.</p>

      <p>1981 Ekimi gelmişti. Yeşilçam Sokağı’nda bir arkadaşımla konuşuyordum. Ne yapıyorsun, ne ediyorsun derken, “Ben de yarın Isparta’ya Yılmaz Ağabey’e gidiyorum, biletimi bile aldım,” dedim. Arkadaşın yüzü karıştı, hık mık etti, “Sakın ha,” falan diye bir şeyler geveledi.</p>

      <p>“Ver bakayım biletini...”</p>

      <p>Allah Allah... Ben de kuzu kuzu çıkardım bileti, gösteriyorum aklım sıra. Aldı bileti, soktu cebine.</p>

      <p>“Gitmiyorsun bir yere, sonra konuşuruz,” deyip gitti.</p>

      <p>Ertesi gün gazetelerin baş sayfalarına “Yılmaz Güney Kaçtı” diye kocaman manşet atılmıştı.</p>
    </div>

    <div class="double">
      <p>Hepimiz tahmin ediyorduk, ama hiçbirimiz nasıl ve ne zaman olacağını kestiremiyorduk. O gün, mutlaka bizi çağırırlar diye bekledik, çağırmadılar. Mahkemeye yansır mı, diye bekledim, neyse ki o da olmadı.</p>

      <p>Günlerim çoğunlukla Orhan Apaydın ve Burhan Apaydın’la birlikte geçiyordu. Yemeklere çıkıyorduk. Avrupa’dan baro başkanlarını ağırlıyorlardı; bu buluşmalarda ne konuşuluyorsa Avrupa gazetelerine yansıyordu. Ankara’nın ’80 sonrası kaybettiği toplumu temsil gücünü, sivil toplum örgütçüsü olarak Orhan Apaydın üstlenmiş gibiydi. Orhan Ağabey de içeri girmekten korkuyordu, ama onun korkusu benimkinden farklıydı tabii. O, hapse girmek için yaşının geçtiğini ve artık dayanamayacağını da biliyordu.</p>

      <p>Almanya’dan arkadaşlarım Erol Özgür, Gürdal Çeliköz tanıklık için geldiler, ifadelerini verdiler. Osman İşmen’e hâlâ sıra gelmemişti. Şimdilik duruşmalar sorunsuz gidiyordu. Ama aylar ilerledikçe Yılmaz Güney’in Paris’ten haberleri geliyordu ve <em>Yol</em>’un Cannes Film Festivali için hazır edileceği söyleniyordu. <em>Yol</em> gösterildiğinde mahkeme sürüyor olursa durumum tehlikeye girebilirdi. Avukatlarımın dikkatini bu yöne çekmeye çalıştım. Duruşma sonlarında yargıç, “... falanca tarihe ertelendi,” dediği anda Burhan Ağabey, “Efendim, o tarihte filanca yerde duruşmam var, öne almak mümkün mü?” diyerek tarihi öne çekiyordu.</p>

      <p>26 Şubat 1982’de Orhan Apaydın tutuklandı. “Birinci Barış Davası.” Otuzu aşkın aydın içeri alınmıştı.</p>
    </div>

    <div class="double">
      <p>31 Mart 1982 günü Osman İşmen ifadeye geldi. Heyecandan dizlerim titriyordu. “İşte şimdi ayvayı yedin,” der gibi gözümün içine bakıyordu yargıçlar. İçlerinden biri sormaya başladı:</p>

      <p>“Siyasi Şube’de ve Sıkıyönetim Başsavcılığı’ndaki ifadelerinde, Almanya’da, Frankfurt’taki spor salonunda Tarık Akan’ın sahneden halka, ‘Birinci Kurtuluş Savaşı’nı kaybettik, İkinci Kurtuluş Savaşı’nı kazanacağız,’ dediğini duymuşsun; ne diyeceksin?”</p>

      <p>Avukatıma baktım; çok sakindi, hiç bana bakmıyordu. Hayatımın en heyecanlı ânıydı. Osman’ın ağzının içine bakıyordum. Biraz duraladıktan sonra Osman konuştu:</p>

      <p>“Efendim, ben müzisyenim. Tarık Akan konuşurken ben alt kattaydım, oraya ses gelmez. Ne konuştuğunu duydum, ne de ne dediklerinden haberim var...”</p>

      <p>O anda orada içim boşaldı. Yargıç da, savcı da neye uğradıklarını şaşırdılar.</p>

      <p>Soru yinelendi.</p>

      <p>Osman aynı ifadeyi verdi.</p>

      <p>Yargıç bağırmaya başladı. Arka arkaya, “İfadeni ret mi ediyorsun? Şube’de ve Savcılık’ta söylediklerine mi inanalım, burada söylediklerine mi? Yalan mı söylüyorsun? Hangisi doğru?” diye bağırarak soruyordu.</p>

      <p>Burhan Ağabey, çok rahat görünüyordu: Müdahale etmeye niyeti yok gibi duruyordu.</p>

      <p>“Savcılık’taki ifaden yeminli, şimdi tersini mi söylüyorsun yani?”</p>

      <p>“Efendim, o ifadeleri Siyasi Şube’de okumadan imzaladım, Savcı Bey de, ‘İfadeni kabul ediyor musun?’ diye sorunca, ‘Evet,’ dedim, ama orada ne yazılı olduğunu bilmiyordum...”</p>

      <p>Yargıcın gözlerinden alevler fışkırıyordu.</p>

      <p>“Bana bak, seni yalan ifade vermekten tutuklarım. Bir kere daha soruyorum. Ne diyorsun?”</p>

      <p>“Böyle oldu efendim, ben bir şey duymadım.”</p>

      <p>“Buradan hapse gidersin!”</p>

      <p>Osman susuyordu. Ben avukatıma bakıyordum.</p>

      <p>Böyle giderse Osman içeri girecekti. Yargıç, aşağıda oturan sekreter kıza baktı, kararlı bir şekilde, “Peki, yaz kızım,” dedi.</p>

      <p>Yargıç, yasa maddelerini yazdırırken Burhan Ağabey ağır ve vakur ayağa kaktı, konuşmaya başladı. Gözüme büyük bir aktör gibi görünüyordu. Uzun uzun, güzel güzel emsal davalar gösterdi. En sonunda da yargıcın gözlerinin içine baka baka savunmayı yaptı:</p>

      <p>“Sayın yargıç, sayın savcının almış olduğu yeminli ifade geçersizdir; çünkü Savcılık, hukuka aykırı olarak yeminli ifade almıştır, oysa yeminli ifade alma hakkı yalnızca yüce mahkemenindir...”</p>

      <p>Burhan Ağabey konuyla ilgili yasa maddelerini söylemeye başladı, ama yargıçlar çoktan şaşıp kalmışlardı. Birbirlerinin kulaklarına bir şeyler söylediler ve mahkemeye yarım saat ara verildi.</p>

      <p>Burhan Ağabey, beraat kararı alacağımızdan emindi.</p>

      <p>Neden sonra yeniden salona alındık.Yargıçlar yerlerini aldılar. Gözlerinin içi gülüyordu, hatta biri bana göz kırptı. Uzun bir konuşmadan sonra yargıç, “... BERAATINA,” dedi.</p>

      <p>Tarih, 31 Mart 1982 idi.</p>

      <p>Davamın bitmesinden bir buçuk ay sonra, Mayıs 1982’de, <em>Yol</em> filmi Cannes Film Festivali’nde Altın Palmiye Ödülü kazandı. Türkiye’nin film tarihinde ilk kez Cannes Festivali yarışmalı bölümüne bir film girmişti ve büyük ödülü kazanmıştı. Haberi aldığım anda çok büyük bir mutluluk, çok büyük bir sevinç duydum.</p>

      <p>Sabah saat dokuzda Yeşilçam Sokağı’na geldim. Neden buraya geldiğimi bile bilmiyordum. Sinema yaşamımızı simgeliyordu bu sokak, belki de o yüzdendi. Baktım, Şerif Gören de karşıdan geliyor. Birbirimizi kutladık, sarıldık.</p>

      <p>Yine de aklımız karışıktı. Bir kere film nedeniyle hakkımızda bir soruşturma açılıp açılmayacağını merak ediyorduk. Öte yandan film koskoca Cannes Film Festivali’nde birinci olmuştu Gazeteciler de film olayını fırsat bilip ilgili ilgisiz sorular soracaklardı şimdi. Filmle övünüyorduk, ama gazetecilerin bu coşkumuzu malzeme yapıp hakkımızda yalan yanlış yeni soruşturma nedenleri yaratmalarını da istemiyorduk.</p>

      <p>Düşündük taşındık, yalnızca, “Mutluyuz,” demeyi kararlaştırdık.</p>

      <p>Gazeteciler akın akın gelmeye başladılar. Sorular, sorular. Biz yalnız, “Mutluyuz, çok mutluyuz,” diyorduk.</p>

      <p>“Bu film ne zaman yurtdışına kaçtı?”</p>

      <p>“Sıkıyönetim zamanı çekimleri nasıl yaptınız?”</p>

      <p>“Filmi sansürden nasıl geçirebildiniz?”</p>

      <p>“Mutluyuz.”</p>

      <p>Ertesi gün hiçbir gazete, bizim ağzımızdan, “Mutluyuz,” “Sevinçliyiz,” dışında bir söz yazamadı.</p>

      <p>O akşam Cannes Film Festivali’nde muhteşem ödül töreni yapılıyordu. Burada bulunamamak, o heyecanı yaşayamamak sanatçının unutamayacağı en büyük acısı.</p>

      <p>Şeref Gür Ağabeyim, Atıf Yılmaz, Zeki Ökten, Ali Özgentürk, Yaman Okay, Şerif Gören, Onat Kutlar ve ben, Yeşilçam Sokağı’ nın arkasındaki kebapçıda kendi ödül törenimizi düzenledik.</p>

      <p>“Yılmaz Güney şu anda ödülü almıştır, eli havadadır,” diyor, biz de rakıları havaya kaldırıyorduk.</p>

      <p>O gece hepimiz rakıdan değil, ama mutluluktan sarhoş olduk.</p>
    </div>

    <div class="double">
      <p>Orhan Apaydın’ı, Barış Derneği’ndeki arkadaşlarımı hapishanede ziyarete gidiyordum. Beni bazen hapishaneye kabul ediyorlardı, bazen etmiyorlardı. Orhan Ağabey’in sağlığı gittikçe bozuluyordu. Barış Derneği tutukluları Şubat 1982’de içeri girdiler. 1984 ortalarında tutuksuz olarak yargılanmak üzere serbest bırakıldılar. Orhan Ağabey de içlerindeydi, ama sağlığı çok kötüydü. 1984 sonlarına doğru 46 kişi daha “Barış Davası”na eklendi, aralarında ben de vardım.</p>

      <p>141. ve 142. maddelerden yargılanıyorduk; birçokları idamla yargılanıyordu.</p>

      <p>Beş yıldan on iki yıla kadar hapsim isteniyordu. 1979 yılında İzmir’de Nâzım Hikmet’in doğum yıldönümüne katılmaktan ve Barış Derneği’ne üye olmaktan yargılanıyordum. İzmir’deki spor salonuna binlerce insan katılmıştı, ama bir tek bana dava açılmıştı. Ayda iki defa, İstanbul’un epey bir dışındaki mahkemeye gidip geldik; yaz-kış, hepimiz... Ve hepimiz yıllar sonra beraat ettik.</p>

      <p>1986. Soğuk bir Şubat gecesi. Saat on bir-on iki gibi, Çapa Hastanesi Nöroloji Bölümü’nden içeri girdim. Orhan Ağabey’i yeni getirmişlerdi. Tahta bankın üzerine yan yatmış, elini kocaman başının altına koymuştu. Gözleri kapalıydı ve hafifçe terlemişti. Dizlerimin üzerine çöktüm, gözlerimi ayıramıyordum.</p>

      <p>Elimle başındaki terleri sildim; saçları dökülmüş, zayıflamış, küçücük kalmıştı. Aklıma kötü kötü şeyler geliyordu. Bir yığın dalga gözlerime hücum etti. Kendime hâkim olamamaktan korktum; uyandığında beni böyle görmesini istemiyordum.</p>

      <p>Bir türlü aklımı dağıtamamıştım, gözlerimin nemlenmesini de önleyemiyordum. “Kalkıp gideyim,” dedim kendi kendime, ayağa kalkmak üzereyken Orhan Ağabey’in gözkapakları hareketlenmeye başladı. “Kendine gel Tarık, kendine gel, kendine gel...” Dişlerimi sıkıyordum, bağırtılarım kafamın içinde yankılanıyordu.</p>

      <p>Gözlerini yavaş yavaş açtı, baktı, baktı, baktı. Sonra kısık, yavaş bir sesle, “Mum sönüyor Tarık, mum sönüyor...” dedi ve gözlerini kapadı.</p>

      <p class="right">28 Şubat 1986</p>
    </div>

    <div class="margin-top">
      <p>... Ve hepimiz yıllar sonra beraat ettik.</p>

      <p class="right">28 Nisan 1987</p>
    </div>

    <div class="margin-top">
      <p>Bu kitabı yazmaya karar verdim.</p>

      <p class="right">28 Şubat 1997</p>
    </div>

    <div class="margin-top">
      <p>Ülkem, artık rahatladı, sıkılan çember kırıldı 28 Şubat 1997’de, 11 Eylül 2001 faciasını gördü; ne mutlu bana rahatım.</p>

      <p class="right">28 Şubat 2002</p>
    </div>
  </div>
</body>
</html>