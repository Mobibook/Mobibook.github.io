<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yalan</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre10" id="filepos307027"><span class="calibre12"><span class="bold">II</span></span></p>

  <p class="calibre13">Bayram Beyaz çok aşağılardan, nerdeyse toprağın derinliklerinden geliyormuş gibi bir izlenim uyandıran birtakım insan ve araba sesleriyle gözlerini açtı, ama açmasıyla kapaması bir oldu: tüm varlığının hoş bir hafiflik, sıcaklık ve esenlik içinde yüzdüğünü duyuyor, bu yepyeni duygunun uçup gitmemesi için, değil çevresine bakmak, soluk almaktan bile çekiniyordu. Kollarının arasında bir yastık, uzun süre, parmağını bile oynatmadan yattı öyle. Sonra, bilincinde düşünceye, hatta anıya benzer hiçbir şey belirmemekle birlikte, bu hafiflik, sıcaklık ve esenliği akça pakça bir kadının kocaman kollarının ve kocaman göğüslerinin tadı olarak algıladı; yastığı bıraktı, yatağın iki yanında, elleriyle bu kadını aradı, bulamadı; bedenini bu kadının bedeniyle değiştirmiş, böylece, yüzü, elleri, göğsü, göbeği, bacakları eskisiyle karşılaştırılamayacak ölçüde daha sıcak ve daha yumuşak bir nitelik kazanmış gibi bir duyguya kapıldı. Hep bu tuhaf, ama çok hoş duygu içinde, ellerini bedeninde dolaştırdı bir süre; sonra, bu umulmadık duygunun nedenini anlamak istercesine, birden gözlerini açtı. Tepesinde çok yüksek ve çok geniş bir tavan ve çok büyük bir avize gördü. “Allah Allah! Allah Allah! Ben buraya ne zaman geldim ki?” diye söylendi. “Yoksa sarhoş muyum?” Doğrulup oturdu, gözlerini çevresinde dolaştırdı.</p>

  <p class="calibre9">Önce karşısında kapalı bir kapı, sonra kapıdan ayaklarının dibine dek gelen bir kırmızı yolluk, sonra, sağ yanında, koyu kırmızı kadife perdeleri kapalı iki kocaman pencere, sonra, duvar diplerinde, odanın ortasında, boy boy, biçim biçim sehpaların çevresinde, yan yana, karşı karşıya, boy boy, biçim biçim, renk renk koltuklar, bir köşede, kocaman bir yuvarlak masa, çevresinde yüksek arkalıklı iskemleler, en dipte içi silme porselen tabakla dolu, çok eski bir camlı dolap gördü, sonra üstünde oturmakta olduğu geniş ve yüksek pirinç karyolaya dikti gözlerini, titremeye başladı, “Buraya nasıl geldim ki? Peki, burası neresi?” dedi kendi kendine, kalktı, bir koltuğun üstünde pantolonuyla ceketini, onların üstünde de Yusuf Aksu’dan aldığı kitabı gördü, kapıya gitti, dört ayrı odaya açılan kapıları araladı, odaları da birbiri ardından dolaştı, ilk ikisi boştu, öbür ikisinde, tıpkı Müslüm’ün evinde gördüğü gibi, karmaşık bir biçimde, üst üste, alt alta, dağ gibi bir iskemle, masa, sehpa, dolap, buzdolabı, çamaşır makinesi, fırın yığını yükseliyordu. En üsttekiler nerdeyse tavana değecekti. Öyle durup baktı bir süre. “Bunca eşyayla ne yapılır ki?” dedi kendi kendine. Sanki uzun bir yolculuğa hazırlanıyorlardı, sanki hep yolculuktaydılar, sanki birileri tüm bu nesneleri ileride, en sonunda varacakları yerde, ikinci bir yaşamda kullanacaktı. Sonuncu odada, bir yarı karanlık içinde, birden başı döndü, olduğu yere yığılıp kaldı, sırtı duvarda, gözleri bir önceki odada gördüğüne çok benzeyen bir eşya yığınında, öylece durdu, sonra, birdenbire, kendisi de bu odanın bir parçasıymış ya da bu eşyalardan birine dönüşmek üzereymiş, en azından, bundan böyle hep bu eşyalar arasında kalacakmış gibi bir korku büyüdü içinde, titremeye başladı. Birkaç kez kalkmaya çalıştı, tam başardığı sırada, yeniden yığıldı olduğu yere, korkuyla gözlerini yumdu. En sonunda, büyük bir çabayla kalktı, duvarlara tutuna tutuna giriş kapısına doğru ilerledi, açmak istedi, kapının dışarıdan kilitli olduğunu anladı. Yatağın bulunduğu odaya döndü. En yakın pencerenin önüne geldi, perdesini çekti, içeriye yumuşak bir ışık doldu. Uzakta, ağaçların ve bir caminin ötesinde, deniz ışıl ışıldı. Pencereyi açmaya çalıştı, açamadı. Aşağıda, yoldan geçmekte olan arabaları gördü. Bir kez daha, buradan hiçbir zaman çıkamayacağını düşündü. Öylece, yalınayak, don gömlek, pencerenin dibine yığılıp kaldı.</p>

  <p class="calibre9">Kapının anahtarla açılmakta olduğunu işittiğinde uyuyor muydu, yoksa hiçbir şey düşünmeden bekliyor muydu, ayrımına varamadı; ama, o anda, hemen kalkmak, eşya yığınları arasında bir yerlere saklanmak istediği kesindi. Erkek Cemile’nin, bir elinde bir kasetçalar, öbür elinde bir tepsi, içeriye girdiğini görünce, daha da güçlü bir biçimde duydu bu isteği. Kapının önünde, odayı bir süre gözden geçirdikten sonra, gülümseyerek kendisine doğru yöneldiği sırada da olduğu yerde büzülerek başını korkuyla önüne eğdi. Cemile hanım tepesine dikilerek ortalık koltuk doluyken neden böyle yerde oturduğunu sorunca da ürkek bir hayvan gibi yerinden fırlayıp yatağın yanında, bir iskemlenin üstünde duran giysilerine doğru atıldı, kaşla göz arasında giyiniverdi.</p>

  <p class="calibre9">“Ne oluyor sana böyle, oğlum?” diye güldü Erkek Cemile. “Sanki hiç don gömlek görmedik mi seni?”</p>

  <p class="calibre9">Bayram Beyaz yüreğinin gümbür gümbür vurduğunu duyuyordu, yanıt veremedi. Erkek Cemile gözleriyle masayı gösterdi ona. Sonra kendisi de masaya yaklaşıp tepsiyi ve kasetçaları üstüne koydu.</p>

  <p class="calibre9">“Sen bu sabah bir tuhafsın! Otur şuraya da kahvaltını et,” dedi, kasetçalarının düğmesine bastı, yanık bir kadın sesi yükseldi.</p>

  <p class="calibre9">Bayram Beyaz elini ekmeğe, peynire, bardağa uzatacak gücü bile bulamadı. Çayını da, peynirini, ekmeğini de Cemile hanım verdi ağzına. Birbiri ardından üç bardak çay içtikten sonra, yavaş yavaş, korkusu geçmeye başladı. Odaya girişinden beri ilk kez, Cemile hanımın yüzüne bakmayı göze aldı.</p>

  <p class="calibre9">“Ben buraya nasıl geldim?” diye sordu.</p>

  <p class="calibre9">“Ben getirdim,” dedi Cemile hanım.</p>

  <p class="calibre9">“Nasıl getirdin?”</p>

  <p class="calibre9">“Kucaklayıp getirdim.”</p>

  <p class="calibre9">“Evin burası mı?”</p>

  <p class="calibre9">“Evet, burası,” dedi Cemile hanım, arkasından bir kahkaha attı. “Neden dersen, en çok burayı severim.” Durdu, neler düşündüğünü anlamak, ya da bir hayranlık belirtisi aramak üzere, uzun uzun yüzüne baktı. “Ama tek evim değil,” diye ekledi. “Öteki evlerimi de görmek ister misin?”</p>

  <p class="calibre9">Bayram Beyaz’ın herhangi bir yanıt vermesine zaman kalmadan, elinden tuttu, öteki elinde koca bir anahtar destesini şakırdatarak kapıya doğru sürükledi. Kapının önünde, Bayram Beyaz birden durdu.</p>

  <p class="calibre9">“Burası Yusuf beyin apartmanı değil mi?” diye sordu.</p>

  <p class="calibre9">“Evet, iyi bildin,” dedi Cemile hanım, karşısında durup yukarıdan bakarak anlamlı anlamlı gülümsedi, destedeki anahtarlardan biriyle yandaki dairenin kapısını açtı. Odaları dolaştılar. Bayram Beyaz burada da üç aşağı beş yukarı aynı düzeni, aynı eşya yığınlarını gördü. Bir alt kattaki bir başka daire de üç aşağı beş yukarı aynı görünümü sunmaktaydı: masa, iskemle, koltuk, dolap, buzdolabı, çamaşır makinesi, fırın, ayaklı ayaksız dikiş makineleriyle doluydu.</p>

  <p class="calibre9">“Bunca daireyi, bunca eşyayı ne yapacaksın?” dedi Bayram Beyaz. “En az on beş buzdolabın var!”</p>

  <p class="calibre9">“Fazla mal göz çıkarmaz,” dedi Cemile hanım. “Eşyaları müşterisi çıkarsa, satarım, olmazsa, yoksullara veririm. Evlerimin de hangisini canım isterse onda otururum, ayağımı uzatıp kasetimi dinlerim.” Belki dördüncü, belki beşinci dairenin kapısını açtı. “Burası da benim,” dedi. Bir elinde anahtar demeti, bir eli Bayram Beyaz’ın omzunda, bu daireyi de gezdirdi ona, sonra üzerine doğru eğildi, “Neyse, bu kadarı yeter! Şimdi yukarıdaki dairemize gidelim,” diye fısıldadı kulağına.</p>

  <p class="calibre9">Bayram Beyaz öylece dikilip kaldı.</p>

  <p class="calibre9">“Kiraladın mı bunları?” diye sordu.</p>

  <p class="calibre9">“Yok, neden kiralayayım ki!” dedi Cemile hanım. “Müslüm anahtar uydurdu. Yusuf bey çok zengin, kiraya vermiyor. Biz de ona ortak çıktık.”</p>

  <p class="calibre9">Öyle bir konuşuyordu ki her daire düşman elinden kurtarılmış bir yurt parçasıydı sanki. Bayram Beyaz, şaşkınlıkla kendisine bakıyordu.</p>

  <p class="calibre9">“Ortak mı? Yusuf beye mi?” diye sordu.</p>

  <p class="calibre9">“İyi bildin! Ortak!” dedi Cemile hanım. “Evet, Yusuf beye.” Anahtar destesini şakırdattı. “Canım neresini isterse, orada yatabilirim, canım neresini isterse, orada dinlerim teybimi.” Asansöre bindirip üçüncü kata çıkardı onu, az önce çıktıkları kapıyı açtıktan sonra, elinden tutup bir çocuk gibi pencereye doğru sürükledi. Perdeyi iyice açtı. “Buradan deniz de görünür. Şehirliler denize bakmayı çok sever. Sen de sever misin?” diye sordu.</p>

  <p class="calibre9">Bayram Beyaz yanıt vermedi, bir şaşkınlıktan başka bir şaşkınlığa düşmüştü. Kafası belki eskisinden de karışıktı. Evin insanları ortadan çekilince, deliklerinden çıkarak kilerde ve mutfakta birer ev sahibi gibi keyif çatan fareleri anlatan bir masalı anımsadı. Bu kadınla bu adamın büyük ustanın arkasından dolap çevirdiklerini, onu aldattıklarını düşündü, gırtlağına bir şey takılmış gibi yutkundu. Aynı anda, Erkek Cemile koluna yapıştı, sürüklercesine yatağa götürdü onu, oturttu, sırtından ceketini, ayaklarından ayakkaplarını çıkardı, kucaklayıp kaldırmasıyla sırtüstü yatırması bir oldu, “Rakıyı fazla kaçırdığın belli, çok yorgun görünüyorsun, ama dert etme, ben seni kendine getiririm,” dedi, yanına oturdu, ensesini, sırtını, karnını okşadı, elini pantolonunun içine soktu, kulağına doğru eğildi, “Şimdi sen de bize ortak çıktın,” diye fısıldadı.</p>

  <p class="calibre9">Bayram Beyaz büzüldükçe büzülüyor, bacaklarını birbirine yapıştırıp geriye doğru kaymaya çalışıyor, ne diyeceğini bilemiyordu.</p>

  <p class="calibre9">“Peki, kocan?” dedi sonunda.</p>

  <p class="calibre9">“Hangi kocam?”</p>

  <p class="calibre9">“Şu yaşlı adam.”</p>

  <p class="calibre9">“Hangi yaşlı adam?”</p>

  <p class="calibre9">“Müslüm abi yaşlı bir kocası var diyordu.”</p>

  <p class="calibre9">Cemile hanım bir kahkaha attı, artık nerdeyse duvara yapışmış olan konuğunu kendine doğru çekti.</p>

  <p class="calibre9">“Kocam mocam yok benim,” diye yanıtladı. “Müslüm’ün uydurması o. Müslüm hep uydurur, bilmez misin? Doğruyu söylerken bile uydurur.”</p>

  <p class="calibre9">“Neden uydursun ki durup dururken?”</p>

  <p class="calibre9">“Neden olacak? Birilerini boynuzluyormuş gibi görünmek için,” dedi Sivaslı Cemile, bir kahkaha daha attı. “Desin, ne yapalım, biz ortağız.” Durdu, hiçbir şey söylemeden, Bayram Beyaz’ı bacaklarını açmaya zorladı. “Sen de bize ortak çıktın,” diye ekledi.</p>

  <p class="calibre9">“Ben kimseye ortak çıkmadım, çıkmaya da niyetim yok,” diye sızlandı Bayram Beyaz, biraz daha büzüldü yattığı yerde, dönüp yüzükoyun yatmaya çalıştı.</p>

  <p class="calibre9">Cemile hanım bu çabasını da boşa çıkardı, bacaklarını indirip elini göbeğinden aşağıya doğru uzattı.</p>

  <p class="calibre9">“Çıkmasan da çıkacaksın, biz hemşeriyiz,” dedi.</p>

  <p class="calibre9">“Evet, hemşeriyiz,” diye kekeledi Bayram Beyaz, başı dönüyordu, boşaldı boşalacaktı. “Ağır ol,” diye yalvardı. “Böyle şeyler gündüz olmaz. Utanıyorum.”</p>

  <p class="calibre9">“Utanıyorsan, gözlerini yum,” dedi Cemile hanım, sonra daha da hızlandı. “Biz hemşeriyiz,” diye yineledi.</p>

  <p class="calibre9">Bayram Beyaz kurtulmak için son bir çaba daha harcadı, ama başaramadı.</p>

  <p class="calibre9">“Evet, hemşeriyiz,” diye doğruladı. “Ağır ol, ağır ol, ağır ol!” Bedeni tepeden tırnağa dalgalandı. Pantolonun üstünden Cemile’nin eline yapıştı, var gücüyle sıktı. Ama işe yaramadı. “Oldu mu şimdi?” dedi üzüntüyle, öylece uzanıp kaldı. “Hocaya böyle nasıl giderim?”</p>

  <p class="calibre9">“Hoca aşağı, hoca yukarı! Aklın hep onda! Neden böyle bu çatlak İstanbullu’nun çevresinde dolanıp durursun ki? Kafanın içindeki ne?”</p>

  <p class="calibre9">“Kafamın içinde bir şey yok. Yusuf bey çok kafalı bir adam.”</p>

  <p class="calibre9">“Çok kafalı mı?”</p>

  <p class="calibre9">“Evet, çok kafalı.”</p>

  <p class="calibre9">“Adam çok kafalı oldu mu malı da çok mu olmalı? Ağzımı açtırtma şimdi!” dedi Cemile hanım, gizemli bir biçimde göz kırptı. Göründüğü kadarıyla, Tokatlı Müslüm gibi o da Bayram Beyaz’ın Yusuf Aksu’dan bir şeyler koparmayı tasarlamasından kuşkulanıyordu. Doğrulup kalktı. “Neyse, biz hemşeriyiz, Müslüm de, ben de senin arkandayız,” dedi.</p>

  <p class="calibre9">“Sağ ol. Ama benim artık gitmem gerek,” dedi Bayram Beyaz.</p>

  <p class="calibre9">“Burada su mu çıktı? Hem de sen hocaya gitmeyecek miydin?”</p>

  <p class="calibre9">“Belki akşam. Şimdi gitmek zorundayım. Şu zarftaki koca kitabı okuyup bitirmem gerek. Neden hep okşamak istiyorsun ki beni?” dedi, sonra kolundaki altın bileziklere baktı. “Sana bilezik alayım diye mi?” diye üsteledi.</p>

  <p class="calibre9">Cemile hanım birden sinirlendi.</p>

  <p class="calibre9">“Sen Erkek Cemile’yi ne sandın, sığırcık cücüğü? Erkek Cemile bilezikle satın alınmaz! Açtırma şimdi ağzımı!” diye azarladı. Ama, Bayram Beyaz’ın ağlamaklı olduğunu görünce, yumuşayıverdi. “Benim hiç çocuğum olmadı. Sen de apak, bıngıl bıngılsın, yumurta gibi,” dedi, derin derin içini çekti. Gözleri yaşlarla doldu birden, “Beni memleketten kaçıran orospu çocuğu karnımı da, içindeki çocuğu da öyle bir kazıttı ki kuruttu beni: ne çocuğum oluyor, ne bir şey. Ben de, senin gibi birini bulunca, inadına...”</p>

  <p class="calibre9">“İnadına?..”</p>

  <p class="calibre9">“İnadına altıma alıyorum.”</p>

  <p class="calibre9">“Öç almak için mi?”</p>

  <p class="calibre9">“Öç alacak olsam, dünyada adam kalmazdı,” dedi Erkek Cemile, elinin tersiyle gözlerini kuruladı, ama gözyaşları gene ince ince akıyordu.</p>

  <p class="calibre9">Bayram Beyaz, onunla karşılaştığından beri ilk kez, Erkek Cemile’nin yüzünün çok güzel olduğunu ayrımsadı, sonra, birdenbire, bir küçük kız yüzüne dönüştüğünü gördü, yüreği duracak gibi oldu, parmaklarının ucuyla gözyaşlarını kurulamaya çalıştı.</p>

  <p class="calibre9">“Ağlama, beni de ağlatacaksın,” dedi. “Her şey çoktan olup bitmiş; ne diye ağlıyorsun ki?”</p>

  <p class="calibre9">“Hiç olup biter mi? Öyle kolay mı?” diye inledi Erkek Cemile, yatağa uzandı, konuğunu da kendine doğru çekti, sonra, alabildiğine değişmiş, yumuşamış bir sesle, kendisi daha ana rahmindeyken, babasının askerliğini yapmak üzere Merzifon’a gidip bir daha dönmeyişini, küçücük toprak evlerinde anasının yatağında kocaların, kendi yatağında kardeşlerin birbirini izleyişini, evin nerdeyse tüm işlerinin kendi sırtına yüklenmesi yetmiyormuş gibi, son üvey babanın her fırsatta orasını burasını elleyip çimdiklemeye kalkmasını, bu üvey babadan kurtulmak için o Allah’ın belası kamyon şoförüyle Sivas’tan kaçışını, hepsi birbirinden tatsız, hepsi birbirinden alçaltıcı nice serüvenden sonra, Müslüm efendiyle karşılaşıp buraya yerleşmesini anlattı. “Bir yatağım bile olmamıştı hiç; şimdi her şeyim var. Ama yokluk da, pislik de, anam da, kardeşlerim de, yüzleri de, sesleri de hep duruyor: hepsi şurada!” dedi, parmağıyla sol göğsünü gösterdi. “Bazı bazı öyle sıkıştırıyorlar ki bağıracak gibi oluyorum.”</p>

  <p class="calibre9">Bayram Beyaz, büyülenmiş gibi, hiçbir şey söylemeden, dakikalar süresince, onun kocaman küçük kız yüzüne baktı, sonra, gene dakikalar süresince, yüzünü, dudaklarını, burnunu, çenesini, nerdeyse tüm yastığı kaplayan kınalı saçlarını okşadı, sonra birden Cemile hanımın son üvey babasının, Allah’ın belası kamyon şoförünün ve tüm ötekilerin yaptığını yaparak onlarla özdeşleşmekten korktu, hemen toparlandı, masanın üstünden kitabını alıp çıktı.</p>

  <p class="calibre9">Ancak, apartmanın kapısından çıkar çıkmaz, Cemile hanımın kokusu ve dokunuşları tüm varlığını sarıverdi, başı döndü, orada, hemen arkasındaymış gibi bir duyguya kapıldı. Gözlerini yumup öylece durdu bir süre, çok kadınlar tanımış gibi, “Bu kadın başka türlü bir şey!” diye düşündü, başına gelenleri bir kez daha, tüm yoğunluğuyla duymak, hafiflik ve sıcaklığın esenliğini yeniden yakalamak istedi, bir ölçüde başardı da. Bu yüzden olacak, Kızıl Tosbağa’ya doğru ilerlerken, memleketinde söylendiği gibi, ayakları gidiyor, topukları geri geliyordu. Ayrılmakla doğru bir şey yaptığından kuşku duyuyordu. Aynı kuşku Kızıl Tosbağa’da da sürdü, Maçka’dan Fatih’e gelinceye kadar en az üç kez önündeki arabaya çarpmasına ramak kaldı.</p>

  <p class="calibre9">Bununla birlikte, terliklerini giydikten sonra, Saussure’ün kitabını masasının üstüne bırakırken, Yusuf Aksu’nun anısı her şeyi bastırıverdi: Maçka’daki uçsuz bucaksız dairenin salonunda, kocaman koltuklardan birinde, onun karşısında oturur buldu kendini: “Büyük dilci”, gözleri tavanda bir noktada, sol eli yüreğinin üstünde, ayakları boşlukta, nerdeyse soluk bile almadan konuşuyor, kendisi de, aynı biçimde, soluk almadan dinliyor, daha da güzeli, her sözcüğü, her tümceyi anlıyor, aralarındaki bağlantıları kavrıyor, bu olağanüstü söylemin bütünüyle ve bir daha hiç çıkmamak üzere belleğine kazıldığını duyuyordu. Proust’un anlatıcısının, bir kış günü eve döndüğünde, ıhlamura batırılmış çöreğin tadıyla gelen mutluluğa benzer bir mutluluk doldu içine. Ancak, Proust’un anlatıcısının mutluluğunun Combray’in gittikçe zenginleşip bütünlenen görüntüsüyle büyümesine karşılık, Bayram Beyaz, benzersiz söylemi defterine geçirebileceğini düşünür düşünmez, Yusuf Aksu’yla kendisi arasına yarı saydam bir perde indi, hızla kararmaya başladı, ses de hiç mi hiç duyulmaz oldu. Sonra, konuşmalarından usunda kalanları ajandasına geçirmek üzere masanın başına oturunca, hiçbir şey anımsayamadı, şaşırıp kaldı, konuşmanın hiç değilse ana çizgilerini anımsamaya çalıştı, ama, Yusuf Aksu’nun varla yok arası gülümsemesi, soluklanıp soluklanıp yeniden başlaması dışında, hiçbir şey kalmamıştı belleğinde. “Olamaz!” diye mırıldandı. “Hayır, olur şey değil! Ben bu kadar salak mıyım?” Her şey bu bedensel çabaya bağlıymışçasına, dişlerini sıkarak anımsamaya çalıştı. Böylece, en az yarım saat zorladı kendini, tek tümce çıkaramadı. “Olur şey değil! Oysa tüm söylediklerini anladığımı ve kafama yazdığımı sanıyordum, ben salağın tekiyim!” dedi kendi kendine. Hemen arkasından, tüm bunların belleğinin ve anlığının değil de Tokatlı Müslüm’le Sivaslı Cemile’nin kusuru olabileceğini düşündü. Umutsuzluk içinde yatağa attı kendini.</p>

  <p class="calibre9">Korkunç bir akşamüstü ve korkunç bir gece geçirdi. Öyle ki, Yusuf Aksu’dan aldığı kitap hep gözlerinin önünde dururken, kapağını açıp şöyle bir bakmaya bile yeltenmedi. Ertesi sabah, gazetede, odasının kapısından girerken, yüzü kâğıt gibiydi, ayakta zor duruyordu; üstelik, zorlu bir utanç duygusu altında eziliyordu, dostlarına Yusuf Aksu’yla ikinci kez görüşmeyi de başardığını söylemesi durumunda, davranışlarından Cemile hanımla yaptıklarını ve Cemile hanımın acıklı öyküsünü de çıkarmalarından korktu, müdürün kapısını vurmayı ya da herhangi bir arkadaşına uğramayı göze alamadı. Masasının üstüne yığılmış belgelere elini sürmek bile istemedi. Odasına gelen birkaç kişi de kalın bir camın arkasında devinir gibiydi, söylediklerini üç dört kez yinelettirdi. Bununla birlikte, arada bir, göğsü çocuksu bir gururla kabarıyor, gerçekte yalnızca kendisine söyleneni yapmış olmakla birlikte, Cemile hanımla yaşadıklarını bir kez daha anımsayarak bir başka dünyaya doğru yol alıyor, zaman zaman da birden bastırıveren bir utanç duygusuyla tüyleri diken diken oluyordu. Böylece, sürekli olarak gururla utanç arasında gidip gelmek yüzünden, doğru dürüst çalışamadı. Bir ara, bilemedin iki adım ötesinden, müdürünün şaşkın şaşkın kendisine bakmakta olduğunu gördü, ayağa kalktı, ama, kendini zorlamasına karşın, tek sözcük çıkmadı ağzından, suçüstü yakalanmış gibi gözlerini yere dikti. Onun yerine müdür konuştu böylece: “Anlaşılan, sen bu gece hiç gözünü kırpmamışın, ya da hastasın. En iyisi, hemen eve git.”</p>

  <p class="calibre9">Bayram Beyaz, nicedir böyle bir öneri beklermiş gibi, evinin yolunu tuttu. Başı öylesine dumanlı, bedeni öylesine gevşek ve ezikti ki arabasını park edip kapısını kilitledikten sonra, her zaman yaptığının tersine, akşam için bir şeyler almadan, dosdoğru evine yöneldi, evinde ilk yaptığı buzdolabını açıp birbiri ardından iki bardak suyu tepesine dikmek, ikinci yaptığı tuvalete girip tuhaf bir mutluluk duygusu içinde uzun uzun işemek, üçüncü yaptığı, Yusuf Aksu’nun kitabını zarfından çıkardıktan sonra, en az on dakika süresince, öylece oturup elinde tutmak oldu. Sonra kalktı, ceketini, pantolonunu çıkarıp önündeki iskemleye attı. Arkasından, kravatını, gömleğini, çorabını çıkarıp yatağa girdi, Sivaslı Cemile’nin üstünden kalkmasından sonraki duruşunu yeniden bulmak istercesine toplanıp büzüldü. Ama, tam uyumak üzereyken, Tokatlı Müslüm’le Sivaslı Cemile’nin patron havalarını ve Yusuf Aksu konusunda söylediklerini anımsadı, doğrulup oturdu, “Belki de masal anlatıyor bunlar bana, kötü bir oyun oynuyorlar! Bunu nasıl düşünmedim?” diye mırıldandı. Yusuf Aksu’nun yabancı radyo dinleme tutkusundan okuma biçimine, kapıcı Müslüm’ün güvercinlerinden Maçka çevresindeki saygınlığına, Sivaslı Cemile’nin daire ve eşya düşkünlüğünden ürkütücü, ama karşı konulmaz çekiciliğine kadar, birkaç gündür tanık olduğu her şeyi yeniden gözden geçiriyor, kimi zaman iyi yanından alıp rahatlıyor, kimi zaman kötü yanından alıp bunalacak gibi oluyordu.</p>

  <p class="calibre9">Ama tüm bu olup bitenler içinde belirlemekte en çok zorlandığı şey kendi yeriydi. Hiç kuşkusuz, her biri kendi kişiliğine göre, ama üçü de kucak açmıştı ona: pek öyle çekici bir yanı bulunmamasına karşın, büyük bir yakınlık göstermişlerdi, hele Müslüm’le Cemile yakınlığın da ötesine geçmişlerdi. O güne dek hiç kimseden görmemişti böyle bir yakınlığı, görmediği için de tutumlarını kimi zaman onlar gibi hemşeriliğe bağlamaya yöneliyor, kimi zaman da kendisine, daha korkuncu, dünyadan el etek çekmiş görünen Yusuf Aksu’ya kötü bir oyun hazırlamalarından korkuyordu. Nasıl bir oyun? Uzun uzun düşündü bunu, büyük adamın dairelerini kendisinden izin almadan, gizlice, kapılarına anahtar uydurarak hoyratça kullanmalarını başkaldırtıcı buldu, daha kötüsünü de yapabileceklerini, canına bile kıyabileceklerini, kendisine bu kadar iyi davranmalarının tasarlamakta oldukları suça güvenilir bir ortak aramalarından kaynaklanabileceğini düşündü. “Durumu en kısa zamanda duyuracağım ona, gerekirse polisi de uyaracağım!” dedi kendine kendine. Gözlerini odasının tavanına vuran solgun ışıklara dikti. “Peki, polise ne diyeceğim?” diye mırıldandı. “Hangi durumu duyuracağım ki onlara?” Dalıp gitti, kafasının içinde yüzlerce imge birbirine karıştı. Çok geçmeden, yüzünde, omzunda, kollarında, kabalarında Sivaslı Cemile’nin kocaman ellerinin sıcacık dokunuşunu duydu, aralık ağzının içinde iki altın dişinin ışıldadığını görür gibi oldu, her yanı tere battı birden, “Benim onlara ne yararım olabilir ki?” diye mırıldandı. “O zaman...” Bu Müslüm efendi Türkiye’nin en büyük düşünürünü avcunun içine alıp dünyayla ilişkisini kesmiş olsa, hemşerilik memşerilik dinlemezdi, kendisini yanına bile yaklaştırmazdı. O zaman? O zaman, şeytanca bir tasarıları yoksa, durum çok da kötü değil demekti. Uyuyabilirdi. En sonunda, uyuduğunda, sabah ezanı okunmak üzereydi. Uyandığındaysa, Fatihliler öğle namazını çoktan kılmışlardı. Hemen fırlayıp kalktı, bir bardak çay bile içmeden gazetenin yolunu tuttu.</p>

  <p class="calibre9">Böylece, büyük muştuyu: Yusuf Aksu’yla bir kez daha görüştüğü ve dostluğu bayağı ilerlettiği haberini dostlarına üç günlük bir gecikmeyle iletebildi, Yusuf Aksu’nun düşüncesine ulaşma yolunda birtakım ipuçları sağlayabileceğini umduğu meşin ciltli kitaba gelince, çok daha sonra, ancak eve dönüp yemeğini yedikten sonra eline alabildi. Ne var ki, iç kapağını açıp da Ferdinand de Saussure adının altında <span class="italic">Cours de linguistique générale</span> sözcüklerini görünce, büyük bir düş kırıklığına uğradı, “Olamaz, hayır, olamaz!” diye inledi. “Bu kitap ingilizce! Hoca bana kitabın ingilizcesini vermiş!” Derin bir umutsuzluk içinde, masanın üstüne bıraktı kitabı, hatta nerdeyse attı. Dirseklerini masaya dayayıp yüzünü avuçlarının içine alarak gözlerini yumdu, öylece donup kaldı. Neden sonra, birdenbire, kitabın dışının ingilizce, içinin türkçe olabileceği geldi usuna, elleri titreye titreye açtı, ilk sayfaları ağır ağır çevirerek başlıklara baktı: <span class="italic">Préface, Introduction, Chapitre premier</span>. “Hayır, baştan sona ingilizce,” dedi.</p>

  <p class="calibre9">Tam kitabı kapatmak üzereyken, yeniden üzerine eğildi, baştan sona, hızla çevirdi sayfalarını, “Ama hepsini çizmiş bu adam, her şeyi, her şeyi çizmiş! Tüm kitabı çizmiş!” diye söylendi. Başa döndü, sayfaları tek tek incelemeye girişti: hayır, tüm kitabı çizmemişti; başlangıçta insanda böyle bir izlenim uyanıyorsa da yakından incelendiği zaman, bölüm başlıklarına ve ara başlıklara dokunulmadığı görülüyordu. Bayram Beyaz, daha özenli bir inceleme sonunda, metin içinde de, çok seyrek bir biçimde bile olsa, kimi sözcüklerin, hatta kimi tümcelerin çizilmediğini, çizgilerin de en az üç ölçüye göre çekildiğini saptadı: ince, orta, kalın. Çizgiler arasındaki bu ayrım, ince çizgilerin hem açık hem koyu, orta kalınlıktaki çizgilerin ne açık ne koyu, kalın çizgilerin yerine göre yok denecek ölçüde açık, yerine göre sözcüğün okunmasını engelleyecek ölçüde koyu olması da işin içine girince, bayağı kafasını karıştırdı. Bu kurşunkalem izlerinin bir anlamı olsa gerekti, ama nasıl eklemleniyordu bu anlam? İncelik/kalınlık karşıtlığında mı, açıklık/koyuluk karşıtlığında mı, varlık/yokluk karşıtlığında mıydı, yoksa üç karşıtlık birlikte mi işliyordu? Hepsi tek bir okuma süresi içinde mi çizilmişti, birbirini izleyen okumalar sırasında mı? Çizgiler arasındaki bu ayrımların anlamla bir ilgisi var mıydı? Bilemiyordu, ama bu iş tuhaf bir biçimde çekiyordu onu, bir anlamda yazıların yorumu, en azından onlara ilişkin birer ipucuymuş gibi inceleyip duruyordu çizgileri. Nerdeyse gün ağarmak üzereyken, alt çenesini üst çenesinden koparacak kadar zorlu bir esnemenin ardından, geriye yaslanarak kitaptan kendine döndü: hem düşünsel bir konu üzerinde saatlerce durabildiği, hem birbiri ardından bunca soru üretebildiği için her şeye karşın belirli bir hoşnutluk duydu: bu da bir ilerleme sayılırdı. Yusuf Aksu kendisini bir sınavdan geçiriyordu belki, belki kafasını çalıştırma yolunda yeni bir yöntem denemekteydi. Ne olursa olsun, nerdeyse her satırını çizmiş olmasının açıkça gösterdiği gibi, beğenmese de çok değer verdiği bir kitabı alıp evine getirmesine izin verdiğine göre, kendisine hem güveniyor, hem de ingilizceyi iyi bilen bir adam olduğunu düşünüyor demekti. Derin bir soluk aldı. Kitabı çantasına koydu.</p>

  <p class="calibre9">Gazetede, odasına girip masasının başına geçtikten sonra, ilk işi gene Saussure’ü açmak oldu, her sayfayı bir bir gözden geçirmeye girişti. Gül kurusu kadife gömleği ve bal sarısı kadife pantolonuyla Hakkı Köse odaya girdiğinde, Bayram Beyaz en az yarım saatten beri <span class="italic">Cours de linguistique générale’</span>in sayfalarını çevirmekteydi.</p>

  <p class="calibre9">“Ne o, üstat, okuyor musun, bakıyor musun?” dedi Hakkı Köse.</p>

  <p class="calibre9">“Buyur, Hakkı abi, şöyle otur,” dedi Bayram Beyaz, sanki başka seçenekler de varmış gibi odasındaki biricik konuk iskemlesini gösterdi.</p>

  <p class="calibre9">Hakkı Köse nazlanmadan oturdu, gözlerini gözlerine dikti.</p>

  <p class="calibre9">“Şu Yusuf Aksu’yla görüşmelerin konusunda kimseye bilgi vermediğini söylüyorlar,” dedi. “Neden böyle yapıyorsun ki? Her şeyi kendine mi saklamak istiyorsun?”</p>

  <p class="calibre9">Bayram Beyaz yüzünün kızardığını duydu.</p>

  <p class="calibre9">“Bunu da nerden çıkarıyorsun, Hakkı abi?” dedi. “Topu topu iki kez görüştüm. İnsan heyecanlanıyor karşısında, eli ayağı birbirine dolaşıyor, başını kaldırıp yüzüne bile bakamıyor.”</p>

  <p class="calibre9">“Peki, anlattıkları?”</p>

  <p class="calibre9">“Anlattıkları da öyle: konunun uzmanları bile hiçbir zaman doğru dürüst anlayamamış düşüncesini. Benim bir iki gidişte her sözünü anlamamı nasıl beklersin?”</p>

  <p class="calibre9">“Anlayamayacaksan, ne diye ardından koşacaksın ki adamın?”</p>

  <p class="calibre9">“Zamanla, dinleye dinleye, sora sora anlamak, tüm dil kuramını olmasa da yaşama ilişkin düşüncelerini öğrenmek umuduyla,” dedi Bayram Beyaz, başını önüne eğdi. “Ayrıca, hiçbir şey anlamıyor da değilim; ama düşüncesi öyle yoğun ki zaman zaman sözlerini birbirine bağlamakta zorlanıyorum.”</p>

  <p class="calibre9">“Anladım, haklısın, çok haklısın,” diye onayladı Hakkı Köse. “Peki, bir insan olarak... yani nasıl bir adam?”</p>

  <p class="calibre9">Bayram Beyaz gözlerini yukarılara dikti, bir süre düşündü.</p>

  <p class="calibre9">“Hakkı abi, belki inanmayacaksın, ama senin benim gibi bir adam,” dedi, “hatta, ilk bakışta, nasıl söylesem ki sana, sıradan bir adam, hatta palaçor bir adam, yani öyle görünüyor...”</p>

  <p class="calibre9">“Oldukça sık görülen bir şey bu,” diye yanıtladı Hakkı Köse. “Einstein da böyle değil miydi? Ben Metin Oktay’la epeyce arkadaşlık ettim, çok yakışıklıydı, fena da giyinmezdi, ama hep sıradan bir adam gibi görünmek isterdi, övmeye kalktın mı utanırdı.”</p>

  <p class="calibre9">“Metin Oktay kim, abi?”</p>

  <p class="calibre9">“Türkiye’nin gelmiş geçmiş en büyük golcüsü.”</p>

  <p class="calibre9">“Öyle mi, bilmiyordum,” dedi Bayram Beyaz, kalktı, aralık kalmış kapıyı kapattı, gelip yerine oturdu. “Hakkı abi, sana bir şey göstereceğim, ama, söz ver, aramızda kalacak!”</p>

  <p class="calibre9">Hakkı Köse birden heyecanlandı.</p>

  <p class="calibre9">“Bana güvenebilirsin,” dedi.</p>

  <p class="calibre9">Bayram Beyaz, elinde belirgin bir titreme, yüzünde gizemli bir anlatım, Saussure’ün kitabını konuğuna doğru itti.</p>

  <p class="calibre9">“Şuna bir bak,” dedi.</p>

  <p class="calibre9">Hakkı Köse kitabı alıp dikkatle, ağır ağır evirip çevirdi elinde, “Yabancı dilde bir kitap!” diye söylendi, açtı, sayfalarını karıştırdı bir süre, sonra kapatıp kucağında, iki elinin arasında tuttu, gözlerini Bayram Beyaz’a dikti.</p>

  <p class="calibre9">“Evet?” dedi.</p>

  <p class="calibre9">“Hakkı abi, görmedin mi, kitabı çizmiş!” dedi Bayram Beyaz.</p>

  <p class="calibre9">“Evet, çizmiş, hem de çok çizmiş!”</p>

  <p class="calibre9">“Çok da söz mü, Hakkı abi, nerdeyse hepsini çizmiş. Tek bir biçimde de çizmemiş!”</p>

  <p class="calibre9">Hakkı Köse bir kez daha çevirdi <span class="italic">Cours de linguistique générale</span>’in sayfalarını, kimi sayfalarda bayağı oyalandı, öyle ki dışarıdan bakan biri kitabı ilgiyle okuduğunu söyleyebilirdi. Sonunda, gene Bayram Beyaz’a dikti gözlerini.</p>

  <p class="calibre9">“Evet, haklısın, tüm kitap çizilmiş,” dedi. “Peki, neden yapmış bunu, yapılacak başka bir iş bulamamış mı?”</p>

  <p class="calibre9">“Bir nedeni olmalı,” diye yanıtladı Bayram Beyaz. “Belki sen bu nedeni bulabilirsin diye düşünmüştüm.”</p>

  <p class="calibre9">Hakkı Köse yeniden eline aldı kitabı, bir baştan, bir sondan, sayfalarını özenle gözden geçirdi, sonra kesin tanısını koymuş gibi, kararlı bir biçimde kapatıp masanın üstüne bıraktı.</p>

  <p class="calibre9">“Sen de görmüşündür, sözcüklerin altını değil, üstünü çizmiş seninki, bir bakıma, silmiş onları, baştan sona çizdiğine göre de, nasıl söylemeli, bir bakıma bu kitabı yok sayıyor, yani yürürlükten kaldırıyor.”</p>

  <p class="calibre9">“O zaman neden okuyayım diye bana veriyor?”</p>

  <p class="calibre9">“Haklısın, o zaman ne diye sana versin ki? Ama bir amacı olmalı.”</p>

  <p class="calibre9">Bayram Beyaz donmuş gibi, kımıldamadan ona bakıyordu.</p>

  <p class="calibre9">“Evet, bir amacı olmalı,” diye onayladı. “Amacı ne olabilir ki?” dedi kendi kendisiyle konuşur gibi. Müslüm efendinin “Okur ha okur, yazar ha yazar, çizer ha çizer!” deyişini anımsadı, “Öğrendiğim kadarıyla, hep çiziyor okuduğu kitapları,” diye ekledi.</p>

  <p class="calibre9">“Öyleyse bu işin bir açıklaması var!” diye atıldı Hakkı Köse. “Senin hoca yazmakta olduğu kitabı gelmiş geçmiş tüm kitaplardaki tüm yanlışları çizdikten sonra, ortada kalan doğrular, bir de, hiç kuşkusuz, kendi buldukları üzerine kurmak istiyor. Yani öylesine temelli, öylesine evrensel bir kitap. Adı da <span class="italic">Evrensel dilbilim</span> olmayacak mıydı? Çok güzel bir düş doğrusu!”</p>

  <p class="calibre9">“Peki, ne diye tek tek çiziyor ki yanlışları?” diye sordu Bayram Beyaz.</p>

  <p class="calibre9">Hakkı Köse sağ elinin başparmağını çenesine bastırıp düşündü bir süre, sonra gülümsemeye başladı.</p>

  <p class="calibre9">“Doğruyu bulmak için yanlışı bilmek gerekir,” dedi. “Ama doğru bilinmeden de yanlış bulunmaz. İşte bütün sorun burada!”</p>

  <p class="calibre9">Bayram Beyaz nerdeyse soluk bile almadan dostuna bakıyor, bir gazete yazarının kafasının bu kadar iyi çalışması karşısında hayranlık duyuyordu.</p>

  <p class="calibre9">“Herhalde,” diye onayladı, sonra gülümsemeye başladı, “Hakkı abi, ne güzel düşündün bunu!” dedi. “Sen de bir filozofsun gerçekte.”</p>

  <p class="calibre9">“Büyük adamların çevresinde döndük mü bize de bir şeyler bulaşır onlardan!” dedi Hakkı Köse, kendi kendisiyle övünür gibi göğsünü kabartıp sağ eliyle birkaç kez vurdu üzerine. Gitmek üzere ayağa kalktı, ama, tam çıkmak üzereyken, birden geriye döndü, “Peki, üstat, bu olay neden yalnız ikimizin arasında kalıyor ki?” diye sordu.</p>

  <p class="calibre9">“Yalnız ikimiz bilelim diye, Hakkı abi,” dedi Bayram Beyaz, güvenle arkasına yaslandı.</p>

  <p class="calibre9">Hakkı Köse bir kahkaha attı.</p>

  <p class="calibre9">“Ben sana dememiş miydim: büyük adamların çevresinde döndük mü bize de bir şeyler geçiyor onlardan!” dedi, dostunun omzunu okşayıp çıktı.</p>

  <p class="calibre9">Bayram Beyaz, Hakkı Köse’nin gözleminden aldığı güvenle, bayağı hızlı çalıştı, rakamlara öyle derinlemesine daldı ki kaç kez üst üste çalmasına karşın, telefonu bile açmadı. Sonra, yavaş yavaş, aklı gene Maçka’ya gitti, Maçka’dan da gene çantasında duran kitaba geldi: Hakkı Köse’nin varsayımı doğru olabilirdi, ama kuşkulu yanları da yok değildi. Örneğin Yusuf Aksu okuduğu kitapları kaldırıp raflarına koyduğuna ve, anlaşıldığı kadarıyla, günlerinin ve gecelerinin en büyük bölümünü okumaya ayırdığına, hatta, görünüşe göre, kitaplar uğruna dünyadan el etek çektiğine göre, bu yanlış belirleme işlemine neden bunca zaman harcayacaktı? Yanlışları çizmek bir belirleme biçimiyse, neden daha kolay bir yol seçmiyor, örneğin yalnızca doğru bulduğu tümce ya da sözcüklerin altını çizmekle ya da, daha da iyi görünsün diye, çerçeve içine almakla yetinmiyordu? Sonra, öyle ya da böyle, bu iş nereye kadar götürülebilirdi ki? “Evet, nereye kadar?” dedi kendi kendine. Hakkı Köse haklıydı belki: Yusuf Aksu <span class="italic">Evrensel dilbilim’</span>i tüm dilbilim kitaplarındaki yanlışları çizerek oluşturmak istiyor olabilirdi. Neden olmasındı? Yeryüzünde yeni bir şey olmadığı, olamayacağı hep söylenirdi. Belki de yalnızca yanlışlar, yalanlar yeniydi, öyle ya, her şey söylenmişse, hiçbir doğrunun yeni olmaması doğalsa, yenilik yalnızca yalanın ve yanlışın özelliği olabilirdi. Ortada eski, değişmez, yanlıştan arınmış doğrular kalınca, kendi aralarında bir düzene sokulmaları pek de zor olmasa gerekti. Ama Yusuf Aksu yapıtını başkalarının yapıtlarının yanlışlık ve çelişkilerini silip ender doğrularını bırakarak oluşturacaksa, bu işin altından nasıl kalkacaktı? Dünyanın tüm kitaplarındaki yanlışlar çizmekle biter miydi? Bitse bile, dünyanın eski ve yeni tüm kitaplarını bir araya getirmeye olanak var mıydı? Bu konuda birtakım kitapları hiç göz önüne almayıp belirli bir bölümüyle yetinmek güvenilir bir sonuca götürebilir miydi bizi? Sanki soru başkasından geliyormuş gibi, “Bilemiyorum,” diye mırıldandı. Bir an kendini Yusuf Aksu’nun yerine koydu, birden ter içinde kaldı: tüm yanlışları çöpe yollayacak bir yapıt aynı zamanda insanlığın tüm sorunlarını çözecek, daha doğrusu sorun diye bir şey bırakmayacak bir yapıt olacağına göre, dünyanın tüm sorumluluğu kendi omuzlarına yüklenmiş gibi ezildiğini duydu. Sonra, nereden esti, bilinmez, kapıcı Müslüm efendinin sözünü anımsadı: “Ben bu herif zırdeli diyorum da bir türlü inandıramıyorum.” Kaşlarını çattı, “Dehayı yargılayan bilgisizlik,” diye söylendi. Ne olursa olsun, öğreneceği çok şey olduğunu, öğrenmek için de Maçka’daki apartmanın eşiğini aşındırması gerektiğini biliyordu. “Yarın,” dedi, “evet, yarın, işten çıkar çıkmaz giderim.”</p>

  <p class="calibre9">Kızıl Tosbağa’yı çalıştırırken, Cemile hanıma bir altın bilezik almanın ilişkilerini kolaylaştıracağını düşündü. Önce Kapalıçarşı’ya gitti, yüreği çarpa çarpa kuyumcu vitrinlerini gözden geçirdi: hepsi de altın bileziklerle doluydu; ancak, bugüne dek altın yüzük aldığı bile olmamıştı, böyle tek başına altın bilezik alması yakışıksız bir şeymiş gibi, vitrinlerin gerisinden alaylı bakışlarla kendisini izliyor ve neden bilezik seçmeye çalıştığını biliyorlarmış gibi bir duyguya kapıldı, Cemile hanımın dizlerinden de aşağıya inen uzun donunun çivit mavisinin vitrindeki kumaşlara vurduğunu görür gibi oldu, hızla uzaklaştı oradan. “Hayır, almayacağım,” diye mırıldandı. Bununla birlikte, Maçka’da, tarihsel apartmanın önünde, daha arabadan iner inmez üzüldü buna: Erkek Cemile, görkemli kapının önünde, elleri belinde, öylece dikilmiş, tuhaf bir biçimde kendisine bakmaktaydı. Yanına geldiği zaman da gene tuhaf bir biçimde, tepeden tırnağa süzdü. Sonra, hiçbir şey söylemeden kalkıp içeriye süzüldü, asansöre girip kapıyı kapattı. Bayram Beyaz ışığı parlayıp sönen kapıya baktı bir süre, bunaltıcı bir sıkıntı duydu içinde, çekine çekine kapıcı odasına indi. Kapıcı odasında, Tokatlı Müslüm yatağın üstüne oturmuş, para sayıyordu. Onu görünce, paraların sayılıp destelenmiş bölümünü yeleğinin iç cebine yerleştirdi, gerisi önünde kaldı.</p>

  <p class="calibre9">“Hoş geldin, hemşerim,” dedi oturduğu yerden. “Buyur, bir şey mi vardı?”</p>

  <p class="calibre9">“Yok, şöyle bir uğramıştım,” dedi Bayram Beyaz, gülümsemeye çalıştı.</p>

  <p class="calibre9">“Kapıda Cemile’yi görmedin mi?”</p>

  <p class="calibre9">“Gördüm, ama yüzüme bile bakmadı, hemen asansöre binip yukarı çıktı.”</p>

  <p class="calibre9">Tokatlı Müslüm güldü.</p>

  <p class="calibre9">“Anladım: Cemile’yle iyi geçinmek istiyorsan, aklından geçeni hemen çakozlayıp yerine getireceksin; Erkek Cemile demişler ona,” dedi; sonra gene para saymaya girişti, konuğuna oturmasını bile söylemedi.</p>

  <p class="calibre9">Bayram Beyaz sağındaki iskemleye ilişti.</p>

  <p class="calibre9">“Müslüm abi, ona bilezik almaya gittim, ama alamadım,” diye kekeledi. “Nasıl bir bilezik istediğini bilemedim.”</p>

  <p class="calibre9">Müslüm efendi para saymaya bir an ara verdi.</p>

  <p class="calibre9">“Boş ver, sen de parasını verirsin,” dedi, sonra para saymayı sürdürdü. Üstelik, ne zaman ve ne kadar para vermek gerektiği konusundaki soruları da “daha sonra” larla geçiştirdi. Ama, para saymayı bitirmesinden sonra, hemşerisi hocayı görüp göremeyeceğini sorunca, nerdeyse sinirlendi, “Hayır, olmaz!” diye kesip attı. “Böyle zart zurt kapısını çalmaya başlarsan, herif kuşkulanmaya başlar. En iyisi, sen haftaya bugün gel. Tamam mı?”</p>

  <p class="calibre9">Tamam değildi, Yusuf Aksu’ya kitabını götürmek ve neden başlıklar dışında her satırını çizdiğini sormak istiyordu, hem de Yusuf Aksu ona istediği zaman gelmesini söylemişti, ama Tokatlı Müslüm’e karşı çıkmayı göze alamadı. Tam bir hafta sonra götürebildi kitabı, Yusuf Aksu beğenip beğenmediğini sorunca da kitabın ingilizce olduğunu söyledi.</p>

  <p class="calibre9">Yusuf Aksu sehpanın üstünde duran meşin ciltli <span class="italic">Cours de linguistique générale</span>’i alıp bir iki sayfasına baktı, sonra gözlerini gözlerine dikti.</p>

  <p class="calibre9">“O zaman, siz ingilizce bilmiyorsunuz,” dedi.</p>

  <p class="calibre9">“Bilmem, hocam.”</p>

  <p class="calibre9">Yusuf Aksu kitabı bir süre daha karıştırdı.</p>

  <p class="calibre9">“Fransızca da bilmiyorsunuz,” dedi.</p>

  <p class="calibre9">“Fransızca da bilmem, hocam.”</p>

  <p class="calibre9">“Almanca?”</p>

  <p class="calibre9">“Onu da bilmem, hocam, biraz okumuştuk, ama hocamız da bilmiyordu,” dedi Bayram Beyaz. “Yabancı dil bilmem. Çok kötü bir şey mi?”</p>

  <p class="calibre9">Yusuf Aksu içtenlikle güldü.</p>

  <p class="calibre9">“Hayır, neden kötü olsun ki?” dedi. “Kötü bir şey değildir, bu yüzden hapse atmazlar insanı, ama küçük bir sakıncası vardır: yabancı dil bilmeyenler kendi dillerinin doğal olduğunu sanırlar, ötmek gibi bir şey sanırlar yani, ya da böğürmek gibi. Bilenler de genellikle böyledir ya bunların gerçeği kavrama olasılıkları daha yüksektir,” diye ekledi, bir kahkaha attı.</p>

  <p class="calibre9">Bu kahkaha Bayram Beyaz’ı yüreklendirdi.</p>

  <p class="calibre9">“Hocam, bu kitabın her satırı çizilmiş,” dedi.</p>

  <p class="calibre9">“Evet, gördüm,” diye yanıtladı Yusuf Aksu; “okuduğunu çizmezsen ya da yazmazsan, sonra nerden anımsayacaksın?”</p>

  <p class="calibre9">“Anımsamak için mi çizdiniz, hocam? Yanlış bulduğunuz için çizmediniz mi?”</p>

  <p class="calibre9">Yusuf Aksu bir kahkaha daha kopardı.</p>

  <p class="calibre9">“Bu kitabı benim çizdiğimi nerden çıkarıyorsunuz ki?” diye sordu. “Bir başkası da çizmiş olabilir, bir çocuk da, bir bunak da yapabilir bunu.”</p>

  <p class="calibre9">“Bu evde sizden başka kimse oturmuyor ki?”</p>

  <p class="calibre9">“Daha önce oturanlar olmadığını nerden biliyorsunuz? Daha önce çok insanlar yaşadı bu evde; bir bunak bile yaşadı. Ayrıca, bu kitap bu eve böyle çizilmiş olarak da girmiş olabilir. Olamaz mı?”</p>

  <p class="calibre9">Bayram Beyaz yüzünün kızardığını duydu gene, başını önüne eğdi.</p>

  <p class="calibre9">“Olabilir, hocam; bunu düşünemedim,” dedi.</p>

  <p class="calibre9">Ama Yusuf Aksu yanıtı işitmişe benzemiyordu, dalıp gitmişti: Yunus’un kitaplarla boğuşmasını, bir gün, evde, bir kitabın satırlarını coşkuyla çizdiğini görüp de neden çizdiğini sorunca, “Bir okuduğunu bir daha okumamak istiyorsan, çizeceksin; ama, kafana da yazacaksın!” deyişi bugünmüş gibi gözlerinin önündeydi. Yunus bu çizme huyunun kendisine dedesinden geçtiğini, ama dedesinin bu işi son dönemlerinde bir yaşlı adam eğlencesine dönüştürdüğünü de anlatmıştı. Bu çocuğun okuyamadan alıp getirdiği kitaptaki çizgiler de Yunus’un bunak dedesinin işi olmalıydı. Yusuf Aksu’nun gözleri doldu. Konuğuna büyük dostu Yunus’u anlatmayı, tüm düşüncelerinin ondan geldiğini, kendisinin, bu yaşında bile, ondan öğrendiklerini yinelemekle kaldığını açıklamayı düşündü, ama, tuhaf bir yanılsamayla, kendini biraz Yunus, Bayram Beyaz’ı da biraz kendisi gibi görüyordu, kısa bir kararsızlığın ardından, açılmayı ertelemeye karar verdi.</p>

  <p class="calibre9">“Ben daha çok ansiklopedi okurum, ansiklopediler de çizilmez, çünkü hep geri döneriz onlara,” dedi. Nasıl bir ansiklopedi tutkunu olduğunu görünce, Yunus’un attığı kahkahayı anımsadı, gözlerinin yaşardığını duydu, dalıp gitti; neden sonra, “Geçenlerde gazetede gördüm, Saussure’ün kitabının türkçesi de çıkmış: türkçesinden okuyabilirsiniz,” diye ekledi.</p>

  <p class="calibre9">“Hemen yarın alırım, hocam,” dedi Bayram Beyaz.</p>

  <p class="calibre9">“Çok güzel, siz alıp okuduktan sonra konuşuruz,” dedi Yusuf Aksu, gene dalıp gitti, üniversite yıllarında, bir ara, bu kitabın ingilizcesini okumaya kalktığı zaman ne kadar zorlandığını ve ne kadar sinirlendiğini anımsadı. “Ama çok da umutlanmayın, sorularınızın yanıtını orada bulacağınızı sanmayın,” dedi.</p>

  <p class="calibre9">“Sanmam, hocam. Ben sorularımın yanıtını kimden alacağımı biliyorum.”</p>

  <p class="calibre9">“Peki, kimden alacaksınız?”</p>

  <p class="calibre9">“Sizden, hocam.”</p>

  <p class="calibre9">“Estağfurullah,” dedi Yusuf Aksu, Bayram Beyaz’a gülümsedi.</p>

  <p class="calibre9">Bayram Beyaz da ona gülümsedi. Sonra sustular, kocaman koltuklarında, karşı karşıya, ikisi de daha bir küçülmüş, birer küçük çocuğa dönüşmüş gibi. Neden sonra, Yusuf Aksu sehpanın üstünden Saussure’ün kitabını aldı, dilini bilmediği bir kitabı karıştırır gibi, gelişigüzel karıştırmaya başladı. Bayram Beyaz, “sorularımızın yanıtını” dilbilimde bulamayacağımıza, Yusuf Aksu da kendi kitabını daha yazmadığına göre, onu felsefe konusunda konuşturmayı düşündü, ilk görüşmelerinde söz ettiği eskil filozofların adlarını anımsamaya çalıştı, ama bu kez de Zenon dışında hiçbiri gelmedi usuna. Böylece, yarım saat süresince, Yusuf Aksu Saussure’ü karıştırdı, o sustu. Yarım saatin sonunda, hoca konuşmadığına göre, kitabın türkçesini okuduktan sonra gelmesini, yani şimdi gitmesini istediğini düşündü, ellerini dizlerine bastırarak doğruldu.</p>

  <p class="calibre9">“Hocam, ben artık gideyim,” dedi.</p>

  <p class="calibre9">Yusuf Aksu, uzun süre kitabı karıştırdıktan sonra, en sonunda okunacak bir sayfa bulmuşa benziyordu. Şaşkınlıkla başını kaldırdı.</p>

  <p class="calibre9">“Neden?” diye sordu. “Geç mi oldu?”</p>

  <p class="calibre9">Bayram Beyaz içgüdüyle pencereye baktı, dışarıda hâlâ güneş vardı.</p>

  <p class="calibre9">“Hayır, hocam, geç olmadı, ama işleriniz vardır, zamanınızı almayayım,” dedi, Yusuf Aksu, oturduğu yerden, şaşkın gözlerle kendisine bakarken, başıyla selamladı onu. O da, yanına gelip elini sıktıktan sonra, ağır ağır kapıya doğru yürüdü.</p>

  <p class="calibre9">Sahanlıkta, asansöre adımını atarken, birden Cemile hanımın görüntüsü belirdi gözlerinin önünde, kocaman ellerinin bedeninde dolaştığını duyar gibi oldu, başı döndü. Apartmanın girişinde, sessizce çıkıp gitmekle iki kat aşağıya inip Tokatlı Müslüm’ü, bir olasılıkla da o anda görmeyi en çok istediği kişiyi: Cemile hanımı görmek arasında duraladı. Öyle görünüyordu ki, Müslüm efendiyle Cemile hanımdan fazlasıyla kuşkulanmasına karşın, bayağı bağlanmıştı onlara; ama onlar, başlangıçta kendisini coşkuyla aralarına aldıktan sonra, şimdi, hiçbir neden yokken, uzak durmayı yeğ tutuyorlardı sanki: Müslüm efendi yüzüne bakmadan para sayıyor, Cemile hanım surat asarak başını çeviriyordu.</p>

  <p class="calibre9">Kapıcı odasında, bir kez daha haklı çıktı: Müslüm efendiyle Cemile hanım yerlerinden kıpırdamadılar. Müslüm efendi “Gel, buyur, hemşerim,” demekle yetindi, Cemile hanım bu kadarını bile yapmadı; tam tersine, arkasını döndü. Bayram Beyaz bir süre öylece dikildi, sonra, birdenbire, kararlı adımlarla Cemile hanıma doğru yürüdü, tam önünde durarak cebinden cüzdanını çıkardı, birkaç bozukluk dışında, tüm parasını desteleyip uzattı.</p>

  <p class="calibre9">“Bilezik parası,” diye kekeledi.</p>

  <p class="calibre9">Cemile hanım horgörüyle yüzünü buruşturarak elinin tersiyle itti desteyi.</p>

  <p class="calibre9">“Sen onu kıtlıkta kızının eline ver,” dedi, “Erkek Cemile senin bilezik parana kalmadı!”</p>

  <p class="calibre9">Bayram Beyaz öyle donup kaldı olduğu yerde, dayak yemiş bir çocuk gibi gözlerini Tokatlı Müslüm’e çevirdi, bu duruma son verecek bir söz ya da devinim bekledi. Tokatlı Müslüm gevrek gevrek güldü, “Sivaslı değil mi, bir günü bir gününü tutmaz bunun; bugün kıçını döner, yarın üstüne çeker,” dedi. Sonra oturması için karşısına düşen tahta iskemleyi gösterdi ona, birlikte çay içmeyi önerdi. Bayram Beyaz bunalacak gibiydi, izin isteyip çıktı. Kızıl Tosbağa’ya binip hızla uzaklaştı Maçka’dan, ama düşüncesi oradan ayrılamıyor, “Bunlar kötü bir oyun hazırlıyor! Hem de işi bitirmeleri yakın! Beni uzaklaştırmak istemeleri bundan!” diye söylenerek ilerlemekle geri dönmek arasında duralıyor, ne zaman bir karakol görse, içgüdüyle yavaşlıyordu. Gene de hep ilerledi, Beyazıt’ta bir kitapçıdan <span class="italic">Genel dilbilim dersleri</span>’ni alıp eve döndü.</p>

  <p class="calibre9">Ertesi gün, biraz da Yusuf Aksu’yu bekleyen tehlikeye ilişkin kuşkularını ve Erkek Cemile’nin yarattığı düş kırıklığını unutabilmek için, saatlerce Saussure’le boğuştu.</p>

  <p class="calibre9">İlk sayfalarda, her şey iyi gitti, bayağı anlıyordu okuduğunu. Böylece, elde kalem, bu kitabı bir iki kez daha okuyacak olursa, dilbilimin tarihini belleğine tam olarak yerleştirebileceğini düşündü; yakın bilimlerle bağıntılarını da büyük ölçüde kavradı; hatta, bir ara, okumuyormuş da Yusuf Aksu’yu dinliyormuş gibi bir yanılsamaya kapıldı, “Bu da bilim, bizim İktisadi ve Ticari İlimler’de okuduğumuz da; ama, yukarıda Allah var, bu bambaşka: daha güzel, daha şiirli, boşuna insan bilimi dememişler,” diye geçirdi içinden. İlk sayfayı açıp çevirmenin adına baktı: “Berke Vardar: aşkolsun, güzel çevirmiş!” diye söylendi. Bununla birlikte, dilyetisi olgularında dilin yerini anlatan bölümde, A ve B kişileri arasındaki konuşma sürecini okurken, tüm bunların dünyayı ve insanları anlamamızda yararsız olmayacağını düşünmekle birlikte, gittikçe kafası karıştı; dil ile söz arasındaki karşıtlığın incelendiği bölümün başlarında, anlatılanın anlamına eliyle tutabilecek oranda yaklaşır gibi oldu, ama, hemen arkasından, dili bir göstergeler dizgesi olarak tanımlayan satırların arasında ipin ucunu kaçırdı: Yusuf Aksu’nun genellikle ağır ağır, nerdeyse kekeler gibi konuşması söyleminin anlaşılmasını kolaylaştırmadığı gibi, Saussure’ün dalga dalga gelişip bizde bilmediklerimizi nicedir biliyormuşuz gibi bir izlenim uyandıran anlatımı da kıvrak düşüncesini herkesin rahatça anlamasını sağlamıyordu. O gene de sürdürdü okumayı: önündeki yazının yalnızca seslerine ulaşabilen bir hafız adayı gibi, hızla okuyarak birbiri ardından çevirdi sayfaları, bu arada, bilmediği terimlerle karşılaştıkça, daha bir saat önce vardığı yargıyı unutup suçu çevirmene yükleyerek “Nedir bu, uzay türkçesi mi?” diye homurdandı. En sonunda, kitabı kapattığı zaman, bu adamın gerçekten tam bir alkolik olması gerektiğini, çünkü her şeyi çift gördüğünü düşündü: dil dedi mi yanına bir de söz getiriyor, gösterge dedi mi gösteren ve gösterilen diye ortasından ikiye bölüyor, bu kadarı yetmezmiş gibi bir de nedensizini ve nedenlisini ayırıyor; sonra, bununla da yetinmeyerek, sözcükle nesne arasına kavram ve işitim imgesini sokarak konuyu içinden çıkılmaz bir duruma getiriyordu. “Anlayabilirsen anla! Bunca insan nesini beğenmiş ki bu adamın?” diye söylendi; eli kitabın üstünde, gözleri tavanda, dalıp gitti. Belki de izlenecek en doğru yolun böylesine çetrefil kitaplar arasında yaşamın anlamını arayacak yerde, onu yaşamak, yani her şeyden önce yemek, içmek, sevişmek olduğunu düşündü. Cemile hanımın kocaman çıplak bedeni bir kez daha belirdi gözlerinin önünde, dalıp gitti.</p>

  <p class="calibre9">Akşam yemeğini çay eşliğinde peynir ekmekle geçiştirdikten sonra, sanki onsuz okunursa olmazmış gibi, kalemi eline alıp okumaya başladı gene. Tümceleri genellikle anlıyor, mantığa uygun buluyor, birbirine de bağlıyordu. Örneğin “Dile ilişkin tanımımız, onun sunduğu düzene, oluşturduğu dizgeye yabancı olan, kısaca ‘dış dilbilim’ terimiyle belirtilen her şeyi dilin dışında bıraktığımız anlamını içerir. Ama bu dilbilim de önemli sorunlarla uğraşır. Dilyetisiyle ilgili incelemelere girişilirken özellikle bu sorunlar düşünülür” tümcelerini okuduğu zaman, her şey gün gibi açıkmış ve, bir daha hiç çıkmamak üzere, belleğine yerleşiyormuş gibi geliyordu ona, ama, altı yedi satır sonra, “Sonra, dille siyasal tarih arasındaki bağıntıları anmak gerekir. Romalılar’ın ülkeler ele geçirmesi gibi büyük tarihsel olayların bir yığın dil olgusu üstünde çok geniş etkileri olmuştur” tümcelerine geldiği zaman, daha önce okuduklarını çoktan unutmuş oluyor, böylece “Sonra” sözcüğü tüm anlamını yitiriyordu. Kısacası, hangi sayfaya gelmiş olursa olsun, Bayram Beyaz kendini <span class="italic">Genel dilbilim dersleri</span>’nin hep başında buluyordu. “Olmuyor, hayır, olmuyor,” diye söylendi.</p>

  <p class="calibre9">Nerdeyse öfkeyle arkasına yaslanarak gözlerini ovuşturdu bir süre, “Peki, neden anlamıyorum ki şu kitabı?” diye sordu kendi kendine. Sorusuna bir yanıt aramaya girişti, uzun uzun düşündükten sonra, üç olasılıkta karar kıldı: birinci olasılık okuduğunu anlayamayacak kadar salak olmasıydı, ikinci olasılık kitabın fazlasıyla saçma ve dağınık, üçüncü olasılıksa, gereğinden fazla mantıklı olması. Ancak, iyice düşünülünce, birinci olasılığı bir yana bırakmak kaçınılmaz görünüyordu: ne de olsa İktisadi ve Ticari İlimler Akademisi gibi bir yüksek okul bitirmişti, ekonomi olsun, tarih olsun, coğrafya olsun, türkçe olsun, okulda ve okul dışında tüm okuduklarını anlamış, ayrıntıları belleğinde tutmakta da hiçbir zaman zorlanmamıştı, öyleyse “Salaklığımdan anlayamıyorum,” derse, kendisine haksızlık etmiş olurdu. Bu durumda, ünlü kitabın fazla mı saçma, yoksa fazla mı mantıklı olduğunda bir karara varmak gerekiyordu. Saçmaysa, sözcükler ve tümceler birbirine ters düşüyor, birbiriyle çelişiyor demekti, bu durumda, öğeler tek tek anlamlıymış gibi görünse bile, bellekte tutulamamasından, bir sonraki önermeye geçilince bir önceki önermenin uçuvermesinden daha doğal bir şey olamazdı. Fazla mantıklı olması da aynı şeydi: önermeler birbirine sımsıkı bağlı olduğundan, yapıt sıkı bir kitle oluşturur, konunun uzmanı olmayanlar kolay kolay seslerden anlama geçemezlerdi. Ama kitap saçma mı, yoksa mantıklı mıydı? Biraz da bunu anlamak amacıyla yeniden okumaya girişti.</p>

  <p class="calibre9">Saat gece yarısını vurduğunda, seksen üçüncü sayfaya gelmişti, ama hep kitabın en başındaydı; en kötüsü, dilyetisi, dizge, öğe, eşsüremlilik, artsüremlilik gibi bir orada, bir burada, ikide bir karşısına çıkan birkaç sözcük bir yana, beyni tüm bilgilerden boşalmış gibiydi, uyku gözlerinden akmaktaydı. Gene de direndi, okuduğu sayfalara her şeye karşın bir kez daha göz atmak, en azından bölüm başlıklarını yeniden okumak istedi. Bir kez daha seksen üçüncü sayfaya doğru gelirken, birden irkildi: bunca sayfa boyunca tek bir sözcüğün altını çizmemişti! “İşte uzmanlarla benim aramdaki fark!” dedi. Hâlâ elinde tuttuğu kalemi attı. Sonra, birdenbire, Yusuf Aksu’ya geri götürdüğü fransızca baskının tümden çizilmiş sayfalarını anımsadı, bir akıma tutulmuş gibi titredi, “Hayır, o adamın tüm kitabı çizmiş olması hiçbir şey anlamamış olduğunu göstermez!” diye geçirdi içinden. “Hayır, o adam, belki de hocanın babası, anladığını çizmiştir, anladığını çizmiş olması da tüm kitabı anladığını gösterir. Anlaşılan, ben salağın tekiyim.”</p>

  <p class="calibre9">Gene de, en fazla çeyrek saat sonra, olumlu bir yoruma geldi: her yapıtı ilk okuyuşta anlarsak, uzmanlık nerede kalırdı? Geniş olduğu kadar da derin bir uzmanlık alanının eşiğinde bulunuyordu, okuduğu tümceler arasında altı çizilmeye değer olanları seçebilmek için bu alanda epeyce yol almış olmak, bunun için de dalın önde gelen yapıtlarını dönüp dönüp baştan okumak gerekirdi. Kitapların eksik bıraktığını da ancak Yusuf Aksu’yla konuşarak giderebilirdi. İçini çekti, “Demek, uzunca bir süre, hocayı göremeyeceğim,” dedi. “Kitabı okuyup gelmemi söylediğine göre...” Ne olursa olsun, hafta başında, gazeteye giderken, boş zamanlarını iyi değerlendirerek söz konusu süreyi olabildiğince kısaltmak umuduyla, <span class="italic">Genel dilbilim dersleri</span>’ni de yanında götürdü.</p>

  <p class="calibre9">Son günlerde, işleri zor yetiştiriyordu, o gün de rakamlardan kurtulup Saussure’ü açmaya zaman bulamadı. Onun yerine, iş ya da dostluk için odasına gelenler yaptı bunu. Hakkı Köse’nin, ünlü köşe yazarı Firuz Polat’ın, Şemsi Çamlı’nın küçük odada ilk gördükleri Saussure’ün kitabı oldu: “Ne kitabıymış bu?” diyerek masanın üstünden alıp karıştırmaya giriştiler hemen. Bayram Beyaz “Hoca okumamı söyledi; üzerinde tartışacağız!” yanıtını verince, ilgileri daha da arttı. “Ben de alıp okumaya çalışayım: bakalım, neyin nesiymiş?” türünden bir şeyler söyledi hepsi de. Saussure’ün adıyla da, kitabıyla da ilk kez karşılaştıkları belliydi. Ama, akşamüstü, ünlü dilbilimciyi gerçekten tanır görünen biri çıktı: kültür bölümünde parça başı çalışan kara kuru bir kız, sevinçle karışık bir şaşkınlıkla, “A! Siz Saussure mü okuyorsunuz? Saussure okuyan bir sayman! Ne kadar güzel!” diye haykırdı, sonra, <span class="italic">Genel dilbilim dersleri</span>’nin varlığı kendisinin Bayram Beyaz’a, Bayram Beyaz’ın kendisine yakın davranması için yeterli bir nedenmiş gibi, odadaki biricik konuk iskemlesine yerleşiverdi, “Şiir gibi bir kitap, su gibi akıp gidiyor, değil mi öyle?” diye sordu.</p>

  <p class="calibre9">“Evet, doğru,” dedi Bayram Beyaz, kalemini masanın üstüne bıraktı, gözlerini genç kıza dikip öylece kaldı, güzel olmamasına karşın, bayağı çekici göründüğünü düşündü. “Evet, doğru,” diye yineledi. “Ama tümüyle anlamak kolay değil: önce anlar gibi oluyorsun, sonra karıştırdığını görüyorsun.”</p>

  <p class="calibre9">“Evet, ama, bu sizin söylediğiniz her zaman olur,” dedi kara kız. “Kafamıza egemen olmamız gerekir.”</p>

  <p class="calibre9">“Yani?”</p>

  <p class="calibre9">“Yani kendimizi okuduğumuza vermeli, okuduğumuz sırada, okuduğumuzdan başka hiçbir şey düşünmemeliyiz.”</p>

  <p class="calibre9">“Öyle mi dersiniz?”</p>

  <p class="calibre9">“Evet, böyle derim, okumak ciddi bir iştir,” dedi genç kız, kalktı, kapıya doğru yürüdü, bir eli tokmağın üstünde, öylece durdu, “Umarım, bir gün zamanınız olur da sizinle Saussure konuşuruz,” diye ekledi, kapıyı usulca açtı, sanki küçük odanın karşı ucundan değil de bir trenin penceresinden, daha da iyisi, bir geminin güvertesinden el sallıyormuş gibi el salladı, nerdeyse aynı anda, kapının ardında görünmez oldu. Bayram Beyaz, en az beş dakika süresince, onun görünmez olduğu noktaya baktı. “Çok tuhaf! Cemile’yle yatmadan önce kadınlara hiç böyle bakmazdım,” diye düşündü.</p>

  <p class="calibre9">Akşam, evde, bir kez daha <span class="italic">Genel dilbilim dersleri</span>’yle cebelleşmeye başladı: kara kızın söylediği gibi, söylem açık, örnekler canlı, benzetmeler sezdiriciydi. Bununla birlikte, okuduğu kafasına yerleşmiyor, önermeler birbirine bağlanmıyordu. Daha doğrusu, bir iki dakika bağlanır gibi oluyor, sonra çözülüp gidiyordu, sanki topu topu üç tümcelik bir yer vardı belleğinde, bir dördüncüsü geldi mi ilk üçü uçup gidiyordu. Kalktı, pencereyi açtı, uzun uzun sokağa baktı. İki sokak köpeğinin, biri yarım boy önde, biri yarım boy arkada, ama çok eski iki dost gibi ağır ağır geçip gidişini izledi. Gördüğüyle bir ilgisi bulunmamasına karşın, Erkek Cemile tüm canlılığı ve tüm çekiciliğiyle gözlerinin önüne geldi, “Ne oluyor bana böyle? Bu yaştan sonra kadın düşkünü mü oluyorum?” dedi kendi kendine. Bir kez daha <span class="italic">Genel dilbilim dersleri</span>’ne döndü. Durum gene değişmedi. Öyle görünüyordu ki, ya tümden salak olduğunu benimsemesi, ya da kitabı okuyup anlamak ve konuyu Yusuf Aksu’yla değerlendirmek için kendine bayağı uzun bir süre tanıması gerekiyordu.</p>

  <p class="calibre9">İşin ilginç yanı, daha bu süreyi saptayamadan, gazetede, dostlarının masalarının üstünde, ellerinde ya da koltuklarının altında <span class="italic">Genel dilbilim dersleri</span> görmeye başladı. Müdürün seçkin dostu Y.Müh.Mim.Dr. Hulki Kalaç’tan ünlü köşe yazarı Firuz Polat’a kadar, birçok kişi kendisiyle karşılaşınca hemen ünlü yapıtı gösteriyor, “Gördün mü, ben de dilbilimci oldum!” dedikten sonra, önce çevirmenin “uzayca”sından yakınıyor, sonra, çok tuhaf olduğunu söyledikleri bu dile karşın, neyi nasıl anladıklarını açıklamaya girişiyor ya da anlamadıkları ayrıntılar üzerinde yardım istiyorlardı. Bayram Beyaz kendisinin de daha yeni başladığını söyleyerek geçiştiriyordu durumu. Ertesi hafta, bir perşembe günü, akşamüzeri, müdürünün odasında, müdürün de, Prof.Dr. Osman Nuri Balcı’nın da, Yük.Müh.Mim.Dr. Hulki Kalaç’ın da kitabı okuyup bitirdiğini öğrenince, ne düşüneceğini bilemedi. Görünüşe bakılırsa, her üçü de büyük ölçüde anlamıştı yapıtı. Prof.Dr. Osman Nuri Balcı, çevirinin dilini biraz “kılçıklı” bulduğunu söylemekle birlikte, gözlemlerini sıradan bir hekimlik konusundan söz eder gibi rahat anlatıyor, müdür de hep kafa sallayarak ya da başka ayrıntılar vererek konunun uzmanıymış gibi dostunu onaylıyordu. Ancak, Y.Müh.Mim.Dr. Hulki Kalaç konuyu daha bir iyi anlamışa benzemekteydi: okuduklarını nerdeyse olduğu gibi yinelemekle kalmıyor, Saussure’ün kimi gözlemlerinden yola çıkarak hemen her şeyi bir dil olarak niteliyordu: her kent bir dildi ona göre, gazete, radyo, insan bedeni, hukuk, ekonomi, hatta savaş bile bir dildi. Hakkı Köse’nin içeriye girdiğini görünce, gülümsedi, “Futbol da bir dildir, tüm sporlar gibi,” diye ekledi.</p>

  <p class="calibre9">Bayram Beyaz’a da doğru göründü bu gözlem. “Hulki bey haklıysa, ben de haklıyım demektir: dünyayı anlamak için en büyük dilbilimciye başvurdum,” diye geçirdi içinden. Ama müdür karşı çıktı genellemeye, “Her şeyi bir dil olarak nitelersek, dilin kendisini gözden kaçırırız,” dedi.</p>

  <p class="calibre9">“Neden kaçıralım ki? Tam tersine, her zaman gözümüzün önünde olur,” diye atıldı Y.Müh.Mim.Dr. Hulki Kalaç. “İnsan da bir hayvandır demek gibi bir şey bu.”</p>

  <p class="calibre9">“Bence öyle değil: sonuçta, bir iletişim biçimi olarak, hepsinin en gelişmişi dil olduğuna göre, hayvan da bir insandır demek gibi bir şey; insanın da bir hayvan olduğu önerisinden yola çıkarak nereye gidebiliriz ki?”</p>

  <p class="calibre9">Y.Müh.Mim.Dr. Hulki Kalaç şaşırdı, bir yanıt bulmaya çalıştı. Ama, o daha ararken, Prof.Dr. Osman Nuri Balcı girdi araya: dostu Kalaç’ın sözünün bir benzetmeden öteye geçmediğini, bu arada, Saussure’ün benzetmelere fazla yer vererek işi biraz karıştırdığını belirttikten sonra, gerçekte, fazla büyütülmemesi gereken bir kitap karşısında bulunduğumuzu, bu kitabın bize dilin nasıl işlediğini ve nasıl incelenmesi gerektiğini gösterdiğini, gösterge, gösteren, gösterilen, dil ve söz kavramlarını çok açıklayıcı bulduğunu, ama dil konusunda söylenebilecek her şeyin burada söylenmediğini de bilmek gerektiğini vurguladı. “Saussure insan bir hayvandır demekle yetinmiyor, insan iki ayaklı bir hayvandır diyor, ama, söylemek bile fazla, bu da yetmez sorunu çözmeye,” diye bitirdi.</p>

  <p class="calibre9">Başta dostu Y.Müh.Mim.Dr. Hulki Kalaç olmak üzere, herkes saygıyla dinlemişti Prof.Dr. Osman Nuri Balcı’nın sözlerini. Bayram Beyaz da dinlerken umutlanmış, bu kitapla ilgili eksiklerini dostların yardımıyla gidererek Yusuf Aksu’nun karşısına bayağı donanımlı olarak çıkabileceğini düşünmüştü. Ama böyle bir yardım isteğinin saygınlığına gölge düşürebileceğini düşündü.</p>

  <p class="calibre9">“Doğru, ama, Yusuf Aksu’ya bakarsanız, bu adamın kavramları hiç de açık kavramlar değil, kılçıklı olan da Vardar’ın değil, adamın kendisinin dili,” dedi.</p>

  <p class="calibre9">Bayram Beyaz’ın kafasında tüm bunlardan kimilerinin bu işi kendisinden daha çabuk ve daha iyi kavradıkları izlenimi kaldı. Bir kez daha, kendi anlama yeteneğinden kuşkulandı, bir kez daha, yüksek öğrenim dalının farklılığına ve kafasının dağınıklığına bağladı sorunu: Erkek Cemile gerçekten kötü bir evrede girmişti yaşamına. Gene de kafasını toplamak, her akşam bir konuda yoğunlaştırmak istedi. İşe gösterge konusundan başladı. Işığını söndürüp yatmışken, kalkıp oturdu. “Bu kez bütün parçalar bir arada, birbirine bağlanıyor,” diye düşündü. “Gösteren iki öğeden oluşuyor: bir göstereni, bir de gösterileni var; örneğin kara sözcüğü bir gösterge, kara sesi onun göstereni, kara kavramı da gösterileni. Bundan daha açık bir şey olamaz!” Ama çok geçmeden gene karıştı kafası, “Olmuyor, olmuyor,” diye söylendi. Ertesi gün, işten sonra, Maçka’ya gidip Yusuf Aksu’yla gösterge konusunu konuşmaya karar verdi. En az on gün geçmişti aradan: Yusuf Aksu fazla sık gelmesinden yakınamazdı, Erkek Cemile’ nin soğukluğunun geçmiş olması da büyük olasılıktı.</p>

  <p class="calibre9">Tokatlı Müslüm kapının önünde kendisi gibi biriyle konuşuyordu, konuşmayı keserek “Hoş geldin, ortak,” dedi, hemen arkasından da aşağıya, odasına inip kendisini orada beklemesini söyleyerek gene yanındaki adama döndü. Bayram Beyaz Cemile hanımla karşılaşmak umuduyla hızla indi merdivenleri, ama onu göremedi. Müslüm efendi, içeriye girer girmez, Cemile’nin yatışma yolunda olduğunu söyledi. Buna karşılık, Yusuf Aksu’yu sorunca, “O da geçen gün seni soruyordu,” dedi, hemen alıp yukarıya götürdü onu. Kuşkularını iyice silmek istercesine, bir iyilik daha yaptı: kendisini ustayla baş başa bıraktı.</p>

  <p class="calibre9">Yaklaşık on gündür uğramamış olmasına karşın, Bayram Beyaz buradan hiç ayrılmamış ya da kendisi gitti gideli Yusuf Aksu hep aynı yerde, aynı kılıkla oturuyormuş gibi bir duyguya kapıldı, birden içi ürperdi. Bu nedenle, örneğin “İşler nasıl?” gibi fazlasıyla sıradan sorular karşısında bile bocaladı. “Neler yapıyorsunuz?” diye sorunca da çantasından <span class="italic">Genel dilbilim dersleri</span>’ni çıkarıp uzattı hemen, “Bunu okuyorum, hocam,” dedi.</p>

  <p class="calibre9">Yusuf Aksu kitabı aldı, ilgiyle karıştırmaya başladı, kimi sayfalar üzerinde bayağı oyalandı, kimilerini hızla çevirdi. Dışarıdan bakan biri bilmediği bir dilde yazılmış bir kitabı karıştırdığını düşünebilirdi. Sonra kitabı sehpanın üzerine bıraktı. Gözlerini Bayram Beyaz’a dikerek gülümsedi.</p>

  <p class="calibre9">“Nasıl, beğendiniz mi?” diye sordu.</p>

  <p class="calibre9">“Bilemiyorum, hocam, kimi yerleri çok eskimiş gibi geldi bana, kimi yerlerini de anlamakta güçlük çekiyorum,” dedi Bayram Beyaz.</p>

  <p class="calibre9">“Nasıl yani?”</p>

  <p class="calibre9">“Şöyle, hocam: yazılanı anlıyorum; gösterge gösterenle gösterilenden oluşur diyor, anlıyorum; gösteren ses, gösterilen kavramdır deyince de anlıyorum, aklımda da tutuyorum, ama nedenini anlayamıyorum.”</p>

  <p class="calibre9">“Neden peki?”</p>

  <p class="calibre9">“Şöyle, hocam: örneğin kara sözcüğünü alalım, biri ses, biri kavram, biri gerçek, ama hepsi de kara değil mi?”</p>

  <p class="calibre9">“Hayır, değil. Kara sözcüğünün karalık neresinde? O gösteriyor. Peki sonra?”</p>

  <p class="calibre9">“Göstergenin nedensizliğine de pek aklım ermedi, hocam: bizim <span class="italic">kara</span> dediğimize İngilizler <span class="italic">black</span> diyor diye dilsel göstergenin nedensiz olduğu söyleniyor, oysa bunun bir nedeni bulunması gerekir herhalde, öyle değil mi, hocam?”</p>

  <p class="calibre9">Yusuf Aksu kaşlarını çattı.</p>

  <p class="calibre9">“Sanırım, siz bu konuyu karıştırıyorsunuz,” dedi, kitabı alıp orasından burasından okudu bir süre, sonra kalktı, kitaplık bölümüne geçti, bir süre de sözlük ve ansiklopedi karıştırdı, yüzünde anlayışlı bir gülümsemeyle yerine döndü. “Yani siz şimdi dilsel göstergenin nedenli olduğunu mu söylüyorsunuz?” diye sordu.</p>

  <p class="calibre9">Bayram Beyaz oturduğu yerde büzülebildiği kadar büzüldü.</p>

  <p class="calibre9">“Ben bir şey söylemiyorum, hocam,” dedi. “Ama Avrupalı ve Amerikalı dilbilimcilere göre, her dilsel göstergenin bir nedeni var, değil mi?”</p>

  <p class="calibre9">Yusuf Aksu anlayışla gülümsedi.</p>

  <p class="calibre9">“Peki, bunu nerden çıkarıyorsunuz, Bayram bey?” diye sordu. “Adamlar dilsel gösterge nedensizdir diyorlar. Üstelik, gösterilen nesne değil de kavram oluyor.”</p>

  <p class="calibre9">“Nasıl yani?”</p>

  <p class="calibre9">“Şöyle, ben size bardağı elime alıp ‘Bu bir bardaktır!’ diyorum, onlar bardağı değil de kavramı gösterdiğimi söylüyorlar.”</p>

  <p class="calibre9">“Neden, hocam? Bunu neden yapıyorlar?”</p>

  <p class="calibre9">“Ne bileyim, neden! Bunu adamların kendilerine sormak gerekir.”</p>

  <p class="calibre9">Bayram Beyaz “İşler gene karıştı,” dedi kendi kendine, Yusuf Aksu’nun da, bir kez daha, hızlı gidildiği kanısına vararak, bilgisizlik duvarının arkasına saklandığını düşündü, ama konuşmayı gidebildiği yere dek götürmek istedi.</p>

  <p class="calibre9">“Peki, hocam, bizim kara dediğimize İngilizler neden <span class="italic">black</span> diyorlar? Neden <span class="italic">kara</span> demiyorlar? <span class="italic">Black</span> daha mı doğru? Daha mı güzel?” diye sordu.</p>

  <p class="calibre9">“Al birini, vur ötekine; Fransızlar da <span class="italic">noir</span> diyorlar,” dedi Yusuf Aksu, birkaç anlama birden çekilebilecek bir kahkaha attı, “Dünyanın çivisi gevşemiş, çıkmak üzere, hâlâ anlayamadınız mı?” diye ekledi, dalıp gitti, Yunus Aksu’nun ötüşlerin yerini alan dillerin insanları ve toplumları nasıl böldükleri konusundaki unutulmaz sözlerini, birkaç gün önce kendisinin de konuğuyla aynı konuda yaptığı coşkulu söyleşiyi anımsadı. “Yanıtı o konuşmadan çıkarması gerekirdi,” diye geçirdi içinden. Bir süre, hiçbir şey söylemeden, Bayram Beyaz’ın uçları özenle kırpılmış bıyığına, yuvarlak ve yağlı yüzüne, yumuk ellerine baktı, iyi bir çocuk olduğunu düşündü, ama daha önce anlattıklarını bir kez daha anlatmaya üşendi.</p>

  <p class="calibre9">“Onların dili ingilizce, bizim dilimiz türkçe,” dedi. “Ama bir nedeni var ki <span class="italic">black</span> demiyoruz.”</p>

  <p class="calibre9">“Yani siz her göstergenin ayrı bir nedeni mi var diyorsunuz?”</p>

  <p class="calibre9">Yusuf Aksu konuğunun kendisini sıkıştırarak yanlışını çıkarmaya çalışmasından kuşkulandı.</p>

  <p class="calibre9">“Ben hiçbir şey söylemiyorum, çünkü benim kitabımda dilsel gösterge diye bir şey yok,” dedi sertçe, sonra, konuğunun gözlerinin faltaşı gibi açıldığını görünce, fazla sert konuştuğunu düşünerek gülümsedi. “Ama, siz merak ettiğinize göre, ne demek istediklerini iyice anlamaya çalışalım: ansiklopediye bakalım,” diye ekledi, ellerini dizlerine bastırarak kalkıp ansiklopedilerine doğru yürüdü gene, birini açtı, <span class="italic">sign</span> terimini buldu, önce okuyup çevirdi, sonra, bir ilkokul öğrencisine açıklar gibi, ikide bir “Anlatabildim mi?” diye sorarak, aldığı yanıt biraz ikircilikli oldu mu yeniden başa dönerek, uzun uzun anlattı. “Şimdi tamam mı?” dedi.</p>

  <p class="calibre9">Bayram Beyaz saygıyla eğildi.</p>

  <p class="calibre9">“Tamam, hocam, dilinize sağlık, anladım,” dedi. Fazla bir şey anlamamıştı, ama ustanın kitabında yeri olmadığına göre, dilsel göstergeyi bilmese de olurdu. “Böyle olunca, örnek bulmak da kolaylaşıyor herhalde.”</p>

  <p class="calibre9">“Evet, öyle: size şu masayı gösteriyorum ve masa diyorum, ama şu öteki masayı da gösteriyorum ve gene masa diyorum, üçüncü bir masa gösteriyorum ve ona da masa diyorum.”</p>

  <p class="calibre9">“Üçünde de gösterdiğiniz nesne masa değil mi, hocam?”</p>

  <p class="calibre9">“Evet, masa; ama ayrı ayrı masalar. Ayrıca hiçbir masayı göstermeden de masa diyebilirim. Diyemez miyim?”</p>

  <p class="calibre9">“Dersiniz, hocam.”</p>

  <p class="calibre9">“Evet, derim, elbette derim,” dedi Yusuf Aksu, bir süre gözlerini tavana dikti. “Kuş da eşini her zaman görmez, ama onu çağırmak için öter,” diye ekledi, ama, ekler eklemez, karşısında Yunus’un alaylı alaylı gülümsediğini görür gibi oldu, başını önüne eğip sustu.</p>

  <p class="calibre9">Bayram Beyaz gene konuşturmak istedi onu.</p>

  <p class="calibre9">“Evet, hocam, çok haklısınız, ama dilsel göstergenin nedensizliği konusu gene de çok karışık geliyor bana,” dedi. “Örneğin bu adamlar yirmiyi de, ikiyi de nedensiz sayıyor, ama yirmi ikinin nedenli olduğunu söylüyorlar. Peki, neden? Yirmi iki daha yüksek olduğu için mi? Her ikisi de rakam değil mi?”</p>

  <p class="calibre9">Yusuf Aksu başını önüne eğip bir süre düşündü.</p>

  <p class="calibre9">“Aklımda kaldığına göre, buna senin dilbilimciler ikincil nedenlilik derler; yirmi de, iki de nedensizdir, ama ikiyi yirmiye ekledin mi nedenli olur,” diye yanıtladı. Bir kez daha kocaman bir ansiklopedi açtı önüne, ingilizce bir şeyler okudu, sonra türkçeye çevirdi.</p>

  <p class="calibre9">Bayram Beyaz bu açıklamadan da fazla bir şey anlamadı. Yalnızca Yusuf Aksu’nun gerçekten çok iyi ingilizce bildiğini ve, kendi düzeyine inmek için, ansiklopedide söyleneni çevirmekle yetinmesine karşın, konusuna fazlasıyla egemen olduğunu düşündü. Sonra, birdenbire, “Hocam, siz her şeyi biliyorsunuz, her şeyi bildiğinizi de tüm Türkiye biliyor. Öyleyse neden ikide bir ansiklopediye bakıyorsunuz?” diye sordu. “Bence alçakgönüllülüğün bu kadarı fazla.”</p>

  <p class="calibre9">Yusuf Aksu gene kaşlarını çattı.</p>

  <p class="calibre9">“Hayır, alçakgönüllülükten yapmıyorum bunu,” dedi. “Bu konular çok da iyi bildiğim konular değil. Neden derseniz, benim kitabımda yerleri yok; ben başka bir dilbilimle uğraşıyorum, uğraşmıştım daha doğrusu.”</p>

  <p class="calibre9">“O zaman... o zaman...” diye kekelemeye başladı Bayram Beyaz, gözleri parlıyordu. “O zaman bunlarla, bu İsviçreli’nin kitabıyla uğraşmak gereksiz, öyle değil mi, hocam?”</p>

  <p class="calibre9">Yusuf Aksu omuz silkti.</p>

  <p class="calibre9">“Ben bir şey diyemem, kimsenin işine karışamam,” dedi. “Ama beni ilgilendiren dilbilimle bir ilgisi yok bunların.”</p>

  <p class="calibre9">“Hocam, siz bu adamın dilsel göstergesinin yerine başka bir şey mi koyuyorsunuz?” diye sordu Bayram Beyaz, iyice rahatlamak istiyordu.</p>

  <p class="calibre9">“Hayır, gösterge de, gösteren de, gösterilen de yok benim kitabımda; ben evrensel dilde kalmak istiyorum. İnsanların konuşmakta oldukları tüm dillerin sakat, yarım, yetersiz olduğunu düşünüyorum.”</p>

  <p class="calibre9">“Türkçenin de mi, hocam?”</p>

  <p class="calibre9">“Evet, yazılan ve konuşulan tüm dillerin, dolayısıyla da türkçenin. Size söylememiş miydim, tüm bu diller insanlar arasında anlaşmayı engellemek için çıkarılmış ortaya, ya da ister istemez böyle olmuş. Benim görüşüm bu işte!”</p>

  <p class="calibre9">Yusuf Aksu yüksek sesle, nerdeyse kızmış gibi söyledi bunları, sonra başını önüne eğip sustu. Bayram Beyaz başka soru sormadı, bir süre sonra da izin isteyip sessizce çıktı. Öyle anlaşılıyordu ki yaşamın gerçeğini bulmak ve kavramak için dilbilim kitaplarıyla didişmesi gerekmiyordu artık, kafası daha rahat olacak, Yusuf Aksu ya da arkadaşlarınca sınava çekilmekten korkmayacaktı. Şu var ki tüm bunların dışında ve üstünde olduğu kuşku götürmeyen, ancak Yusuf Aksu’nun kendisi dışında hiçbir kaynağı bulunmayan büyük kurama ulaşmak çok daha zor olacaktı. Aynı gece, yatağında, saatler boyunca, bir o yana, bir bu yana dönerken, artık Cemile’yle Müslüm de kendisine fazla yüz vermez göründüklerine göre, belki de en iyisinin bu ilginç serüvene son vererek gerçeği bir başka düzlemde aramak olduğunu düşündü. Ertesi sabah da pek aykırı bulmadı bu düşünceyi. Ancak, gazetede, başta müdür olmak üzere, tüm dostları buna karşı çıktı. Kendisini müdür ve köşe yazarı Firuz Polat’la birlikte akşam yemeğine çağırmış olan Prof.Dr. Osman Nuri Balcı da Yusuf Aksu’yla ilişkiyi sürdürmesinin bir yurttaşlık, hatta bir insanlık görevi olduğunu vurguladı: Yusuf Aksu kuramını kâğıda dökmek konusunda istekli görünmediğine göre, onu konuşturarak yavaş yavaş ve parça parça da olsa gerçeğe ulaşmak için her şeyi yapmak, durum elverdiği ölçüde, konuşmalarını gizlice kâğıda ya da banda aktarmayı denemek gerekirdi. Bayram Beyaz son görüşmelerinde ustanın tam iki kez “benim kitabım” sözünü kullandığını anımsadı, dostlarına da muştuladı bunu, Prof.Dr. Osman Nuri Balcı’ya döndü, “Benimki geçici bir zayıflıktı, hocam; haklı olan sizsiniz,” dedi. Bu arada, Yusuf Aksu sürekli olarak ansiklopedilere başvurduğuna göre, onun evrensel dil kuramını anlama yolunda ilk adım olarak iyi bir ansiklopedi almaya karar verdi.</p>

  <p class="calibre9">Sonraki günlerde, artık <span class="italic">Genel dilbilim dersleri</span>’ni okumak zorunda olmadığı için üstünden ağır bir yük kalkmıştı. Dostlarının durumunun da aynı olduğu anlaşılmaktaydı: artık Saussure ve benzerlerinden pek söz açmıyor, açınca da görüşlerini pek ilginç bulmadıklarını kesinliyorlar, şimdi, Yusuf Aksu’nun kuramının hepsinden ayrı, hepsinden yeni, hepsinden üstün olduğu anlaşıldığına göre, kendisinden onun kuramının doyurucu bir özetini getirmesini bekliyorlardı. Böylece, kendi amacı yanında onların dileğini de gerçekleştirmek üzere, her hafta en az bir kez uğradı Yusuf Aksu’ya; ama bu iş hiç de kolay değildi: dilbilim konusunda pek bir bilgisi olmadığından, Hakkı Köse’nin doğruyu bulmak için yanlışı bilme koşulunu yerine getiremiyor, bir başka deyişle, ona doğru sorular yöneltemiyor, kuramının hangi kavramlar ve hangi veriler çevresinde döndüğünü bilmediği için de onu kışkırtarak ayrıntılara girmesini sağlayamıyor, o coşkulu gününde anlattıklarını tümüyle unutmuş olmasına bir kez daha üzülüyordu.</p>

  <p class="calibre9">Böylece, eli kolu bağlı kalınca, hiç değilse ona günün önemli siyasal olaylarından, başbakan, bakanlar, muhalefet önderleri gibi ünlü kişilerden, çıkardıkları tartışma ve kavgalardan söz açarak güncel sorunlara nasıl baktığını anlamak istedi, ama Yusuf Aksu bu ünlü kişilerin kiminin yalnızca adını işitmişti, kimini hiç bilmiyordu, olayların ya da görüşlerin ayrıntısına girmeye de hiç istekli görünmüyordu. Günün ünlü yazarlarından, ressamlarından, sinemacılarından, eleştirmenlerinden söz açmayı denedi, ama kendisi adlardan öteye geçemiyordu, Yusuf Aksu’ysa, varlıklarının bile ayrımında değildi.</p>

  <p class="calibre9">Ancak, bir akşam, karşılıklı olarak, leblebi eşliğinde içilen ikişer kadeh rakının ardından, kitaplık bölümünde, dil sözcüğünün değişik anlamlarını belirlemek amacıyla ansiklopedileri karıştırdıkları bir sırada, radyoda bir kemanla bir piyano bizi de katılmaya çağıran, alabildiğine güzel bir söyleşime başlayınca, ansiklopediyi kapatmasıyla onu da, onunla birlikte gelmiş olan Müslüm efendiyi de susturdu hemen, yüzünde alışılmadık bir gülümseme, kımıldamadan, belki soluk bile almadan, büyülenmiş gibi dinlemeye başladı. Sonra, radyoda keman ve piyano aynı anda susup da bir kadın konuşmaya başlayınca, “Çok güzel, çok güzel!” diye söylendi, gözlerini Bayram Beyaz’a dikti, “Müzik insanların en soylu yaratımıdır, çünkü yitik dilin aranmasıdır; hiç kuşkusuz, bulamazlar; öyle bir nokta vardır ki hiçbir zaman ulaşamazlar ona, ama arada bir bulur gibi olanlar çıkar; bu dinlediğimiz de öyleydi, yitik dilin kapısında dönüp duruyordu,” dedi. Sonra durdu, gözlerini yukarılarda bir noktaya dikti, “Mozart’ın ‘Bir çeşme başında’ üzerine çeşitlemeleri... yitik dile ağıt da olabilirdi,” diye ekledi. Başka şeyler de söyledi. Ne var ki, bu noktadan sonra, Bayram Beyaz, onun böyle uzun ve coşkulu konuştuğuna ikinci kez tanık olduğundan olacak, yüreği hızlı hızlı çarpmaya başladı gene, büyük bir olasılıkla bunların da belleğinden uçup gideceğini düşündü. Düşündüğünden de kötüsü oldu: şaşkınlık ve hayranlıkla, ancak onun kemanla piyano arasındaki söyleşimi dinlediği gibi, bir şeyler anlattığını bilerek, ama hiçbir şey anlamadan dinledi. Usunda kalan tek şey müziğin yitik dili aramak olduğuydu. Yusuf Aksu konuşmasını bitirince, bu sözle ne demek istediğini sordu.</p>

  <p class="calibre9">Yusuf Aksu bir düşten uyandırılmış gibi irkildi o zaman, bir süre düşündü.</p>

  <p class="calibre9">“Ben size insanların yazıdan dile geçmelerinden önce konuştukları evrensel dilden söz etmemiş miydim?” diye kekeledi.</p>

  <p class="calibre9">“Sanırım, söz ettiniz de ben kavrayamadım, hocam,” dedi Bayram Beyaz, bir kez daha büyük kuramın eşiğine geldiğini sezinliyor, yüreğinin küt küt vurduğunu duyuyordu. “Bir daha anlatırsanız, çok sevinirim,” diye ekledi.</p>

  <p class="calibre9">Yusuf Aksu sanki ilk kez görüyormuş gibi, uzun uzun Bayram Beyaz’ın yüzüne baktı, sonra içini çekti.</p>

  <p class="calibre9">“Evet, anlatmak gerekir, insanlar gerçeği bilmeli,” dedi, bir süre konuşmakla konuşmamak arasında duraladı, sonra gene içini çekti, “Ama şimdi olmaz: bu parça başımı döndürdü,” diye ekledi, gözlerini terliklerinin ucuna dikti.</p>

  <p class="calibre9">Rakısı bitmişti, Müslüm efendi kadehine yeniden rakı ve buz koydu. Ama o elini bile sürmeden oturdu öyle. Arada bir, Bayram Beyaz’ın ve Müslüm efendinin işitemediği bir konuşmayı onaylarcasına başını salladı. Oysa yalnızca anımsıyordu: Yunus’un kimi çok güzel ezgilerin insanların yitik diline yeniden ulaşma yolunda bir çaba olduğunu ilk kez anlatışı, anlatırken tüm varlığını saran coşku, bir başka gün, gene radyoda, az önce dinlediği türden bir ezgiyi dinledikten sonra, kendisinin az önce Bayram Beyaz’a söylediğini onun kendisine söyleyişi gözlerinin önüne geliyor, hem ona öykünmekten başka bir şey yapmadığı, hem de onun öylesine coşkulu bir biçimde söylediklerini böylesine ruhsuz bir biçimde yinelediği için gittikçe küçüldüğünü duyuyor, yıllar önce, bu gözlemi ilk kez dile getirdiği sırada, dostuna duyduğu hayranlığın anısı şimdi onun gözlemini kendi gözlemiymiş gibi yinelemiş olmanın utancını büsbütün artırıyordu. Öyleyse neden yapıyordu bunu, neden dostunun düşüncesini dostunun düşüncesi olduğunu belirterek aktarmıyordu ki? Olduğundan daha önemli bir kişi gibi görünmek için mi? Çok değerli bir anıyı başkalarıyla paylaşmak istemediğinden mi? Araya gençlik anıları katarak gözlemin anlaşılmasını zorlaştırmaktan ya da bir delikanlının düşüncesi diye sunarak önemini azaltmaktan korktuğundan mı? Yoksa kendisinin de bilmediği, düşünemediği bir şey mi vardı bu işin içinde? Bilemiyordu. Kesin olan bir şey varsa, tanıştıkları dakikadan öldüğü dakikaya kadar yaşamını mutlu bir coşkuya dönüştüren dostunun bu yaşamı ölümüyle çok uzun bir süre başsız sonsuz bir acıya, sonra, böyle bir insanı tanıma olanağını bulduğu için, bir direnme nedenine dönüştürdüğü, şimdi bu Bayram’ı tanıdıktan sonra da ikide bir kendini suçlamasına, daha da kötüsü, bir yalancı gibi görmesine yol açtığıydı: Yunus’un düşüncelerine her zaman gönülden katılmıştı, ama onun görüşlerini kendi görüşleriymiş gibi anlattığı her seferde bile bile yalan söylediğini düşünüyor ve, söyledikleri yalan olarak algılansın, algılanmasın, genellikle bundan utanç duyuyordu. O akşam, belki biraz da Mozart’ın etkisiyle, utanç elle tutulacak gibiydi. Bu yüzden, başını kaldırıp konuklarına bakamıyor, sözlerinin arkasını getirmeyi göze alamıyordu.</p>

  <p class="calibre9">Tokatlı Müslüm, bir süre daha oturduktan sonra, hiçbir şey söylemeden kalkıp gitti. Bayram Beyaz en az bir saat daha oturdu. Yusuf Aksu ne başını kaldırdı, ne bir şey söyledi. “Hocam, ben kalkayım artık, sizi daha fazla rahatsız etmeyeyim,” deyip doğrulduğu zaman da duyulur duyulmaz bir sesle, “Peki, güle güle,” demekle yetindi. Ama, tam çıkacağı sırada, birden yanında bitti, çok önemli bir giz verir gibi, “Doğruyu söylemek doğru olmaya yetmiyor, doğru olmak da doğruyu söylemeye,” diye fısıldadı, dostça elini sıkıp arkasından kapıyı kapattı. Eli kapının tokmağında, gözleri yerde, “Ya bu son söylediklerim, bunları ne zaman söylemişti?” diye mırıldandı. “Yoksa söylememiş miydi?”</p>

  <p class="calibre9">Bayram Beyaz kapalı kapının önünde öyle dikilip kaldı bir süre. Önce, davranışları bizim davranışlarımıza benzemediğine göre, Yusuf Aksu’nun bir dahi olduğunu bir kez daha yineledi kendi kendine, sonra, böyle dalıp dalıp gittiğine ve başladığı çoğu sözlerin arkasını getirmediğine ya da getiremediğine göre, büyük bir olasılıkla önemli bir sorunu bulunduğunu düşündü. “Sorunu ne olabilir ki?” diye söylendi. Ama o gece de, sonraki günlerde de bulamadı sorusunun yanıtını. Buna karşılık, dostlarının da salık verdiği gibi, dinlediklerini eve döner dönmez deftere geçirmeye çalıştı, bir ölçüde geçirdi de. Örneğin “insanların yitik dili” sözünün ne anlama geldiğini kesinlikle belirledi, önce yazmaya, sonra, sıradan insanlara fazlasıyla çelişkin görünebilecek bir yönelim uyarınca, yazdıklarına uygun biçimde konuşmaya başlamalarından önce, tüm insanların bu dili konuştuklarını da, bugün yeryüzünde konuşulan tüm dillerin insanlar arasında gerçek bildirişimi engellemekten ve onları bölmekten başka bir işe yaramadığını da oldukça açık bir biçimde “kâğıda döktü”. Ama bu noktada takılıp kaldı. Bunca gelip gitmeleri boyunca, Yusuf Aksu kuramına ve dünya görüşüne ilişkin fazla bir ipucu vermiyordu da ondan mı? Hayır, çoğu zaman, kendisine bir şey sorulunca, dünyanın en doğal sözünü söyler gibi, “Bilmiyorum”, “Hiç duymadım”, “Okumadım” türünden yanıtlar veriyor, “Bakmak gerek!” deyip ansiklopedi karıştırmaya girişerek artık züppeliğe dönüşmüş bir alçakgönüllülük tutkusuna kapılmış gibi bir izlenim uyandırıyordu ya, arada bir, çok önemli gibi görünen şeyler söylediği de oluyordu. O da can kulağıyla dinliyor, bu arada, temel kavramları ayırmaya, en azından birkaçını belleğine yerleştirmeye çalışıyordu. Ne var ki, eve dönüp kalemi eline aldığı zaman, Maçka’da kaç kez içinden yineleyip belleğine kesinlikle yerleştirdiğini sandığı tümceler bile çekip gitmiş oluyor ya da yarım yamalak bir biçimde beliriyor, o da boşlukları mantığıyla doldurmaya çalışıyordu. Ancak, yemeğin nelerle yapıldığını bilmenin bu yemeği bizim de yapmamıza yetmemesi gibi, yazdıklarının dinlediklerini doğru dürüst yansıtmaması bir yana, iki gün sonra, kendisinin zorlaması üzerine, Yusuf Aksu’nun yeni baştan aynı konuya dönmesi de çözmüyordu sorunu: yeni dinledikleriyle daha önce deftere geçirdikleri arasında tutarlı bir bağıntı kuramıyor, sorun hiç mi hiç içinden çıkılmaz duruma geliyordu. Kısacası, Tanrı’ya ulaşacağım diye kendi çevresinde dönüp duran derviş gibiydi Bayram Beyaz: içinde belirli bir ilerleme, en azından belirli bir devinim duygusu vardı kuşkusuz, ama, dönüp arkasına baktığı zaman, hep aynı yerde kaldığını görüyordu. Akıntıya karşı kürek çekmekten başka bir şey yapmıyormuş gibi bir duygu uyanıyordu içinde, “Bu işte bir terslik var,” diye söyleniyordu.</p>

  <p class="calibre9">Bu tersliği kimi zaman Erkek Cemile’nin bir türlü sonu gelmeyen ve bir ara nerdeyse kendiliğinden ulaştığı yakınlığa bir daha erişemeyeceğini sezdiren soğuk, hatta küçümseyici davranışlarına, kimi zaman da dil ve felsefeyle ilgili bir öğrenim yapmamış olmasına bağladı. Hiç kuşkusuz, Yusuf Aksu’nun söylemi duru bir su gibi açıktı çoğunlukla, “Evet, böyle, işte gerçek gün gibi ortada!” dedirtiyordu, ama Kant’ın ya da Schopenhauer’ın söylemleri de böyleydi. Artık bu tür düşünürlerin çok aşağılarında bulunduğuna inandığı Saussure bile başlangıçta çok açık gibi görünürken, sayfalar sayfaları, bölümler bölümleri izledikçe demir leblebiye dönüşmemiş miydi? Sonuçta, Yusuf Aksu’nun kuramını anlamak konusunda dilbilim kitaplarının pek işe yaramayacağını bilmekle birlikte, hiç değilse birer alıştırma işlevi göreceklerini, dolayısıyla bu korkunç çıkmazdan sıyrılmasını sağlayabileceklerini düşündü, kültür bölümündeki kara kızı aradı, kendisine birkaç dilbilim kitabı salık vermesini istedi. Kız da beş dakika sonra elinde bir kitapla odasına geldi, “Bu konuda Türkiye’de fazla yayın yok. Ama, Saussure’ü okuduğunuza göre, şu kitabı seveceğinizi umarım: <span class="italic">İşlevsel genel dilbilim</span>, yazan André Martinet, çeviren Berke Vardar. Size armağanım olsun,” dedi, Bayram Beyaz’ın teşekkür etmesine bile zaman bırakmadan çıkıp gitti.</p>

  <p class="calibre9">Bayram Beyaz, hemen o akşam, yemeğini bile yemeden, <span class="italic">İşlevsel genel</span> <span class="italic">dilbilim</span>’i okumaya girişti. <span class="italic">Genel dilbilim dersleri</span> gibi bu kitap da, en azından başlangıçta, alıp götürüyordu okuyanı, İtalya’dan ülkesine dönünce, görüp duyduklarını anlatırken, aklı başında herkesin <span class="italic">Pferd</span> dediği hayvana <span class="italic">cavallo</span> demekte diretiyorlar diye tüm İtalyanlar’ı kaçık olarak niteleyen Tirollü’nün öyküsü güzeldi, yazık ki bu Fransız da İsviçreli ustası gibi her şeyi çift görüyor, okurun başına bir de çift eklemlilik çıkararak işi içinden çıkılmaz duruma getiriyor, bir kez bu noktaya gelindikten sonra da okunanlar kevgire dökülen sular gibi akıp gidiyordu bellekten, fazla fazla bir ıslaklık bırakıyordu. Başlangıçta, gene kendinde buldu suçu, “Hoca ufacık bir ansiklopedi maddesinden dünyalar çıkarıyor, ben koca kitaptan küçük bir ansiklopedi maddesi kadar bilgi koparamıyorum,” diye söylendi. Sonra, yavaş yavaş, suçu başkalarına yüklemeye yöneldi, Avrupalılar’ ın bazı bazı gerçeklere fazlasıyla şaşı bir gözle baktıklarını, bu çarpıklığın son bulması için Yusuf Aksu’nun <span class="italic">Evrensel dilbilim</span>’ini yazmasının zorunlu olduğunu düşündü. Bu kitabı okumaya hiç de böyle bir amaçla girişmemiş olmasına karşın, alaya alınmak pahasına da olsa, kafasını karıştıran konuları ustaya açmaya karar verdi.</p>

  <p class="calibre9">Maçka’nın havası da buna uygun gibi görünüyordu: Yusuf Aksu kendisine her geçen gün biraz daha ısınmaktaydı, onu alaya almayı usundan bile geçirmedi. Kim bilir kaçıncı kez, yaşının gerilerinde kalmış, hafiften bön ve görgüsüz, ama çok saygılı, üstelik bilgisizlikten sıyrılmaya çabalayan bir köylü olduğunu düşündü, hoşgörüyle horgörü arasında gidip gelen bir gülümsemeyle dinledi sözlerini. Konuşmayı tutkuyla dil sorunlarına getirmesi de rahatını kaçırmaktan çok, keyfini yerine getirdi, çocuksu soruları birbirini izledikçe, dalıp gitti, delikanlılık döneminde, karşılıklı kahkahalar arasında, Yunus Aksu’nun dilin kökenine ilişkin varsayımlarını dinlediği mutlu günlerde buldu kendini. Şimdi, burada, her sözünü bir Tanrı esini gibi dinleyen bu saf adamın karşısında, konumlar değiştiği, kendisi Yunus Aksu’nun, Bayram Beyaz kendisinin yerini aldığı için olacak, hüzünden çok mutluluk duydu. Gene de, arada bir, bu iyi adama karşı ikiyüzlülük ediyormuş gibi bir tatsız duyguya kapıldı: bir kez daha, ona dilbilimle bir ilgisi bulunmadığını, dilin yapısı ve kökeni konusunda genellikle kendisine mal edilen görüşlerin de çoktan yitirilmiş çocukluk arkadaşının görüşleri olduğunu söylemek geldi içinden. Bir kez daha, anlatılmaz bir korku dilini bağladı sanki, vazgeçti: hem Yunus Aksu’nun anısı benliğinde hiç kimseyle paylaşılamayacak ölçüde derinlere işlemişti, hem, ayrımına bile varmadan, kendisini Yunus Aksu’yla özdeşleştirdikten sonra, karşısına bir başka kendisi gibi yerleşen bu adamı yitirmek istemiyordu, hem de açıklamaları genç dostunun karışık kafasını biraz daha karıştırmaktan başka bir işe yaramayacaktı, Saussure’ün kimi savlarını anlamakta kendisinin de güçlük çektiğini, anlayınca da benimseyemediğini söylemekle yetindi. Martinet’ye gelince, çift eklemlilik kuramını üniversitede bir hocadan dinlediğini anımsıyordu, ama hiçbir yapıtını okumamıştı. “Demek siz okudunuz? Anlaşılan, boş zamanınız çok!” diyerek konuyu değiştirmek istedi.</p>

  <p class="calibre9">Ama Bayram Beyaz konuya fazla kaptırmıştı kendini: bir yandan, ünlü dilbilimcileri anlamadığını ya da okumadığını kendisi söylediğine göre, Yusuf Aksu’nun kuramını yoktan var edecek ölçüde büyük bir dilci olduğunu düşünüyor, bir yandan da, daha birkaç hafta önce, kendi kuramını kavrayabilecek duruma gelmesinin birtakım ikincil bilgileri özümlemiş olmasının zorunlu olduğunu sezdirdiğine göre, konuşmasında önemli gibi görünen terimlere ilişkin soru sormak için hiçbir fırsatı kaçırmamaya çalışıyordu. Çift eklemlilik terimine de dört elle sarıldı. “Bu Bayram’ın dilbilim tutkusundan kurtuluş yok!” diye düşündü Yusuf Aksu; uzattığı kitaptan birinci eklemlilik ve ikinci eklemlilik bölümlerini iki kez üst üste okudu, sonunda yüzünü buruşturarak kapattı kitabı: “Şu Fransızlar’ın çok kötü bir huyu var: pireyi deve yapıyorlar,” dedi. “Dilin biri yalın, biri karmaşık, iki düzeyi bulunduğunu söylemek için uzatmış da uzatmış; bunlara biz yalın düzey ve karmaşık düzey diyebiliriz. Benim kitabımda böyle şeyler yok.”</p>

  <p class="calibre9">Bayram Beyaz açıklamayı hayranlıkla dinledi: Yusuf Aksu’nun büyüklüğünün ilk özelliklerinden birinin yalınlık olduğunu düşündü. Ancak, Martinet’nin söylediğiyle onun açıklaması arasında bir bağıntı yok gibiydi, kuşkusunu gidermek istedi.</p>

  <p class="calibre9">“Hocam, bu adam birinci eklemliliğin anlam birimlerinden oluştuğunu söylüyor, ikinci eklemliliğin ses birimlerinden oluştuğunu. Birinci eklemliliğe yalın düzey, ikinci eklemliliğe karmaşık düzey dediğimize göre, sesi anlamdan daha karmaşık mı sayıyoruz?” diye sordu.</p>

  <p class="calibre9">“Evet, sanırım, böyle olması gerekir,” diye geçiştirdi Yusuf Aksu. “Yabancı şarkıları da seviyoruz, ama, dili bilmiyorsak, bize yalnız ikinci düzeyi ulaşıyor.”</p>

  <p class="calibre9">Bayram Beyaz Yusuf Aksu’nun kuramından ve bilgisinden hiçbir zaman kuşku duymamıştı, sonuna kadar güveniyordu ona, onun kendisini karşısına oturup dil konularını tartışabilecek bir kişi olarak görmediğini de sezinlemiyor değildi: kendisini kırmamak için sorularını geçiştirdiği ortadaydı, ama konu bir başkasının düşüncesi olduğuna göre, sorularını sürdürebileceğini düşündü.</p>

  <p class="calibre9">“O zaman, yalın düzeyde, anlatacağımızı yalnız yazıyla mı anlatıyoruz?” diye sordu.</p>

  <p class="calibre9">Yusuf Aksu konuğunun düşündüğü kadar bön olmamasından, hatta, bir zamanlar kimi öğrencilerin Yunus’a yaptıkları gibi, kendisini gizliden gizliye sınava çekmek istemesinden kuşkulandı birden, ayağa kalkıp ona doğru yürüdü.</p>

  <p class="calibre9">“Yani sizce saçmalıyor muyum?” diye sordu.</p>

  <p class="calibre9">“Hayır, hocam, böyle bir şey usumdan bile geçmez, biliyorsunuz!” dedi Bayram Beyaz.</p>

  <p class="calibre9">“O zaman neden böyle konuşuyorsunuz, anlamadım,” diye homurdandı Yusuf Aksu. Ağır ağır ansiklopedilerine doğru ilerledi, üç cilt birden alıp masasının başına geçti, üç cilt arasında gidip gelmeye başladı. “Ben bunda bir aykırılık göremiyorum,” diye mırıldandı. “Şurasını da söyleyeyim ki bunların hiçbiri yok benim kitabımda: bana göre, bunlar gereksiz şeyler, böyle gözlemlerden yola çıkılarak hiçbir yere varılamaz. ”</p>

  <p class="calibre9">“Neden, hocam?”</p>

  <p class="calibre9">“Neden olduğunu hâlâ anlayamadınız mı? Başından bozuk olanla uğraşmak saçma bir şey de ondan. Çift eklemlenimmiş! Beş eklemlenim, on eklemlenim olsa ne yazar ki! Evet, ne yazar? Yunus olsaydı...” Birden durdu, “Evet, ne yazar?” diye yineledi.</p>

  <p class="calibre9">“Hangi Yunus, hocam? Yunus Emre mi?” diye sordu Bayram Beyaz.</p>

  <p class="calibre9">Yusuf Aksu kıpkırmızı kesildi birden, yanıt vermedi, soruyu işitmemiş gibi, ansiklopedisini karıştırmayı sürdürdü. Ama birden değişmişti sanki, elleri titriyor, hem de, göründüğü kadarıyla, sayfaları amaçsız bir biçimde, okumadan, resimlere bile bakmadan çeviriyordu. Sonunda, ansiklopediyi sertçe kapatıp masanın öbür ucuna itti. Başını önüne eğdi, bir daha da kaldırmadı. Bayram Beyaz onu kızdırdığını düşündü. “Ne yaptım ki?” diye geçirdi içinden. Ona hiç hoşlanmadığı bir kitapla gelmesinden ve çok saçma sorular sormasından başka hiçbir açıklama gelmedi aklına. Ne olursa olsun, şimdi ona öyle geliyordu ki Yusuf Aksu hem kendisini küçümsüyor, hem de varlığından sıkılıyordu. O da başını önüne eğdi, bunalım içinde, bir suçlu gibi büzülüp oturdu koltuğunda. Bir süre sonra, Yusuf Aksu’nun hep böyle oturmaya kararlı olduğunu görünce, usulca kalktı, ayaklarının ucuna basarak mutfağa gitti, her zamankinin tersine, tek bir orta kahve yaptı, getirip Yusuf Aksu’nun önüne bıraktı. Yusuf Aksu’dan en ufak bir tepki gelmeyince, sezgisinde yanılmadığını düşündü. Bir süre daha bekledi, sonra, izin istemeyi bile göze alamadan, sessizce doğruldu, ayaklarının ucuna basarak kapıya doğru yürüdü, bir suçlu gibi çıktı. “Ne yapalım, benden hoşlanmıyor, bilgisini paylaşacak düzeyde de görmüyor, adamı sürekli rahatsız etmeye hakkım yok,” dedi kendi kendine. Asansörün kapısını kapatırken, ağladı ağlayacaktı, bodruma inip kendini Sivaslı Cemile’nin güçlü kollarına bırakmak, burnunu iki göğsünün arasına gömüp somya ve dolap gıcırtıları içinde uzun uzun ağlamak isterdi.</p>

  <p class="calibre9">Kapıcı odasına indi. Müslüm efendi çelik masasının başına oturmuş, rakısını içiyordu. Onu da buyur etti. Ama o, konuşacak gücü kalmamış gibi, o sırada kaçı gösterdiğini kendisinin de bilmediği saatini gösterip kapıya yöneldi. Tam çıkmak üzereyken, birden durdu.</p>

  <p class="calibre9">“Cemile nerede?” diye sordu.</p>

  <p class="calibre9">Müslüm efendi güldü.</p>

  <p class="calibre9">“Ne bileyim nerede! Kim bilir hangi dairesinde kara teypten türkü dinliyor!” dedi. “Sen bayağı tutuldun bu Cemile’ye.”</p>

  <p class="calibre9">“Bana gene öyle kızgın mı?”</p>

  <p class="calibre9">“Yok, değil; dün müydü, önceki gün müydü, o da bana seni sordu, çok üzdük garibi dedi.”</p>

  <p class="calibre9">“Başka ne dedi?”</p>

  <p class="calibre9">“Biz hemşeriyiz dedi. Ben de Sivaslı Tokatlı’nın hemşerisi olamaz dedim.”</p>

  <p class="calibre9">“O ne dedi?”</p>

  <p class="calibre9">“Olmazsa olmasın, dostum o benim, hem de pamuk gibi bir oğlan dedi.”</p>

  <p class="calibre9">Bayram Beyaz kapının eşiğinde öyle donup kaldı bir süre, hemen gidip onun en sevdiği dairenin kapısını çalmayı düşündü, sonra, bir buyruğu yineler gibi, “Battı balık, yan gider,” diye söylendi, “Bana eyvallah, Müslüm abi,” deyip kapıyı çekti, “Battı balık, yan gider.”</p>

  <p class="calibre9">Kızıl Tosbağa’yla Atatürk Köprüsü’nden Saraçhane’ ye doğru ilerlerken, Maçka’ya bir daha dönmemek kararındaydı.</p>

  <p class="calibre9">Yusuf Aksu Bayram Beyaz’a kızmamıştı, ama, içinde Yunus’un acısı canlanınca, birden çok sıkılmıştı varlığından, biraz da küçümsemişti onu. Ancak, bir allahaısmarladık bile demeden, usulca kapıyı kapatıp gidince, onu kırmış olabileceği düşüncesi içini ürpertti. Öyle ki, çıkmadan Müslüm efendiye uğramış olduğunu bilseydi, belki arkasından koşar, yana yakıla özür dilerdi. Oturduğu yer, çalıştığı gazete konusunda en ufak bir soru sormamış olduğunu, telefon numarasını bile bilmediğini anımsadı, üzüntüsü iki katına çıktı. Rehbere bakmayı düşündü, bu kez de soyadını bilmediğini ayrımsadı. “Ben ne biçim adamım!” diye söylendi, kendini suçüstü yakalamış gibi. Müslüm efendiye sordu, ama o da ne telefon numarasını biliyordu, ne soyadını. Kaşlarını çattı, “Biz ne biçim insanlarız!” diye söylendi.</p>

  <p class="calibre9">Ertesi gün, birtakım soğuk ve karışık düşlerden sonra, göğsünün orta yerinde taş gibi bir sıkıntıyla uyandı; ne kitaplıktan bir ansiklopedi çekip karıştırmak, ne radyoda değişik istasyonlar aramak geldi içinden; her şeye karşın, zaman öldürmek için bir tarihsel sözlük açtı, beş dakika bile okuyamadı; evin içinde bir aşağı bir yukarı dolaştı durdu; ikide bir pencereye dikilip görünümü, vapurları, kuşları izledi, her birinin bir başka yöne yönelmesi bile ona tüm açıklığıyla yaşamın anlamsızlığını duyurdu. Taşınmazları konusunda avukatından üç kez telefon geldi; sokağa çıkması gerekti, genellikle sokağa çıkmaktan tiksinmesine karşın, biraz hava alarak rahatlayabileceğini düşündü, ama, genç dostunun hiç beklenmedik bir anda kapısını çalabileceği geldi usuna, hazırlanmışken vazgeçti. Cemile hanım sofrasını hazırladı; ancak, bir saat sonra döndüğünde, hiçbir şeye el sürmemiş olduğunu gördü. Huyuydu, hemen kızıverdi.</p>

  <p class="calibre9">“Yemeğini yememişin, yoksa beğenmedin mi?” dedi, sonra, hiç sesini çıkarmadan, kimsesiz bir çocuk gibi kendisine baktığını görünce, içinde bir yerler sızladı. “Benzin de sapsarı! Ne oldu, hasta masta olmayasın?” diye sordu.</p>

  <p class="calibre9">“Hayır, bir şeyim yok,” dedi Yusuf Aksu.</p>

  <p class="calibre9">Sonraki günlerde de aynı soruya aynı yanıtı verdi hep: “Hayır, hiçbir şeyim yok.” Ama Bayram Beyaz’ın yokluğunu içinde taşınması zor bir ağırlık gibi duyduğu kesindi. Hiç kuşkusuz, biraz şaşıyordu buna, tutarlı bir açıklama bulamıyor, “Kalın kafalı bir adam olduğunu ilk günden anlamıştım. Nasıl sinirlendim öyle birdenbire, anlamıyorum,” deyip duruyordu. Sonra, olayı ayrıntılarıyla anımsamaya çalışınca, gerçekten kırıcı davranıp davranmadığı konusunda kuşkuya düşüyor, dostunun belki de rahatsız olduğunu ya da bir yolculuğa çıktığını düşünerek avunmak istiyor, ama günler geçiyor, Bayram Beyaz ortalarda görünmüyordu. Sonunda, Müslüm efendiyi bir kez daha çağırdı, hemşerisi olduğunu söylediğine göre, bu adamın soyadını, adresini ve telefon numarasını bilmese de kendisini bulmasının çok zor olmaması gerektiğini söyledi.</p>

  <p class="calibre9">“Beyim, bizim Tokat’ta olsaydık, öyle olurdu, ama koca İstanbul burası, ne ucu belli, ne dibi,” diye yanıtladı Müslüm efendi. Bir gazetede çalıştığını biliyordu ya hangi gazetede çalıştığı konusunda hiç bilgi almamıştı, Tokatlılar arasında da onu tanıyana hiç rastlamamıştı; ancak, vazgeçilmezliğini sezdirmeden de edemedi, “Sen üzülme, beyim: elimden geleni yaparım, onu sana bulurum,” dedi.</p>

  <p class="calibre9">Bayram Beyaz, bu konuşulanların onda birini bilse, hemen koşup gelirdi kuşkusuz. O akşamdan sonra, bedensel açlıkla düşünsel açlık arasında yadsınması zor bir koşutluk bulunduğunu anlamıştı: yaşanmışın getirdiği bir çağrışım söz konusu değilse, Yusuf Aksu’nun karşısında oturmakla Sivaslı Cemile’yle Sivaslı Cemile’nin yatağında yatmayı hep aynı zamanda ve hep aynı yoğunlukla istiyordu; birinin özleminin ötekinin özlemini getirdiği bile söylenemezdi; hayır, bir sayfanın iki sütunu gibi, aynı anda beliriyorlardı gözlerinin önünde; üstelik, aynı anda belirdiklerini bilmesi belirmelerini daha da sıklaştırmaktaydı. Böylece, evde, işte, sokakta, Yusuf Aksu’yla Sivaslı Cemile dışında hiçbir şey düşünemez oldu. Olanları belki ellinci, belki altmışıncı kez yeniden gözden geçirdikten sonra, kesin kararını vermişti: Yusuf Aksu hem fazla sinirlenmiş, hem de kuramını anlayabilecek düzeyde bir kişi olmadığına karar vermişti, yani, göründüğü kadarıyla, kapısını bir daha açmamasıya kapatmıştı, onun da açılmayacağını bildiği bir kapıyı çalması söz konusu olamazdı. Cemile’ye gelince, onun direncini kırmak çok da zor olmasa gerekti. Ancak, hep aynı koşutluğun etkisiyle, tam iki ay süresince, onun gönlünü kazanma yolunda da hiçbir girişimde bulunmadı.</p>

  <p class="calibre9">İki ayın sonunda, direnci sıfıra inip de hiç değilse eksiğinin öbür yarısını gidermek üzere Maçka’ya döndüğü zaman, Müslüm efendi kendisini kollarını açarak karşıladı: “Hele şükür, en sonunda gelebildin!” dedi sevinçle. “Patron hiç sormadıysa, günde on kez seni sordu. Şaşırıp kaldık, hiçbir şey yapamadık! İnsan bir adres de mi bırakmaz! İşim başımdan aşkın olmasa, İstanbul’un tüm gazetelerini tek tek dolaşacaktım.” Omzunu okşadı, sonra geçip karşısına oturdu, mutlulukla süzdü onu bir süre, sonra anlamlı bir biçimde göz kırptı, “Ama, casus musun, nesin, tam zamanında geldin,” diye ekledi. “Bir saattir avukatıyla içeriye kapandı: şimdi girer, neler çevirdiklerini anlarsın.”</p>

  <p class="calibre9">Bayram Beyaz sevinçten uçacak gibi oldu.</p>

  <p class="calibre9">“Demek öyle?” dedi; sonra, çekine çekine, “Cemile nasıl?” diye sordu.</p>

  <p class="calibre9">“Cemile’yi siktiret şimdi: biz hemen yukarıya çıkalım,” dedi Tokatlı Müslüm, nerdeyse sürükleyerek beşinci kata götürdü onu.</p>

  <p class="calibre9">Yusuf Aksu, iki aylık bir aradan sonra, hem de hiç beklenmedik bir zamanda, Bayram Beyaz’ı karşısında görünce, çocuklar gibi sevindi, bir süre ne yapacağını bilemedi, elinden tutup salona götürdü, Münür beyle tanıştırdı, sonra Müslüm efendiye göz kırptı, bu sevinci ona borçlu olduğunu düşündüğünden, “Şöyle dördümüz birden birer kavuşma kahvesi içeriz!” dedi. Münür bey, zayıf, kambur, altın kravat iğneli bir yaşlı adam, konuşmayı kaldıkları yerden sürdürmek isteyince de “Münür bey, rica ederim, kahvelerimizi içmeden iş konuşmayalım,” diyerek sözünü ağzına tıkadı, arkasından, hemen Bayram Beyaz’a dönerek bunca zamandır neler yaptığını, neden böyle uzun süre kendisini unuttuğunu sordu, her yanıttan yeni bir soru çıkardı. Onunla konuşurken, arada bir yaşlı avukata dönerek en sevimli gülümsemesiyle gülümsüyor, çok önemli ve umulmadık bir olguyla karşılaşmış gibi şaşkın şaşkın bir kendisine, bir dostuna bakan bu adama, “Ne yaparsın, o burada oldu mu başka türlü davranamazsın!” demek istercesine, gözleri ve çenesiyle Bayram Beyaz’ı gösteriyordu.</p>

  <p class="calibre9">Yaşlı avukat kahveler içilinceye dek sesini çıkarmadı; ama, Tokatlı Müslüm fincanları toplayınca, işin ivedi olduğunu söyleyerek konusuna döndü. Öyle anlaşılıyordu ki tek bir konu değil, mahkemeler, sözleşmeler, borçlar, alacaklar, vergiler, bir yığın sorun söz konusuydu, hepsi de, söylediği gibi, ivedi çözüm bekliyordu. Bayram Beyaz, Yusuf Aksu’nun konuları dağıttığını, daha doğrusu, değişik ansiklopedi maddeleri arasında dolaşır gibi, konudan konuya atladığını, bunun sonucu olarak, kimilerinin bayağı önemli olduğu anlaşılan sorunları gözden kaçırdığını gördü. İkide bir, “Belli işte, başka yol kalmadı: mahkemeye vereceğiz!” diye kesip atıyordu, ülkede adaletin çok iyi işlediğine mi inanmıştı, işi tümüyle avukata bırakarak rahat etmek mi istiyordu, yoksa, en çok kullandığı sözcüklerden biriyle, her şey “temiz”, yani dümdüz, dolambaçsız, tartışmasız, apaçık olsun mu istiyordu, tam olarak anlaşılamıyordu, ama, ne kadar haklı olursa olsun, söyledikleri doğrultusunda davranılması durumunda, hep kendisinin zararlı çıkacağı kesindi. Bir süre duraladıktan sonra, konuşmaya katılmayı göze alıp bir iki konuda kendi düşüncesini belirtti. Yaşlı adamın gözleri parladı o zaman, “Ama siz bu işlerden çok iyi anlıyorsunuz!” dedi; oldukça uzun bir süredir, kendisine duyulan güvenin azalmış olmasından kuşkulanmaktaydı, her konuyu bir çırpıda kavrayıveren bu kasabalı kılıklı genç adamın büyük bir olasılıkla önceden bilgilendirildiğini, buraya, tam konuşma ortasında, rastlantıyla gelmiş gibi, kendisini denetlesin diye getirilmiş olabileceğini de düşündü ya bu olasılığı fazla önemsemedi: nasıl olsa, kendi hesabına, gocunmasını gerektirecek hiçbir şey yoktu, üstelik, nicedir bırakmak istiyordu bu işleri. İyice Bayram Beyaz’dan yana döndü, anlatacaklarını ona anlatmaya başladı.</p>

  <p class="calibre9">Yusuf Aksu, büyülenmiş gibi, nerdeyse soluk bile almadan onlara bakıyordu: her şeyiyle kalın kafalı, bilgisiz, pısırık görünen bu adamın iş saymanlık, vergi, banka, sözleşme ve mahkemeye gelince, çözüm üstüne çözüm göstermesi karşısında şaşırıp kaldı, sonra, yaşlı avukatın ondan gelen her öneriyi saygıyla onayladığını görünce, şaşkınlığı hayranlığa dönüştü. İşin içine alışveriş girdi mi en ilgisizler arasında bile dostluk perçinleniveriyordu.</p>

  <p class="calibre9">“Bayram bey, sizin mesleğiniz saymanlık değil miydi?” diye sordu.</p>

  <p class="calibre9">“Evet, saymanlık, hocam,” dedi Bayram Beyaz.</p>

  <p class="calibre9">“Biliyorum, bizim baba mesleği. Peki, nerede çalışıyorsunuz?”</p>

  <p class="calibre9">“Bir gazetede, hocam.”</p>

  <p class="calibre9">“Ben neden bilmiyorum?”</p>

  <p class="calibre9">“Söylemiştim, hocam.”</p>

  <p class="calibre9">“Peki, hangi okulu bitirmiştiniz?”</p>

  <p class="calibre9">“İktisadi ve Ticari İlimler Akademisi’ni, hocam.”</p>

  <p class="calibre9">“Hay Allah, hiç bilmiyordum, ya da unuttum.”</p>

  <p class="calibre9">Bayram Beyaz kıpkırmızı kesilmişti, terlemişti de: Yusuf Aksu’nun tüm bunları bildiğini sanıyordu, demek hiç önemsememişti kendisini. Ama, bir kez daha, yanıldığını gördü: şimdi kendisini hiç dinlemediği ölçüde dikkatle dinlediğine göre, belki de sayman yanına daha çok önem veriyordu. Bu kez daha bir coşkuyla döktü bilgisini. Yaşlı avukatın hayranlığını kazandığını, Yusuf Aksu’ nun da bundan fazlasıyla hoşnut olduğunu görüyordu. Ama Yusuf Aksu onunla baş başa konuşmayı özlemişti, biraz da avukatla böylesine iyi anlaşmasını kıskandı belki: kendisinin Bayram Beyaz’la hiçbir zaman gerçekleştiremediği ölçüde uyumlu ve akıcı bir biçimde, nerdeyse bir şiir gibi süren söyleşimi en canlı yerinde kesti: ikisi de bu işleri çok iyi bildiğine göre, yakın bir zamanda, örneğin yarın, uygun görecekleri bir yer ve saatte buluşup konuşarak her şeyi kendi aralarında karara bağlamalarını önerdi, sonra, kapıya en yakın koltukta, elleri dizlerinin üstünde, konuşmaları saygıyla izleyen Tokatlı Müslüm’e döndü, “Müslüm efendi, sen gidebilirsin,” dedi. Avukat da Yusuf Aksu’nun amacını sezinleyerek kapıcıdan önce ayaklandı: Bayram Beyaz’a ertesi akşam altıda, Karaköy’deki yazıhanesinde kendisini beklediğini söyledikten sonra, Tokatlı Müslüm’ün önünden sahanlığa çıktı.</p>

  <p class="calibre9">Bayram Beyaz da izin istedi ya Yusuf Aksu, hiç işitmemiş gibi, birer kadeh rakı içmeyi önerdi. Rakıları kendi eliyle koydu, özel tabaklara özel kavanozundan leblebi doldurdu, alıp getirdi. “Hadi, şerefe!” dedi. “Yeniden görüşmemizin şerefine!” Sonra kadehler yeniden dolduruldu, oldukça duygulu bir özlem giderme söyleşimi başladı aralarında. Ama daha çok Bayram Beyaz konuştu, ona çalıştığı gazeteyi, gazetedeki dostlarını, günlük işlerini anlattı. Oldukça geç bir saatte, Yusuf Aksu bayağı uyuklamaya başladıktan sonra ayrıldı. Böyle geç bir saatte bodrum katının kapısını çalmayı göze alamadı, hem de başka bir hava içindeydi: Yusuf Aksu’nun dostluğunu yitirmemiş olduğunu görmenin sevinci Cemile’yi bile unutturmuştu. Kızıl Tosbağa’yı boş yollarda son hızla sürerek evine döndüğü zaman, horozlar ötmeye başlamıştı. Gene de, ertesi gün, hem işine tam saatinde gitti, hem Münür beyin yazıhanesine.</p>

  <p class="calibre9">Kocaman, oymalı masasının başına oturunca, yalnızca küçücük başı görünen, bu yüzden de birini alıp birini bıraktığı dosyaları eliyle değil de bir uzaktan komuta aygıtıyla açıp kapatıyormuş gibi bir izlenim uyandıran yaşlı adamı dinlerken şaşırıp kaldı: Yusuf Aksu’nun servetinin verilen örneklerden anlaşılan büyüklüğü başını döndürüyor, bu büyük servetin yönetimi konusunda verilen örnekler karşısında donup kalıyordu. Böylesine büyük bir servetin yönetimini elinde bulundurmasına karşın, yaşlı adam da durumdan hoşnut değildi.</p>

  <p class="calibre9">“Efendim, Yusuf bey yumuşak bir adam gibi görünür ya, sağ olsun, hiç göründüğü gibi değildir. En ufak bir gecikmede, ‘Bu işi mahkeme paklar!’ diye kesip atıyor. Adamlar özür dilemek, borçlarının kat kat fazlasını ödemek istiyorlar. Ama kimseciklerle görüşmüyor. Oturduğu apartmana kiracı sokmaması da bundan. Beni bile ayda yılda bir görür. Diyeceğim, her şeyi mahkemeye götürüyoruz. İnanın, çok yoruluyorum bu yüzden. Üstelik, işe de yaramıyor; tam tersine, gelirimizin çoğu mahkemelere gidiyor,” dedi, sonra ayrıntılara girdi: Yusuf Aksu’ya göre, kira sözleşmesi Tanrı buyruğu gibi bir şeydi: ödemenin sözleşmede yazılı olduğu günde, tek bir kezde ve eksiksiz yapılması zorunluydu; kirasını ödemeyen kiracı yalnızca borcunu ödetmek için değil, konut ya da işyerinden çıkması için de mahkemeye veriliyordu. “Bu inat gelirimizi gerçekten çok düşürüyor,” dedi avukat. “Adamlar, bir kez mahkemeye verildikten sonra, ödeyecekleri varsa da ödemiyorlar artık; yıllarca beş kuruş kira vermeden oturuyorlar, sonunda mahkemeyi kazanmak da, bilirsiniz, hakkımızı almamız anlamına gelmiyor. Zaman zaman bir iki daireyi boşalttırtmayı başardığımız olmuyor değil, ama ne birikmiş kiralar ödeniyor, ne zararlar. Ödense de paranın değeri binde bire düşmüş oluyor. Zararlı çıkıyoruz, hep zararlı çıkıyoruz. Buyurun bakın!”</p>

  <p class="calibre9">Bayram Beyaz uzatılan belgeleri şöyle bir gözden geçirdi: sözleşme koşullarından hiçbir zaman ödün vermeyen Yusuf Aksu kiraları fazlasıyla gülünç kaçacak oranda düşük tutuyor, öte yandan, kendisi insanlarla görüşmekten tiksindiği, yaşlı avukatı da her şeye yetişemediği için, sözleşmeler kolay kolay yenilenemiyor, kimi kiralar birkaç yıl öncesinin rakamları üzerinden alınıyordu. Yaşlı avukat, bakılan dosyaları kaldırıp yeni dosyalar getirirken, derin derin içini çekti.</p>

  <p class="calibre9">“Yusuf beyin bu davranışlarını gördükçe, insanları anlamanın olanaksız olduğunu düşünüyorum,” dedi. “Buyurun, bir de şunlara bakın!”</p>

  <p class="calibre9">Bayram Beyaz her şeyi ağzı açık dinliyor, her gösterilene şaşkınlıkla bakıyordu, taşınmazların yerlerini ve boyutlarını gösteren dosyaya da bir göz attıktan sonra, öylece donup kaldı, “Bu kadar taşınmazı bir insan ya da bir aile nasıl elinde toplar, ne diye elinde toplar? İnsanları anlamak gerçekten olanaksız!” diye düşündü. Ancak, Yusuf Aksu kendisinin dil konusunda bu denli bilgisiz, giyiminde bu denli palaçor, oturup kalkmasında bu denli beceriksizken, iş söz konusu olunca birden tüm dizginleri eline almasına nasıl hayran kaldıysa, kendisi de, çelişkin bir biçimde, Yusuf Aksu’nun Türkiye’nin en büyük dilbilimcisi olmasına karşılık, bu denli umursamaz ve anlamsız davranmasına hayran kaldı. Tıpkı onun gibi eksikliği üstünlük olarak değerlendiriyor, “Büyük adamların işi belli olmaz!” diyordu. Ama servetin büyüklüğü karşısında hayranlıktan da fazla bir şey duydu; bir an, yalnızca bu nedenle, insanüstü bir varlık olarak düşündü onu. Böylece, çağdaş bir insan olarak, tanrısala burnunu gereğinden fazla sokmaktan ürkmüş gibi, konuyu fazla uzatmak istemedi. Başlangıçta yaşlı avukatın Yusuf Aksu’ya oyun oynamasından korkmuştu; sözlerini dinledikten sonra, dürüstlüğü konusunda kuşkusu kalmadı; becerisine gelince, bu konuda herhangi bir değerlendirmeye girişmeyi bile saçma buluyordu. Münür bey bu işlerden bağışlanması için kendisine yardımcı olmasını da rica edince, gözleminde haklı olduğundan hiç kuşkusu kalmadı.</p>

  <p class="calibre9">Aynı akşam, daha sokağın başında yolunu kesip beşinci kata kendisiyle birlikte çıkmakta dayatmış olan Tokatlı Müslüm’ün önünde, servetin yönetimine ilişkin görüş ve önerilerini sıralarken, Yusuf Aksu onu hem büyük bir hayranlık, hem de ağırlığını gittikçe daha çok belli eden bir ürkeklikle dinledi.</p>

  <p class="calibre9">“Kulaklarıma inanamıyorum! Siz bu işlerden gerçekten çok iyi anlıyorsunuz,” dedi.</p>

  <p class="calibre9">“Hocam, işlerden anladığım kanısındaysanız, mantık benim dediğimi yapmanızı gerektirir,” dedi Bayram Beyaz.</p>

  <p class="calibre9">Yusuf Aksu içini çekti.</p>

  <p class="calibre9">“Belki bana kızacaksınız, ama, bazı bazı, oturduğu yerde oturuyor diye bir insandan para almak tuhafıma gidiyor,” dedi. “Benim kitabım bunu yazmaz. Ben şurada oturuyorum diye kimseye para ödüyor muyum?”</p>

  <p class="calibre9">Bayram Beyaz ilk kez hocanın saçmaladığını düşündü.</p>

  <p class="calibre9">“Ama, hocam, olur mu öyle şey, burası sizin eviniz!” diye atıldı. “Hem de bu adamların çoğu sizin taşınmazlarınızda para kazanıyor, iş yapıp para kazanmak için kiralıyorlar.”</p>

  <p class="calibre9">Yusuf Aksu gene içini çekti.</p>

  <p class="calibre9">“Orası da öyle,” diye doğruladı. “Düzen bozuk.”</p>

  <p class="calibre9">“Peki, ne yapalım, hocam? Bu durumu nasıl düzeltelim?”</p>

  <p class="calibre9">“Ben her şey yalın ve açık olsun, işin içine yalan girmesin, örneğin bir sözleşme yapılmışsa, ona kesinlikle uyulsun istiyorum.”</p>

  <p class="calibre9">Bayram Beyaz’ın beyninde bir şimşek çaktı.</p>

  <p class="calibre9">“Yani bu adamları dilin birinci düzleminde kalmadıkları için mahkemeye veriyorsunuz, öyle mi, hocam?” diye sordu coşkuyla.</p>

  <p class="calibre9">“Öyle de denilebilir,” dedi Yusuf Aksu. “Ama düzenin bozuk olduğu kesin, orada da olduğu gibi.”</p>

  <p class="calibre9">Bayram Beyaz yanıt vermedi, iki ay önceki konuşmayı düşünüyor, yüreğinin daha bir canlı çarptığını duyuyordu. Mahkeme düşüncesini saçma bulmakla birlikte, kuramla uygulayımın bu denli kaynaştırılması karşısında hayranlık duymaktan kendini alamıyordu. Kuramının gerçekten evrensel olduğunu, çünkü, şu son söyleşinin tanıklık ettiği gibi, bir yanını da arılık özleminin oluşturduğunu, dolayısıyla, törel bir içeriği bulunduğunu görüyordu. Yusuf Aksu’ya gelince, böyle bir bağıntıyı hiçbir zaman kurmamış olmakla birlikte, Bayram Beyaz’ı ya yanlış değerlendirdiğini ya da şu son üç günde kafasının her alanda daha iyi çalışmaya başladığını, hatta kendi kafasının bile daha iyi çalışmasına neden olduğunu düşündü, güveni daha bir arttı.</p>

  <p class="calibre9">“Evet, öyle de denilebilir,” dedi. “Sanırım, haklısınız. Ama ben yaşlandım artık; üstelik, bu işlerden anlamam. İşin uzmanı olduğuna göre, bunları benim yerime sen yapar mısın? Karşılığını ödemek koşuluyla.”</p>

  <p class="calibre9">Tokatlı Müslüm’ün de, Bayram Beyaz’ın da gözleri parladı: Tokatlı Müslüm, işler Tokatlılar’ın eline geçecek diye seviniyordu, Bayram Beyaz’sa hoca kendisine ilk kez “sen” dediği ve işlerini eline bırakacak kadar yakınlık ve güven duyduğu için.</p>

  <p class="calibre9">“Hocam, karşılık ne demek? Sizin işlerinize bakmak benim için bir onurdur,” diye yanıtladı. “Siz istedikten sonra...”</p>

  <p class="calibre9">Yusuf Aksu sevinçle ellerini ovuşturdu.</p>

  <p class="calibre9">“O zaman, bunun üstüne, birer orta... hayır, birer rakı içilir,” dedi.</p>

  <p class="calibre9">Tokatlı Müslüm rakıyı, kadehleri ve leblebiyi getirdi. Rakılar içilirken, Bayram Beyaz kira sözleşmelerine ilişkin görüşlerini yinelemeyi denedi. Belgeleri iyice inceledikten sonra, taşınmazları tek tek gezip içindekilerle görüşme önerisini de, gereğinde adamlara gösterilmek üzere kendisine sınırlı bir vekâletname verilmesini de Yusuf Aksu hiç duralamadan benimsedi. Tüm bu değişiklikler kendisi için pek bir önem taşımamakla birlikte, Bayram Beyaz’ın tombul ellerini göbeğinin üstünde kavuşturup bacaklarını birbirine yapıştırarak kira ve kiracı sorunlarını çözümleyişini dinlemekten mutluluk duyuyor, bu mutluluğu olabildiğince uzatmak istiyordu. Ama, tam rakıları yenilemeyi önermek üzereyken, Tokatlı Müslüm Bayram Beyaz’ın kolunu dürttü.</p>

  <p class="calibre9">“Hemşerim, biz artık kalkalım,” dedi, sanki o da kendi ağırlığını duyurmak istiyordu. Asansörde eğilip yanaklarını öptü, “Ücret almam demeyecektin, adam kuşkulanabilirdi. Bereket, kuşkulanmadı. Şimdi iyice avcumuzda!” diye ekledi. Bayram Beyaz’ın geriye çekilerek yüzüne şaşkınlıkla baktığını gördü, gülümsedi, “Her neyse, bunları daha sonra da konuşuruz; aşağıda Cemile seni bekliyor,” dedi.</p>

  <p class="calibre9">O zaman, birdenbire, Bayram Beyaz, Cemile’yi ne kadar özlediğini ayrımsadı. Giriş katında, Tokatlı Müslüm kahvede arkadaşlarını göreceğini söyleyerek kapıya yönelirken, o kapıcı dairesine inen basamakları ikişer ikişer, üstelik, başdöndürücü bir hızla göğe yükseliyormuş gibi bir duygu içinde indi.</p>

  <p class="calibre9">Cemile kapıda kendisini bekliyordu. “Bana soru sorma sakın: baktım ki tutuluyorsun, başını yakmak istemedim, kaçmaya çalıştım, ama, işte görüyorsun, dayanamadım!” dedi. Elini tuttu, sokakta düşüp tepeden tırnağa çamura batmış bir küçük oğlanı sürüklercesine arka odaya sürükledi onu. Burada, yatağın üstüne oturttu, kravatından çorabına, üstünde ne varsa, bir bir çıkardı; sonra, dil öncesinden kalma bir yaratık gibi, hiçbir şey söylemeden, yalnızca kollarının ve gözlerinin gücüyle, sırtüstü yatırdı. Bayram Beyaz gözlerini yumdu, somyaların, masaların, koltukların, dolapların, çekmecelerin, fırınların, buzdolaplarının, elektrik sobalarının, çamaşır makinelerinin ve bir Remington yazı makinesinin altındaki karyolanın gıcırtılarına katılan ve nerdeyse tüm apartmanda, tüm sokakta, tüm Maçka’da, tüm İstanbul’da yankılanan seslerini benzersiz bir ezgi gibi dinledi. Sonra, ezgiyi somut olarak görebilmek için, kararlı bir biçimde gözlerini açtı; başının üstünde Cemile’nin güçlü ve dolgun omuzlarının bir makine düzeniyle gidip gelişini ve iki altın dişinin ışıltısını izledi. Daha yeni doğmuş gibi dünyanın tüm basıncını üstünde duyuyor, içinde ağlama isteğine benzer bir şeyler kabarıyordu.</p>

  <p class="calibre9">Ama, Cemile işini bitirip de usulca yanına kayınca, göbeğinin üstünden kamyon geçirtmiş de çevrede yüzlerce kişi kendisini coşkuyla alkışlamaya hazırlanıyormuş gibi, büyük bir güç, güven ve gurur duygusuyla, doğrulup oturarak uzun uzun gerindi.</p>

  <div class="mbppagebreak" id="calibre_pb_16"></div>
</body>
</html>
