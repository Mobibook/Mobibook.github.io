<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm</b> 8</span></h2>

  <p>Böylece yürüyüşüme başladım. Siyah çizgi Amber’deki alev alev çizgilerle aynı hissi vermiyordu. Ayaklarım ölü zemin üzerindeymiş gibiydi, ama kaldırdığım zaman bir çekiş ve bir çatırtı oluyordu.</p>

  <p>"Merlin!" diye seslendi Jurt. “Ben ne yapayım?"</p>

  <p>"Ne demek istiyorsun?" diye bağırarak karşılık verdim.</p>

  <p>"Buradan nasıl çıkacağım?"</p>

  <p>“Kapıya git ve gölge kaydırmaya başla," dedim, “ya da bu Desen’de beni takip et ve seni dilediğin yere göndermesini sağla."</p>

  <p>“Amber’e bu kadar yakınken gölge kaydırabileceğime inanmıyorum, öyle değil mi?"</p>

  <p>“Belki çok yakınız. Bu yüzden fiziksel olarak uzaklaş ve yap."</p>

  <p>Yürümeye devam ettim. Artık ayağımı her kaldırdığımda küçük çatırtılar geliyordu.</p>

  <p>"Bunu yaparsam mağaralarda kaybolurum."</p>

  <p>"O zaman beni takip et."</p>

  <p>"Desen beni yok eder."</p>

  <p>"Etmemeye söz verdi."</p>

  <p>Sertçe güldü.</p>

  <p>"Ona inandın mı?"</p>

  <p>“İşin doğru düzgün yapılmasını istiyorsa, başka seçeneği yok."</p>

  <p>Desen’deki ilk kırığa geldim. Mücevhere hızlı bir danışma, çizginin nerede olması gerektiğini gösterdi. Biraz ürpererek görünür işaretlerin ötesine ilk adımımı attım. Sonra bir tane daha. Sonra bir daha. Sonunda boşluğu aştığım zaman arkama bakmak istiyordum. Bunun yerine, yolumdaki doğal kıvrımının bana o manzarayı göstermesini bekledim. O zaman şimdiye dek yürüdüğüm yolun tamamının tıpkı aslı gibi parlamaya başlamış olduğunu gördüm. Saçılan ışık içine emilmiş, çizgiler arasındaki alanı karartmış gibi görünüyordu. Jurt başlangıca yaklaşmıştı.</p>

  <p>Göz göze geldik.</p>

  <p>"Bilmiyorum, Merlin," dedi. “Sadece bilmiyorum."</p>

  <p>“Benim tanıdığım Jurt'un deneyecek cesareti yoktu," dedim.</p>

  <p>"Benim de yok."</p>

  <p>“Senin de belirttiğin gibi, annemiz yaptı. Aynı genlere sahip olma olasılığın yüksek. Kahretsin. Eğer yanılmışsam zaten sen farkına bile varmadan sona erer."</p>

  <p>Bir adım daha attım. Neşesizce güldü.</p>

  <p>Sonra, “Kahretsin," dedi ve ayağını Desen’in üzerine koydu.</p>

  <p>"Hey, hâlâ hayattayım," diye seslendi. “Şimdi ne olacak?"</p>

  <p>“Yürümeye devam et," dedim. “Beni takip et. Durma. Ve çizgiyi terk etme, aksi halde bahisler kapanır."</p>

  <p>Ardından yol bir kez daha döndü. Döndüm ve Jurt'u gözden kaybettim. Ben yürürken sağ bileğimde bir acı duydum. Onca yürümenin ve tırmanmanın sonucu, diye düşündüm.</p>

  <p>Her adımda artıyordu. Sıcaktı ve kısa süre sonra korkunç bir acıya dönüştü. Bir şekilde kas bağlarımdan birini mi yırtmıştım? Acaba...</p>

  <p>Elbette. Şimdi yanık deri kokusunu alabiliyordum.</p>

  <p>Elimi çizmemin kılıfına daldırdım ve Kaos hançerini çıkardım. Isı yayıyordu. Desen’e bu yakınlığı onu etkiliyordu. Onu artık yanımda taşıyamazdım.</p>

  <p>Kolumu arkaya attım ve silahı Desen’in ötesine, kapının olduğu yöne fırlattım. Gözlerim otomatik olarak uçuşunu izledi.</p>

  <p>İçinden geçtiği gölgelerin içinde küçük bir hareket oldu. Orada bir adam durmuş, beni izliyordu. Hançer duvara çarptı, yere düştü. Adam eğildi ve hançeri aldı. Güldüğünü duydum.</p>

  <p>Ani bir hareket yaptı; hançer Desen boyunca kavislenerek bana doğru geliyordu.</p>

  <p>İleriye, tam önüme düştü. Desen’e dokunduğu anda mavi bir alevler çeşmesi fışkırarak onu sardı, başımın üzerine yükseldi, saçıldı, cızırdadı. Bana kalıcı bir zarar veremeyeceğini bildiğim halde irkildim ve yavaşladım ancak yürümeye devam ettim. İlerlemenin yavaş olacağı ilk uzun yaya ulaşmıştım.</p>

  <p>“Çizgide kal," diye bağırdım Jurt’e. “Bu tür şeylere aldırma."</p>

  <p>"Anlıyorum," dedi. “O adam kim?"</p>

  <p>"Biliyorsam kahrolayım."</p>

  <p>İlerledim. Şimdi alev çemberine daha yakındım. <i>Ty’iga</i>’nın şu anki berbat durumum hakkında ne düşüneceğini merak ettim. Bir dönüşten daha geçtim. Geldiğim yolun büyük kısmını görebiliyordum. Eşit biçimde parlıyordu ve Jurt, benim gibi hareket ederek peşimden geliyordu. Alevler ayak bileklerine kadar yükselmişti. Benimse neredeyse dizlerime geliyorlardı.</p>

  <p>Göz ucuyla yabancının durduğu yerde hareket sezdim.</p>

  <p>Adam ağır ağır, dikkatle, uzak duvar boyunca kayarak gölgeli kovuğundan çıktı. En azından o, Desen’i yürümekle ilgilenmiyordu. Desen’in başlangıcının tam karşısına geldi.</p>

  <p>Yoluma devam etmekten başka seçeneğim yoktu, bu nedenle izlediğim kıvrım ve dönüşler adamı benden gizledi. Desen’deki bir başka kırığa geldim ve onu aşarken birleştirdiğimi hissettim. Bunu yaparken, sanki ancak işitilebilen bir müzik başladı. Aydınlık alandaki akışın temposu da arttı, çizgilerin içine akarken, arkamda keskin, parlak bir iz çizdi. Zaman zaman birkaç tur arkamdaki Jurt’e tavsiyelerde bulunmak için sesleniyordum. Bazen yol bizi karşı karşıya getiriyordu ve gerektiğinde birbirimize dokunacak kadar yaklaşıyorduk.</p>

  <p>Artık mavi alevler daha yüksekti, kalçama kadar geliyordu ve saçlarım havalanıyordu. Bir dizi yavaş dönüşe başladım.</p>

  <p>Çatırtıların ve müziğin üzerinden, <i>Ne durumdasın, Frakir?</i> diye sordum. Yanıt gelmedi.</p>

  <p>Döndüm, yüksek dirençli bir bölgeye geldim, oradan çıktım, Desen’in ortasında, Coral’ın zindanının alev alev duvarına baktım. Ben dönerken Desen’in karşı tarafı yavaş yavaş görüş alanıma girdi.</p>

  <p>Yabancı durmuş, bekliyordu, pelerininin yakası kaldırılmıştı. Yüzüne düşmüş gölgelerin içinden sırıtan dişlerini görebiliyordum. Desen’in ortasında durduğunu görünce şaşırdım. İlerlememi izliyor, görünüşe göre beni bekliyordu- adamın benim onarmak üzere yöneldiğim bir kırıkta durduğunu fark ettim.</p>

  <p>“Yolumdan çekilmek zorundasın," diye seslendim. “Duramam ve beni durdurmana izin veremem!"</p>

  <p>Adam yerinden kıpırdamadı ve babamın birincil Desen’de verdiği bir mücadeleyi bana anlattığını hatırladım. Grayswandir’in kabzasına vurdum.</p>

  <p>"Geliyorum," dedim.</p>

  <p>Bunu izleyen adımımla beraber mavi-beyaz alevler daha da yükseldi ve onların ışığında adamın yüzünü gördüm. Kendi yüzümü.</p>

  <p>"Hayır," dedim.</p>

  <p>"Evet," dedi.</p>

  <p>"Sen karşıma çıkan Logrus-hayaletlerinin sonuncususun."</p>

  <p>"Gerçekten mi," diye yanıt verdi.</p>

  <p>Bir adım daha attım.</p>

  <p>“Ama," dedim, “Logrus’u yürüdüğüm zamandan kalma bir taklitsen, neden burada bana karşı çıkasın? O günlerden hatırladığım ben, böyle bir görevi üstlenmezdi."</p>

  <p>Sırıtışı yok oldu.</p>

  <p>“O anlamda sen değilim," dedi. “Anladığım kadarıyla bunun olmasını sağlamanın tek yolu, bir şekilde benim kişiliğimi sentezlemek."</p>

  <p>“Demek sen, bir beyin operasyonu ve öldürme emri ile gelen ben’sin?"</p>

  <p>“Bunu söyleme," diye yanıt verdi. “Kulağa yanlış gelmesine sebep oluyor ve ben doğru olanı yapıyorum. Anılarımızın bile çoğu aynı."</p>

  <p>“Geçmeme izin ver, seninle daha sonra konuşayım. Bu numarayı deneyerek Logrus’un kendini becerdiğini düşünüyorum. Kendini öldürmek istemezsin, ben de öyle. Birlikte bu oyunu kazanabiliriz. Gölge’de birden fazla Merlin’e yer var."</p>

  <p>Yavaşlamıştım, ama sonra bir adım daha atmam gerekti. Bu noktada zaman kaybetmeye cesaret edemezdim.</p>

  <p>Dudakları ince bir çizgi halini aldı ve başını iki yana salladı.</p>

  <p>“Üzgünüm," dedi. “Bir saat yaşamak üzere doğdum. Seni öldürmediğim takdirde. Bunu yaparsam, senin ömrün bana verilecek."</p>

  <p>Kılıcını çekti.</p>

  <p>“Yeniden imal edilmiş olsan da, olmasan da seni düşündüğünden daha iyi tanıyorum," dedim. "Bunu yapacağını düşünmüyorum. Dahası, o ölüm hükmünü kaldırmayı başarabilirim. Sizin gibi hayaletler için güçlerin nasıl çalıştığı konusunda bir şeyler öğrendim."</p>

  <p>Benim yıllar önce kullandığım kılıca benzeyen kılıcını uzattı. Ucu neredeyse bana ulaşıyordu.</p>

  <p>"Üzgünüm," diye tekrarladı.</p>

  <p>Hamleyi savuşturmak için Grayswandir’i çektim. Çekmeseydim aptallık etmiş olurdum. Logrus’un onun kafasında nasıl bir çalışma yaptığını bilmiyordum. Logrus’u yürüdüğümden beri öğrendiğim kılıç tekniklerini hatırlamaya çalıştım.</p>

  <p>Evet. Benedict’in Borel’e yaptığı oyun bana hatırlatmıştı. O zamandan bu yana İtalyan tarzı eskrim dersleri almıştım. Daha geniş, daha dikkatsiz görünüşlü savuşturmalar sağlıyordu, ama menzilin genişlemesi bunu telafi ediyordu. Grayswandir öne atıldı, kılıcını yana savurdu, uzandı. Onun bileği Fransız dörtlüsüyle büküldü, ama ben kolumu uzatmış, bileğim düz, altına girmiştim bile. Kılıcımın gücü onunkine hızla dıştan vururken, sağ ayağımı çizgi boyunca kaydırdım ve sol ayağımı hemen öne atarak kılıcımı yandan vücuduna savurdum. Gardlarımız kilitlendi ve o yana doğru ilerlemeye devam etti.</p>

  <p>Ve sonra sol elim, kolejde bir uzak doğu dövüş ustası dostumdan öğrendiğim bir manevrayla sağ dirseğinin iç tarafına kaydı. Sanırım <i>zenponage</i> demişti. Aşağıya baskı yaparken kalçalarımı indirdim. Sonra saatin ters yönünde çevirdim. Dengesi bozuldu ve soluma düştü. Ama buna izin veremezdim.</p>

  <p>Desen’in üzerine düşerse, bir havai fişek gösterisiyle havaya uçacağı gibi komik bir his vardı içimde. Bu yüzden birkaç santim daha alçaldım, elimi omzunun altına kaydırdım ve kırık alana düşsün diye ittim.</p>

  <p>Sonra bir çığlık duydum ve alev alev bir şekil solumdan geçti.</p>

  <p>"Hayır!" diye haykırdım, uzanarak.</p>

  <p>Ama artık çok geçti. Jurt çizgiden ayrılmış, yanımdan fırlamış, kılıcını ikizimin bedenine saplamıştı. Bedeni burgaçlanıyor, yanıyordu. İkizimin yarasından da ateş fışkırıyordu. Kalkmaya çalıştı, yeniden düştü.</p>

  <p>“Sana faydam olmadığımı söyleme, ağabey," dedi Jurt odanın tavanına yükselip dağılan bir hortuma dönüşmeden hemen önce.</p>

  <p>Eşruhlu Hayaletime dokunacak kadar uzanamıyordum ve bir an sonra bunu artık istemiyordum, çünkü hızla bir insan meşaleye dönüşmüştü.</p>

  <p>Bakışlarını yukarı çevirip Jurt'un olağanüstü ölümünü izledi. Sonra bana baktı ve yüzünde çarpık bir gülümseme belirdi.</p>

  <p>“Haklıydı, biliyorsun," dedi ve sonra o da ateşlere boğuldu.</p>

  <p>Ataletimden kurtulmam zaman aldı, ama bir süre sonra başardım ve ateşin çevresindeki ayinsel dansıma devam ettim.</p>

  <p>Bir sonraki turda iki adamdan da eser yoktu, ama kılıçları düştükleri yerde kalmıştı; yolumun üzerinde. Geçerken onları Desen’den dışarı tekmeledim. O sırada alevler belime kadar yükselmişti.</p>

  <p>Çevresinden, geriye, üzerinden. Yanlış adım atmamak için düzenli olarak mücevhere bakıyordum. Desen’i parça parça ördüm. Işık çizgilere emildi ve merkezdeki alevler dışında, evde, bodrumda bulundurduğumuz Desen’e gittikçe daha çok benzedi.</p>

  <p>İlk Perde Saraylar ve Amber hakkında acılı anılar getirdi.</p>

  <p>Titreyerek kayıtsız kaldım ve geçtiler. İkinci Perde San Francisco anılarımı ve arzularımı karıştırdı. Nefesimi kontrol ettim ve yalnızca bir seyirciymişim gibi davrandım. Alevler omuzlarımda dans ediyordu ve yaydan yaya, bir kıvrımdan ters bir kıvrıma yürürken bir dizi yanmayı düşündüm. Direnç gittikçe arttı ve ona karşı mücadele ederken terden sırılsıklam oldum.</p>

  <p>Ama daha önce bu yoldan geçmiştim. Desen yalnızca çevremde değil, aynı zamanda içimdeydi de.</p>

  <p>İlerledim ve azalan verim noktasına ulaştım. Harcadığım çabaya karşı gittikçe daha az mesafe alıyordum. Durmadan Jurt'un çözülmesini, alevler arasında ölen kendi yüzümü görüp duruyordum ve anı akışının Desen’in sebep olduğu bir şey olduğunu bilmemin hiçbir faydası yoktu. Kendimi ileriye sürüklerken beni rahatsız etmeye devam ediyordu.</p>

  <p>Büyük Yay’a yaklaşırken bir kez bakışlarımı çevremde dolaştırdım ve Desen’in tamamen onarılmış olduğunu gördüm.</p>

  <p>Çizgilerdeki tüm kırıkları, onları birleştiren çizgilerle onanmıştım ve artık Desen siyah ve yıldızsız bir gecenin önündeki donmuş bir çarkı felek gibi yanıyordu. Bir adım daha...</p>

  <p>Boynumdaki sıcak mücevheri okşadım. Kızıl parıltısı daha önceye oranla şiddetlenmiş gibi geldi bana. Onu ait olduğu yere iade etmemin kolay bir yolu olup olmadığını merak ettim. Bir adım daha...</p>

  <p>Mücevheri kaldırıp içine baktım. Orada benim Büyük Yay’ı tamamlayan ve sanki hiç sorun değilmişçesine alev duvarının içinde yoluna devam eden imgem vardı. Görüntüyü tavsiye olarak kabul etsem de, aklıma Droppa’nın bir kez taklit ettiği bir David Steinberg esprisi geldi. Desen’in eşek şakası peşinde olmadığını umdum.</p>

  <p>Yay’da yürümeye devam ederken alevler her yanımı sardı.</p>

  <p>Gösterdiğim çaba artarken, yavaşlamaya devam ediyordum.</p>

  <p>Bir adımdan, acı dolu başka bir adıma geçerek Son Perde’ye yaklaştım. Benliğimi oluşturan her şey tek bir hedefe odaklanırken, saf bir irade ifadesine dönüştüğümü hissediyordum.</p>

  <p>Bir adım daha... Sanki üzerimde ağır bir zırh varmış gibiydi.</p>

  <p>Bu, insanı ümitsizliğin kıyısına sürükleyen son üç adımdı.</p>

  <p>Tekrar...</p>

  <p>Sonra hareketin bile gösterilen çabadan daha az önemli olduğu bir nokta geldi. Artık önemli olan sonuç değil, çabaydı.</p>

  <p>İradem alevdi; vücudum duman ya da gölge...</p>

  <p>Ve bir daha...</p>

  <p>Benim yükselttiğim mavi ışığın içinde, Coral’ı çevreleyen turuncu alevler gümüş-gri akkor mızraklar oldu. Çatırtıların ve patlamaların arasında, yine müzik sesi gibi bir şey duydum. Ağır, adagio, derin ve titrek, bir şey, Micheal Moore’un bas çalması gibi. Ritmi kabullenmeye, onunla beraber hareket etmeye çalıştım. Sonra, bir şekilde, başarmışım gibi göründü -ya böyleydi ya da zaman kavramını çarpılmıştı ve bunu izleyen adımlarımda bir akıcılık hissettim.</p>

  <p>Ya da, belki Desen bana bir iyilik borçlu olduğunu hissetmiş, birkaç adımı kolaylaştırmıştı. Asla bilemeyeceğim.</p>

  <p>Son Perde’den geçtim, aniden tekrar turuncuya dönüşen alev duvarına döndüm ve ilerlemeye devam ettim. Bir sonraki nefesimi ateşlerin ortasında aldım.</p>

  <p>Coral orada, Desen’in merkezinde yatıyordu ve onu son gördüğüm zamanki gibi güzeldi. Bakır rengi bir gömlek ve koyu yeşil pantolon içinde. Ama şimdi kendi kalın, kahverengi pelerininin üzerine yayılmış, uyuyor gibiydi. Yanında sağ dizimin üzerine çöktüm ve elimi omzuna koydum. Kıpırdamadı. Yanağının üzerine düşmüş bir tutam kırmızımsı saçı geriye itip, yanağını okşadım.</p>

  <p>"Coral?" dedim.</p>

  <p>Yanıt yok.</p>

  <p>Elimi omzuna götürüp hafifçe sarstım.</p>

  <p>"Coral?"</p>

  <p>İç çekerek derin bir nefes alıp verdi, ama uyanmadı.</p>

  <p>Biraz daha sert sarstım. “Uyan, Coral."</p>

  <p>Kolumu omuzlarının altına kaydırıp biraz doğrulttum. Gözleri açılmadı. Bir tür büyü altında olduğu belliydi. Desenin ortası, eğer kavrulmak istemiyorsanız, Logrus İmgesi’ni çağırmak isteyeceğiniz bir yer değildir. Bu yüzden masal kitabı tedavisini denedim. Eğilip öptüm. Hafif, derin bir ses çıkardı ve gözkapakları kıpırdadı. Ama kendine gelmedi. Yine denedim. Sonuç aynı oldu.</p>

  <p>“Lanet olsun!" dedim. Böyle bir büyü yapmak için biraz yer lazımdı, işimde kullandığım bazı araçlara ulaşabileceğim ve cezalandırılmadan güçlerimin kaynağına uzanabileceğim bir yer istiyordum.</p>

  <p>Onu kaldırdım ve Desen’den bizi Amber’deki daireme, <i>ty’iga</i> -emrindeki ablasının onun transında yattığı yere -beni ondan korumak için ağabeyimin yaptığı işlerden biri- götürmesini istedim.</p>

  <p>"Bizi eve götür," dedim, vurgulamak için yüksek sesle.</p>

  <p>Hiçbir şey olmadı.</p>

  <p>O zaman güçlü bir şekilde görselleştirdim ve bir kez daha zihinsel bir emirle destekledim.</p>

  <p>Yerimizden bile kıpırdamadık.</p>

  <p>Coral’ı yavaşça indirdim, ayağa kalktım ve alevlerin en zayıf olduğu yerden Desen’e baktım.</p>

  <p>“Bak," dedim, “bir sürü zahmete ve riske girerek sana büyük bir iyilik yaptım. Şimdi buradan defolup gitmek ve hanımefendiyi de yanımda götürmek istiyorum. Lütfen dediğimi yapar mısın?"</p>

  <p>Alevler birkaç saniye içinde sönüp yok oldu. Bunu izleyen loş ışıkta mücevherin, bir otel telefonundaki mesaj düğmesi gibi yanıp söndüğünü gördüm. Kaldırdım ve içine baktım.</p>

  <p>X sınıfı kısa film beklememiştim, ama oynayan buydu.</p>

  <p>“Sanırım yanlış kanalı alıyorum," dedim. “Bir mesajın varsa, duyalım bakalım. Aksi halde, eve gitmek istiyorum."</p>

  <p>Hiçbir şey değişmedi, ama mücevherdeki iki şeklin bana ve Coral’a benzediğini fark ettim. Desen’in ortasına benzeyen bir yerde, bir pelerinin üzerinde, pervasızca ve durmaksızın işlerine bakıyorlardı. Adamın boynundaki mücevherin içinden görebilseler, eski bir tuz kutusu etiketinin daha renkli bir uyarlaması gibi görünürdü...</p>

  <p>“Yeter!" diye bağırdım. “Bu son derece saçma! Cinsel bir ayin istiyorsan sana iki profesyonel gönderirim! Kadın uyanık bile değil..."</p>

  <p>Mücevher yine, gözlerimi acıtan bir şiddetle zonkladı. Onu bıraktım. Sonra Coral’ı kaldırıp doğruldum.</p>

  <p>“Daha önce seni geri geri yürüten oldu mu, bilmiyorum," dedim, “ama işe yaramaması için bir neden görmüyorum."</p>

  <p>Son Perde’ye doğra bir adım attım. Aniden önümde bir alev duvarı yükseldi. Gerilerken sendeledim ve yere yayılmış pelerinin üzerine düştüm. Ateşe düşmesin diye Coral’a sarıldım. Tam üstüme düştü. Neredeyse uyanık görünüyordu...</p>

  <p>Kollarını dolayıp burnunu boynuma dayadı. Artık baygından çok uykulu görünüyordu. Ona sıkı sıkı sarıldım ve düşündüm.</p>

  <p>"Coral?" diye denedim yine.</p>

  <p>"Mum," dedi.</p>

  <p>"Buradan çıkmanın tek yolu sevişmemiz gibi görünüyor."</p>

  <p>“Hiç istemeyeceksin sandım," diye mırıldandı, gözleri hâlâ kapalı.</p>

  <p>Bu bir ölüye karşı cinsel arzu duymaya daha az benziyor, dedim kendi kendime, o bakır rengi düğmelere ulaşabilmek için ikimizi de yan tarafa çevirirken. Ben uğraşırken biraz daha mırıldandı, ama tam olarak bir konuşmaya dönüşmedi. Yine de vücudu ilgime yanıt vermiyor değildi ve birleşme hızla, detaylandırılmayacak kadar sıradan bir biçimde gelişti. Büyü bozmanın ilginç bir yöntemi gibi görünüyordu bu. Belki Desen’in gerçekten mizah anlayışı vardı. Bilmiyorum.</p>

  <p>Ateşler, bizim ateşlerimizin söndüğü anda söndü. Coral’ın gözleri sonunda açıldı.</p>

  <p>"Bu, ateş çemberinin icabına baktı gibi," dedim.</p>

  <p>"Bu ne zaman rüya olmaktan çıktı?" diye sordu.</p>

  <p>“Güzel soru," diye yanıt verdim “ve yanıtı sadece sen verebilirsin."</p>

  <p>"Az önce beni bir şeyden mi kurtardın?"</p>

  <p>“Açıklamanın en kolay yolu bu gibi görünüyor," diye yanıt verdim, o geri çekilip odaya göz gezdirirken. “Desen’den seni gitmen gereken yere götürmesini istersen başına ne geleceğini gördün mü?" dedim.</p>

  <p>"İnsanın ırzına geçiliyor," diye yanıt verdi.</p>

  <p>"Kesinlikle."</p>

  <p>Ayrıldık. Giysilerimizi düzelttik.</p>

  <p>“Birbirimizi tanımak için güzel bir yer..." diye başlamıştım ki, mağara güçlü bir sarsıntıyla sallandı.</p>

  <p>“Burada zamanlama gerçekten berbat," dedim, ikimiz sallanıp, yararı olmasa bile teselli için birbirimize sarılırken.</p>

  <p>Bir an sonra sarsıntı bitti ve Desen daha önce gördüğümden daha büyük bir şiddetle birden parladı. Başımı iki yana salladım. Gözlerimi ovaladım. Ne kadar doğru gelse de, yanlış olan bir şey vardı. Sonra büyük, metal perçinli kapı açıldı</p>

  <p>-içe doğru!- ve Amber’e, gerçek Amber’e dönmüş olduğumuzu fark ettim. Alev alev ışıyan yolum hâlâ eşiğe kadar geliyor, ama hızla sönüyordu ve üzerinde küçük bir şekil duruyordu.</p>

  <p>Ben koridorun loşluğuna karşı gözlerimi bile kısamadan, tanıdık bir yön kaybı duygusu yaşadım ve odama döndük.</p>

  <p>“Nayda!" diye bağırdı Coral, yatağıma uzanmış şekli görünce.</p>

  <p>“Tam olarak değil," dedim. “Yani, onun bedeni. Ama onu hareket ettiren ruh farklı türden."</p>

  <p>"Anlamıyorum."</p>

  <p>Desen odasını istila etmek üzere olan kişiyi düşünmekle meşguldüm. Aynı zamanda ağrıyan kaslardan, çığlıklar atan sinirlerden ve muhtelif yorgunluk zehirlerinden ibaret bir kütleydim. Jasra için açtığım şarap şişesinin durduğu masaya gittim. Ne kadar önceydi? Hâlâ orada duruyordu. İki temiz kadeh buldum. Doldurdum. Birini Coral’a uzattım.</p>

  <p>"Ablan bir süre önce çok hastalandı, değil mi?"</p>

  <p>"Evet," diye yanıtladı.</p>

  <p>İri bir yudum aldım.</p>

  <p>“Ölüme yakındı. O sırada, Nayda artık onu kullanamadığından, bedeni bir ty'iga -bir tür iblis- ruhu tarafından ele geçirildi."</p>

  <p>"Bununla ne demek istiyorsun?"</p>

  <p>"Aslında ölmüş olduğunu düşünüyorum."</p>

  <p>Coral gözlerime baktı. Aradığı her neyse bulamadı ve bunun yerine bir yudum aldı.</p>

  <p>“Bir şeyin yanlış olduğunu biliyordum," dedi. “Hastalıktan bu yana hiç kendi gibi değildi."</p>

  <p>"Daha kötü mü oldu? Daha sinsi?"</p>

  <p>“Hayır, çok daha iyi. Nayda her zaman bir kaltak olmuştur."</p>

  <p>"Anlaşamıyor muydunuz?"</p>

  <p>"Son zamanlara dek, hayır. Acı çekmiyor, değil mi?"</p>

  <p>"Hayır, yalnızca uyuyor. Büyü altında."</p>

  <p>“Neden onu serbest bırakmıyorsun? Tehlikeliymiş gibi gözükmüyor."</p>

  <p>“Artık tehlikeli olduğunu düşünmüyorum. Aslında, tam tersine," dedim. “Ve onu kısa süre sonra serbest bırakacağız. Ama bunu ağabeyim Mandor yapmak zorunda. Bu onun büyüsü."</p>

  <p>“Mandor mu? Sen -ya da ailen- hakkında çok şey bilmiyorum aslında, değil mi?"</p>

  <p>“Hayır," dedim. “Aynısı benim için de geçerli. Dinle, bugün günlerden ne olduğunu bile bilmiyorum." Odayı aştım ve pencereden dışarı baktım. Gün ışığı vardı, ama gökyüzü bulutluydu ve zamanı tahmin edemedim. “Hemen yapman gereken bir şey var. Babana git ve iyi olduğunu söyle. Ona mağaralarda kaybolduğunu ya da Aynalar Koridoru’nda yanlış yöne sapıp kendini bir başka varoluş düzleminde falan bulduğunu söyle. Herhangi bir şey. Diplomatik bir olay yaratmamak için. Tamam mı?"</p>

  <p>İçkisini bitirip başını salladı. Sonra bana baktı, kızardı ve bakışlarını kaçırdı.</p>

  <p>"Ben ayrılmadan gene görüşürüz, değil mi?"</p>

  <p>Uzandım, duygularımın nasıl olduğunu pek de bilemeden omzunu okşadım. Sonra bunun yetmeyeceğini fark ettim, ilerleyip onu kucakladım.</p>

  <p>"Bunu biliyorsun," dedim, saçlarını okşarken.</p>

  <p>"Bana şehri gösterdiğin için teşekkürler," dedi.</p>

  <p>“Bir gün yine yapmalıyız bunu," dedim, “tempo yavaşlar yavaşlamaz."</p>

  <p>"Hı-hı."</p>

  <p>Kapıya yürüdük.</p>

  <p>"Fazla zaman geçmeden seni görmek istiyorum," dedi.</p>

  <p>“Hızla yaşlanıyorum," dedim ona, kapıyı açarken. “Cehenneme gidip döndüm."</p>

  <p>Yanağıma dokundu.</p>

  <p>"Zavallı Merlin," dedi. “İyi uyu."</p>

  <p>Şarabımın kalanını diktim ve Koz Kartlarımı çektim. Onun dediği şeyi yapmak istiyordum, ama bazı kaçınılmaz şeyler daha önce geliyordu. Hayaletçark’ın kartını çekip baktım.</p>

  <p>Nerdeyse aynı anda, hafif bir ısı düşüşü ve benim arzumu oluşturmamın ardından Hayaletçark önümde belirdi. Havanın ortasında dönen kırmızı bir çember.</p>

  <p>“Ah, selam, Baba," dedi. “Nerelere gittiğini merak ediyordum. Mağarayı tekrar kontrol ettiğimde yoktun ve gölge tarama süreçlerimden hiçbiri seni bulamadı. Aklıma eve gelmiş olabileceğin hiç gelmedi. Ben..."</p>

  <p>“Daha sonra," dedim. “Acelem var. Beni hemen Desen odasına götür."</p>

  <p>"Önce sana söylemem gereken bir şey var."</p>

  <p>"Ne?"</p>

  <p>“Seni Kale’de takip eden güç. Mağarada seni sakladığım...?"</p>

  <p>"Evet?"</p>

  <p>"Seni arayan, Desen’in kendisiydi."</p>

  <p>“Bunu tahmin etmiştim," dedim, “daha sonra. Karşılaştık ve şimdilik anlaştık sayılır. Beni hemen oraya götür. Bu önemli."</p>

  <p>"Efendim, o şeyden korkuyorum."</p>

  <p>“O zaman beni cesaret edebildiğince yakınına götür ve geri çekil. Bir şeyi kontrol etmeliyim."</p>

  <p>"Pekala. Bu tarafa gel."</p>

  <p>Bir adım attım. Hayalet havada yükseldi, bana doğru doksan derece döndü ve hızla düşerek başımdan, omuzlarından, vücudumdan geçip ayaklarımın altında yok oldu. O bunu yaparken ışıklar söndü ve hemen Logrus imgemi çağırdım. Bana Desen odasının büyük kapısının önündeki koridorda durduğumu gösterdi.</p>

  <p>"Hayalet?" dedim yumuşak sesle.</p>

  <p>Yanıt yoktu.</p>

  <p>Öne yürüdüm, köşeyi döndüm, kapıya yaklaştım ve yaslandım. Hâlâ kilitlenmemişti ve itince açıldı. Frakir bileğimde bir kez zonkladı.</p>

  <p><i>Frakir?</i> diye sordum.</p>

  <p>O taraftan da yanıt gelmedi.</p>

  <p>Sesini mi yitirdin, hanımefendi?</p>

  <p>İki kez zonkladı. Onu okşadım.</p>

  <p>Kapı, önümde açılırken, Desen’in daha da parlaklaşmış olacağından emindim. Ancak düşüncem hızla bir kenara itildi.</p>

  <p>Desen’in ortasında, sırtı bana dönük, kolları kalkmış, siyah saçlı bir kadın vardı. Yanıt vereceği ismi seslenecektim neredeyse, ama benim sözel mekanizmam harekete geçemeden kadın gözden kayboldu. Duvara yaslanarak çöktüm.</p>

  <p>“Gerçekten kendimi kullanılmış gibi hissediyorum," dedim yüksek sesle. “Kıçımı perişan ettin, birden fazla kez hayatımı riske attın, metafizik röntgencilik arzunu tatmin etmemi sağladın, sonra istediğin son şeyi -biraz daha yüksek bir parıltı- elde ettikten sonra tekmeyi bastın. Herhalde tanrılar, güçler ya da ne tür lanet şeysen, birisiyle işiniz bittikten sonra 'Teşekkür ederim' ya da 'Kusura bakma' ya da 'Cehenneme git' demiyorsunuz. Ve bana karşı kendini haklı çıkarma ihtiyacını bile duymadığın ortada. Eh, ben bebek bakıcısı değilim. Nasıl bir oyun oynuyorsanız, sen ya da Logrus tarafından itilip kakılmaktan hoşlanmıyorum. Şimdi bir damarımı kessem ve her tarafına kanasam ne dersin?"</p>

  <p>Desen’in benin tarafımda hemen bir enerji yoğunlaşması oldu. Ağır bir hışırtıyla önümde mavi bir alev kulesi belirdi, genişledi, dev, insanlık dışı bir güzelliğin cinsiyetsiz hatlarını kazandı. Ona karşı gözlerimi gölgelemem gerekti.</p>

  <p>“Anlamıyorsun," dedi alevlerin kükremesinin değişiminden oluşan bir ses.</p>

  <p>"Biliyorum. Bu yüzden buradayım."</p>

  <p>"Çabaların takdir edilmiyor değil."</p>

  <p>"Bunu duyduğuma sevindim."</p>

  <p>"İşleri yürütmenin başka yolu yoktu."</p>

  <p>"Eh, dilediğin gibi yürüdüler mi?"</p>

  <p>"Evet."</p>

  <p>"O zaman bir şey değil, sanırım."</p>

  <p>"Küstahsın, Merlin."</p>

  <p>“Şu anda kaybedecek bir şeyim olmadığını hissediyorum. Bana ne yapacağına aldıramayacak kadar yorgunum. Bu yüzden bana büyük borcun olduğunu söylemek için indim buraya. O kadar."</p>

  <p>Sonra ona sırtımı döndüm.</p>

  <p>"Oberon bile bana bu şekilde hitap edemedi," dedi.</p>

  <p>Omuzlarımı silktim ve kapıya doğru bir adım attım. Ayağımı indirdiğim zaman, yine dairemdeydim.</p>

  <p>Yine omuzlarımı silktim ve yüzüme su çarpmaya gittim.</p>

  <p>"Hâlâ iyi misin, Baba?"</p>

  <p>Lavabonun çevresinde bir halka vardı. Havada yükseldi ve odada beni takip etti.</p>

  <p>"İyiyim," dedim. “Ya sen?"</p>

  <p>"İyi. Beni tamamen görmezden geldi."</p>

  <p>"Neyin peşinde olduğunu biliyor musun?" diye sordum.</p>

  <p>“Gölge’nin kontrolü için Logrus ile düello ediyor gibi görünüyor. Ve sadece bir raunt kazandı. Her ne olmuşsa, onu güçlendirmiş gibi. Buna sen de karıştın, değil mi?"</p>

  <p>"Evet."</p>

  <p>“Seni yerleştirdiğim mağaradan ayrıldıktan sonra neredeydin?"</p>

  <p>"Gölgeler arasında kalan bir yer biliyor musun?"</p>

  <p>"Arasında mı? Hayır. Bu mantıklı gelmiyor."</p>

  <p>"Eh, işte oradaydım."</p>

  <p>"Oraya nasıl gittin?"</p>

  <p>“Bilmiyorum. Büyük zorlukla, tahmin ederim. Mandor ve Jasra iyi mi?"</p>

  <p>"Son gördüğümde iyiydiler."</p>

  <p>"Ya Luke?"</p>

  <p>"Onu aramak için bir sebebi yoktu. Aramamı ister misin?"</p>

  <p>“Hemen değil. Şimdi yukarı çıkıp kraliyet süitine bakmanı istiyorum. Şu anda içinde birisinin olup olmadığını bilmek istiyorum. Ve varsa, kimin olduğunu. Aynı zamanda yatak odasındaki şömineyi kontrol etmeni istiyorum. Sağdaki gevşek taş yerine mi konmuş, yoksa hâlâ ocakta mı duruyor, bir bak."</p>

  <p>Yok oldu ve ben odayı adımlamaya başladım. Oturmaya ya da uzanmaya korkuyordum. Bunu yaparsam hemen uykuya dalacağımı ve uyanmakta güçlük çekeceğimi hissediyordum.</p>

  <p>Ama ben fazla mesafe kaydedemeden Hayalet döndü.</p>

  <p>“Kraliçe Vialle orada," dedi, “stüdyosunda, gevşek taş yerine konmuş ve koridorda kapıları çalan bir cüce var."</p>

  <p>“Lanet olsun," dedim. “Dernek kaybolduğunu biliyorlar. Bir cüce mi?"</p>

  <p>"Bir cüce."</p>

  <p>İçimi çektim.</p>

  <p>“Sanırım yukarı çıkıp mücevheri iade etsem ve olanları açıklamaya çalışsam iyi olacak. Vialle hikayemden hoşlanırsa, Random’a anlatmayı unutabilir."</p>

  <p>"Seni oraya nakledeyim."</p>

  <p>“Hayır, bu pek politik olmaz, ne de nazik. Gidip kapıyı çalmam ve bu sefer uygun şekilde içeri davet edilmem daha iyi olur."</p>

  <p>“İnsanlar ne zaman kapıyı çalacaklarını ve ne zaman içeri gireceklerini nereden anlıyorlar?"</p>

  <p>"Genelde, kapalıysa çalarsın."</p>

  <p>"Cücenin yaptığı gibi mi?"</p>

  <p>Dışarıda bir yerden hafif bir kapı vurma sesi duydum.</p>

  <p>“Ayrım yapmadan bütün kapıları vuruyor mu?" diye sordum.</p>

  <p>“Eh, hepsini sırayla deniyor, bu yüzden buna ayrım yapmamak denir mi, bilmiyorum. Şimdiye dek denediği bütün kapılar boş odalara açılıyordu. Bir iki dakika içinde seninkine ulaşır."</p>

  <p>Kapıya gittim, kilidi çevirdim, açıp koridora çıktım.</p>

  <p>Evet, koridorda ilerleyen kısa boylu bir adam vardı. Açılan kapıma doğru baktı, bana yönelirken gülümsedi ve sakalının içinde dişleri göründü.</p>

  <p>Adamın kambur olduğu hemen belli oldu.</p>

  <p>“Tanrım!" dedim. “Sen Dworkin’sin, değil mi? Gerçek Dworkin!"</p>

  <p>“Sanırım öyle," diye yanıtladı, tatlı bir sesle. “Ve umarım sen de Corwin’in oğlu Merlin’sin."</p>

  <p>“Benim," dedim. “Bu olağandışı bir zamanda gelen olağandışı bir zevk."</p>

  <p>“Bu sosyal bir ziyaret değil," dedi, yaklaşıp elimi ve omzumu kavrayarak. “Ah! Burası senin odan!"</p>

  <p>"Evet. İçeri girmez misin?"</p>

  <p>"Teşekkür ederim."</p>

  <p>Onu içeri aldım. Hayalet, duvardaki sinek taklidi yaptı, çapı bir santime düştü ve yolunu kaybetmiş bir güneş ışınıymış gibi bir zırha yerleşti. Dworkin oturma odasını hızla dolandı, yatak odasına baktı, bir süre Nayda’yı izledi, “Bırak uyuyan iblisler öyle kalsın," diye mırıldandı, dönüşte yanımdan geçerken mücevhere dokundu, kötü bir şey sezmiş gibi başını iki yana salladı ve içinde uyuyakalacağımdan korktuğum koltuğa gömüldü.</p>

  <p>"Bir kadeh şarap alır mısın?" diye sordum.</p>

  <p>Başını iki yana salladı.</p>

  <p>“Hayır, teşekkür ederim," diye yanıt verdi. “Gölge’deki en yakın Kırık Desen’i onaran sendin, değil mi?"</p>

  <p>"Evet, öyle."</p>

  <p>"Neden yaptın?"</p>

  <p>"Bu konuda fazla seçeneğim yoktu."</p>

  <p>“Yaşlı adam, gri, dağınık sakallarını çekiştirerek, “Bana anlatsan iyi olur," dedi. Saçları uzundu ve bir tıraşa ihtiyacı vardı. Yine de bakışlarında ya da sözlerinde delilikten iz yok gibiydi.</p>

  <p>“Basit bir hikaye değil ve anlatacak kadar uzun süre uyanık kalacaksam, biraz kahveye ihtiyacım olacak," dedim.</p>

  <p>Ellerini açtı ve aramızda küçük, beyaz örtülü bir masa belirdi. Üzerinde iki kişilik servis, kısa bir mumun üzerine yerleştirilmiş, dumanları tüten gümüş bir sürahi vardı. Ayrıca bir de bisküvi tepsisi. Ben hepsini o kadar hızlı çağıramazdım.</p>

  <p>Mandor’un yapıp yapamayacağını merak ettim.</p>

  <p>"Bu durumda, ben de sana katılırım," dedi Dworkin.</p>

  <p>İçimi çektim ve fincanları doldurdum. Hüküm Mücevheri’ni kaldırdım.</p>

  <p>“Belki başlamadan önce bu şeyi iade etmeliyim," dedim ona. “İleride beni bir sürü dertten kurtarabilir."</p>

  <p>Ben kalkmaya davranınca başını iki yana salladı.</p>

  <p>“Sanmıyorum," dedi. “Muhtemelen şimdi onu boynundan çıkarırsan ölürsün."</p>

  <p>Yerime oturdum.</p>

  <p>"Krema, şeker?" diye sordum.</p>
</body>
</html>
