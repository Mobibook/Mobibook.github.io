<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 7</b></span></h2>

  <p>Biz duvara ulaşıp tırmanmaya başladığımızda kolların bazıları bize güle güle dercesine sallanıyor gibiydi. Jurt onlara nanik yaptı.</p>

  <p>“Bu yerden kaçmak istediğim için beni suçlayabilir misin?" diye sordu.</p>

  <p>"Hiç suçlayamam," diye yanıt verdim.</p>

  <p>“Bana verdiğin kan gerçekten de beni Logrus’un kontrolünden kurtardıysa, belki belirsiz bir süre için burada yaşayabilirim."</p>

  <p>"Olası görünüyor."</p>

  <p>“İşte bu yüzden neden sana değil Borel’e buz attığımı anlamalısın. Senin ondan daha akıllı olduğun ve bir çıkış yolu bulabileceğin gerçeğine ek olarak, o da Logrus’un yaratıklarından biriydi ve ihtiyaç durumunda yeterince ateşi olmayacaktı."</p>

  <p>“Bu benim de aklıma geldi," dedim, tahmin ettiğim bir başka olasılığı kendime saklayarak ve kendimi vazgeçilmez kılarak. “Ama neye varmaya çalışıyorsun?"</p>

  <p>“Söylemeye çalıştığım şu: Giderken beni arkada bırakmaman için sana elimden gelen yardımı yapacağını. Daha önce hiç anlaşamadığımızı biliyorum, ama sen de razıysan, bunu bir kenara bırakmaya razıyım."</p>

  <p>“Ben hep razıydım," dedim. “Tüm kavgalarımızı başlatan ve başımı devamlı belaya sokan hep sen oldun."</p>

  <p>Gülümsedi.</p>

  <p>“Hiç yapmadım ve bir daha yapmayacağım," dedi “Evet, tamam, haklısın. Senden hoşlanmıyordum ve belki hâlâ hoşlanmıyorum. Ama bu şekilde birbirimize ihtiyacımız varken işini zorlaştırmayacağım."</p>

  <p>“Benim gördüğüm şekliyle, senin bana çok daha fazla ihtiyacın var."</p>

  <p>“Buna itiraz edemem ve seni bana güvenmeye zorlayamam," dedi. “Keşke yapabilseydim." O sözlerini tamamlamadan biraz daha tırmandık. Hava bir parça daha ısınmış gibiydi. “Ama bir de şu açıdan bak," diye devam etti sonunda, “kardeşin Jurt’e benziyorum ve bir zamanlar olduğu kişiyi temsil ediyor gibiyim -yakın, ama tam olarak değil. Yarışımızla beraber bu modelden farklılaşmaya başladım. Benim koşullarım bana özgü ve bağımsızlığımı kazandığımdan beri istikrarlı düşünüyorum. Gerçek Jurt benim bilmediğim şeyler biliyor ve benim sahip olmadığım güçlere sahip. Ama Logrus’u yürüdüğü zamana kadar olan anılarına sahibim ve nasıl düşündüğü konusunda ikinci otorite bendim. Şimdi, eğer belirttiğin gibi büyük bir tehdit haline geldiyse, onun hareketlerini tahmin etmek konusunda beni oldukça faydalı bulabilirsin."</p>

  <p>“Haklı olabilirsin," diye kabul ettim. “Elbette, ikiniz güçlerinizi birleştirmediğiniz sürece."</p>

  <p>Başını iki yana salladı.</p>

  <p>“Bana güvenmezdi," dedi, “ben de ona güvenmezdim. Bunu ikimiz de riskli bulurduk. Bir tür iç gözlem meselesi. Ne demek istediğimi anlıyor musun?"</p>

  <p>"Bu, ikinizin de güvenilir olmadığı anlamına geliyor."</p>

  <p>Alnı kırıştı; sonra başını salladı.</p>

  <p>"Evet, sanırım öyle," dedi.</p>

  <p>"O zaman ben neden sana güveneyim?"</p>

  <p>“Şu anda beni hayalarımdan yakaladığın için. Daha sonra, çok faydalı olacağım için."</p>

  <p>Birkaç dakika daha tırmandıktan sonra konuştum, “Senin hakkında beni en çok rahatsız eden şey, Jurt’un Logrus’u yürümesinin üzerinden o kadar da çok zaman geçmemiş olması. En sevmediğim akrabamın daha yaşlı ve daha ılımlı bir uyarlaması değilsin. Oldukça yeni bir modelsin. Orijinalden sapmana gelince, bu kısa sürenin bu kadar büyük bir fark yaratmasını anlayamıyorum."</p>

  <p>Omuzlarını silkti.</p>

  <p>“Şimdiye dek dile getirmediğim ne söyleyebilirim ki?" diye sordu. “O zaman güç ve çıkar temelinde anlaşalım."</p>

  <p>Gülümsedim. İkimiz de bunun böyle olduğunu biliyorduk.</p>

  <p>Ama sohbet, zamanın geçmesini sağlıyordu.</p>

  <p>Tırmanırken aklıma bir fikir geldi.</p>

  <p>"Sence Gölge’de yürüyebilir misin?" diye sordum ona.</p>

  <p>“Bilmiyorum," diye yanıt verdi bir süre sonra. “Buraya gelmeden önce hatırladığım son şey Logrus’u tamamladığım. Sanırım kayıt o zaman bitmişti. Bu yüzden Suhuy’un gölge yürüyüşü konusundaki talimatlarını, bunu denediğimi hatırlamıyorum. Sanırım yapabilirdim, sence de öyle değil mi?"</p>

  <p>Nefes almak için durdum.</p>

  <p>“Öyle gizemli bir şey ki, yorum yapabileceğimi bile sanmıyorum. Belki o tür şeyler için hazır yanıtlarla gelmişsindir, diyordum. Sınırların ve yetilerin konusunda bir tür doğaüstü farkındalık."</p>

  <p>"Korkarım hayır. Bir sezgiyi doğaüstü sayarsan."</p>

  <p>"Sanırım sık sık haklı çıksan sayardım."</p>

  <p>"Lanet olsun. Bunu bilebilmek için çok erken."</p>

  <p>"Lanet olsun. Haklısın."</p>

  <p>Kısa sürede kar tanelerinin düştüğü pus çizgisinin üzerine tırmandık. Biraz daha ötede rüzgar dinip esintiye dönüştü. Daha da ötede, bunlar da kayboldu. Artık kenar görüş alanındaydı ve kısa süre sonra ulaştık.</p>

  <p>Dönüp aşağıya baktım. Tek görebildiğim sislerin içinde bir parça pırıltıydı. Diğer yönde yolumuz zikzak çiziyordu, orada burada Mors işaretleri gibi görünüyordu. Düzenli kesintiler, muhtemelen kaya oluşumları. Yolu sağa doğru takip ettik, sonra sola döndük.</p>

  <p>Dikkatimin bir kısmını Jurt’e ayırmıştım, araziyi tanıdığını gösteren işaretler arıyordum. Konuşma yalnızca sözcüklerden ibarettir, ama o, hâlâ birlikte büyüdüğüm Jurt’un bir uyarlamasıydı. Ve bir tür tuzağa düşmemden sorumlu olursa, bunu fark ettiğim anda Grayswandir’i kişisel sahasından geçirecektim.</p>

  <p>Titrek bir pırıltı...</p>

  <p>Soldaki mağaramsı oluşum, kayanın içinde gerçekliğe açılan başka bir deliğe dönüştü. Dik bir şehir caddesinde ilerleyen tuhaf şekilli araba...</p>

  <p>"Ne...?" diye başladı Jurt.</p>

  <p>“Anlamlarını hâlâ bilmiyorum. Daha önce buna benzer bir yığın bölüm oldu. Aslında, başta senin de onlardan biri olduğunu sanmıştım."</p>

  <p>"İçine girilebilecek kadar gerçek görünüyor."</p>

  <p>"Belki öyledir."</p>

  <p>"Buradan çıkış yolumuz olabilir."</p>

  <p>"Bir şekilde fazla kolay geliyor bana."</p>

  <p>"Eh, bir deneyelim."</p>

  <p>"Sen önden buyur," dedim.</p>

  <p>Yoldan ayrıldık, gerçeklik penceresine yaklaştık ve ilerlemeye devam ettik. Jurt, bir anda arabanın geçtiği caddenin kenarındaki kaldırıma çıktı. Döndü ve el salladı. Ağzının oynadığını gördüm, ama sesi bana ulaşmadı.</p>

  <p>Kırmızı bir Chevy’deki karları süpürebiliyorsam, neden bu bölümlerden birine giremeyeyim? Ve bunu yapabiliyorsam, buradan gölge yürüyüşü ile çıkmam, daha hoş bir yer bulmam ve bu karanlık dünyayı arkada bırakmam mümkün olmaz mıydı? İlerledim.</p>

  <p>Bir an sonra oradaydım ve ses açılmıştı. Binalara, keskin eğimli sokağa baktım. Trafik gürültüsünü dinledim ve havayı kokladım. Burası Sarı Francisco’nun gölgelerinden biri olabilirdi. Köşeye yürümekte olan Jurt’e yetişmek için hızlandım.</p>

  <p>Ona çabucak yetiştim ve yanında yürümeye başladım. Köşeye ulaştık. Döndük. Donduk.</p>

  <p>Orada hiçbir şey yoktu. Karanlık bir duvarla karşı karşıyaydık. Yani, yalnızca karanlık değil, mutlak bir boşluk. Hemen geriledik.</p>

  <p>Elimi ağır ağır uzattım. Karanlığa yaklaştıkça bir karıncalanma başladı, sonra bir ürperti, ardından bir korku. Elimi çektim.</p>

  <p>Jurt uzandı, aynısını yaptı. Aniden durdu, kaldırım kenarındaki oluktan kırık bir şişenin dibini aldı, döndü, yakındaki bir pencereye fırlattı. Hemen o tarafa koşmaya başladı.</p>

  <p>Onu izledim. Kırık pencerenin önünde ona katıldım ve içeriye baktım.</p>

  <p>Yine siyahlık. Pencerenin diğer yanında kesinlikle hiçbir şey yoktu.</p>

  <p>"Biraz ürkütücü," dedim.</p>

  <p>“Hı-hı," dedi Jurt. “Sanki muhtelif gölgelere son derece sınırlı giriş hakkı kazanmışız gibi. Sen bundan ne anlam çıkarıyorsun?"</p>

  <p>“Bu yerlerden birinde aramamız gereken bir şey olabilir mi, diye merak etmeye başlıyorum," dedim.</p>

  <p>Aniden pencerenin ötesindeki karanlık silindi ve yerini üzerinde bir mumun titreştiği küçük bir masa aldı. Kırık camdan ona doğru uzandım. Hemen kayboldu. Yine yalnızca karanlık vardı.</p>

  <p>“Bunu soruna olumlu bir yanıt olarak kabul ediyorum," dedi Jurt.</p>

  <p>“Sanırım haklısın. Ama geçtiğimiz bu gibi her bölümün içinde bir şey arayamayız."</p>

  <p>“Bence belki de sadece bir şey dikkatini çekmeye çalışıyor.</p>

  <p>Görünenlere dikkat etmen gerektiğini, fark etmeye başladığın zaman muhtemelen bir şeyin sunulacağını anlatmaya çalışan bir şey."</p>

  <p>Parlaklık. Şimdi pencerenin ötesinde bir masa dolusu mum parlıyordu.</p>

  <p>“Tamam," diye bağırdım. “İstediğin yalnızca buysa, yapacağım. Burada aramam gereken başka şey var mı?"</p>

  <p>Karanlık geldi. Köşeyi dolandı ve ağır ağır bize doğru yaklaşmaya başladı. Mumlar yok oldu ve karanlık, pencereden aktı. Sokağın karşısındaki binalar abanoz bir duvarın ötesinde kayboldu.</p>

  <p>“Bunu hayır olarak kabul ediyorum," diye bağırdım. Sonra döndüm ve gittikçe daralan kara tünelimizin içinden yola doğru kaçtım. Jurt tam arkamdan geliyordu.</p>

  <p>“Bir kez. daha parlak yolda durmuş, o yükselen caddenin yanımızda kararmasını izlerken, “Güzel bir düşünce tarzı," dedim ona. “Sence ben birine girinceye kadar bu bölümleri rastgele gösterip duracak mıydı?"</p>

  <p>"Evet."</p>

  <p>"Neden?"</p>

  <p>“Sanırım o yerlerde daha fazla kontrole sahip ve içlerinden birinde sorularına daha kolay karşılık verebiliyor."</p>

  <p>"Söz konusu, Desen mi?"</p>

  <p>"Muhtemelen."</p>

  <p>“Tamam. Bir sonraki açıldığında içeri giriyorum. Bu, buradan daha çabuk kurtulacağım anlamına geliyorsa, orada benden ne istiyorsa yapacağım."</p>

  <p>"Biz, ağabey. Biz."</p>

  <p>"Elbette," diye yanıt verdim.</p>

  <p>Bir kez daha yürümeye başladık. Ancak yanımızda yeni ve ilgi çekici başka bir şey belirmedi. Yol bir o yana, bir bu yana döndü ve biz yürüdük. Bu kez kiminle karışılacağımızı merak etmeye başladım. Gerçekten de Desen’in çöplüğünde ve onun istediği bir şeyi yapmak üzereysek, Logrus’un beni caydırmak için tanıdığım birini göndermesi mantıklı geliyordu.</p>

  <p>Ama kimse belirmedi ve son dönemeci dönüp, aniden düzleşen yolu bir süre takip ettik. Sonra, yolun aniden ilerideki karanlık bir kütlede sona erdiğini gördük.</p>

  <p>İlerlediğimizde, yolun büyük, karanlık, dağ gibi bir kütleye daldığını gördüm. Sırf bunun ima ediyor olabileceği şeyleri düşünerek kendimi biraz klostrofobik hissettim ve Jurt’un o tarafa yürürken müstehcen bir şeyler mırıldandığını duydum.</p>

  <p>Oraya ulaşamadan sağımda bir pırıltı belirdi. Döndüğüm zaman Random ile Vialle’nin Amber’deki yatak odasını gördüm.</p>

  <p>Odanın güney yanındaki, divanla komodinin arasından, bir sandalyenin yanından, bir halının ötesine, şöminenin yanındaki yastıklara bakıyordum. İki yandaki pencereler odaya yumuşak bir gün ışığı düşürüyordu. Yatakta ya da diğer mobilyalarda kimse yoktu ve şöminedeki kütükler kızıl közlere dönüşmüştü ve ara sıra duman salıyorlardı.</p>

  <p>"Şimdi ne olacak?" diye sordu Jurt.</p>

  <p>“İşte bu," diye yanıtladım. “Öyle olmak zorunda, anlamıyor musun? Ben neler olup bittiği konusundaki mesajı alır almaz o gerçek şeyi sundu. Sanırım hızlı hareket etmek zorundayım. Ne olduğunu anlar anlamaz..."</p>

  <p>Şöminenin yanındaki taşlardan biri kıpkırmızı parlamaya başladı. Ben izlerken kırmızılık yoğunlaştı. O közlerin bunu yapabilmesi imkansızdı. Bu yüzden...</p>

  <p>Güçlü bir dürtünün etkisi altında öne atıldım. Jurt'un arkamdan bağırdığını duydum, ama odaya girerken sesi kesildi.</p>

  <p>Yatağın yanından geçerken Vialle’nin en sevdiği parfümünün esintisini aldım. Bu gerçekten Amber’di, emindim, yalnızca gölgeli bir taklit değil. Hızla şöminenin sağına ilerledim.</p>

  <p>Jurt arkamdan odaya daldı.</p>

  <p>"Dışarı çıkıp savaşsan iyi olur!" diye haykırdı.</p>

  <p>Hızla ona döndüm ve “Kes sesini!" diye bağırdım, sonra parmağımı dudaklarıma götürdüm.</p>

  <p>Yanıma yaklaştı, kolumu tuttu ve boğuk bir sesle fısıldadı, "Borel yine maddeleşmeye çalışıyor! Sen çıkarken katılaşmış bir halde bekliyor olabilir!"</p>

  <p>Oturma odasından Vialle’nin sesini duydum.</p>

  <p>"Orada biri mi var?" diye seslendi.</p>

  <p>Kolumu Jurt'un kavrayışından kurtardım, şöminenin önünde diz çöktüm ve parlayan taşı yakaladım. Yerine harçla tutturulmuş gibi görünüyordu, ama çektiğim zaman kolayca yeniden kurtuldu.</p>

  <p>“Bunun gevşek olduğunu nereden anladın?" diye fısıldadı</p>

  <p>Jurt.</p>

  <p>"Parıltı," diye yanıt verdim.</p>

  <p>"Hangi parıltı?" diye sordu.</p>

  <p>Yanıt vermedim, içinde bubi tuzağı olmadığını umarak, sağ elimi açılan boşluğa düşünmeden soktum. Açıklık arkada, taşın uzunluğundan sonra epeyce devam ediyordu. Ve orada bir çengel veya kancaya asılmış bir şey hissettim: bir zincir. Yakalayıp çektim. Jurt'un yanımda nefesini tuttuğunu duydum.</p>

  <p>En son gördüğümde Random onu Caine’in cenazesinde takıyordu. Elimde tuttuğum şey Hüküm Mücevheri idi. Hızla kaldırdım ve zinciri başımdan geçirdim, oturma odasının kapısı açılırken o kırmızı taşı göğsüme düşmeye bıraktım.</p>

  <p>Parmaklarımı dudaklarıma götürerek bir kez daha uzandım, Jurt'un omuzlarını yakaladım ve yolumuza giden açık duvara çevirdim. İtiraz edecek oldu, ama onu hızla ittim ve o tarafa gitti.</p>

  <p>“Kim var orada?" diye Vialle’nin sorduğunu duydum ve Jurt dönüp şaşkınlıkla bana baktı.</p>

  <p>İşaret dili ya da fısıltıyla kadının kör olduğunu açıklamak için zaman harcamaya cesaret edemezdim. Bu yüzden onu yine ittim. Ama bu sefer Jurt yana kaydı, bacağını uzattı, elini arkama götürdü ve beni öne itti. Dudaklarımdan kısa bir nida kaçtı ve sonra düştüm. Sesi kesilmeden önce, Vialle’in arkamdan, “Kim..." dediğini duydum.</p>

  <p>Yola doğru yuvarlandım ve düşerken sağ çizmemdeki hançeri çekmeyi başardım. Yuvarlandım ve hançerin ucunu, bir kez daha şekil bulmuş görünen Borel’e uzattım.</p>

  <p>Bana bakarak gülümsüyordu, henüz silahını çekmemişti.</p>

  <p>"Burada sana son karşılaşmamızdaki gibi şanslı bir kaza, yardım sağlayacak kol tarlası yok," dedi.</p>

  <p>"Ne fena," dedim.</p>

  <p>“Boynuna asılı duran süsü ele geçirip Logrus’un yerine teslim edersem bana yaşayan taydaşımın yerini alacak normal varoluş bahşedilecek. Senin işaret ettiğin gibi, haince katledilen kişinin."</p>

  <p>Amber’in kraliyet daireleri yok olmuştu. Jurt yolun kenarında, bu tuhaf alemle, arayüzü olan şeyin yakınında duruyordu.</p>

  <p>"Onu yenemeyeceğimi biliyordum," diye seslendi, bakışlarımı hissedince, “ama sen bir kez yenmiştin."</p>

  <p>Omuzlarımı silktim.</p>

  <p>Bunun üzerine Borel, Jurt’e döndü.</p>

  <p>“Sen Saraylar’a ve Logrus’a ihanet mi ediyorsun?" diye sordu.</p>

  <p>“Tam tersine," diye karşılık verdi Jurt. “Onları çok ciddi bir hata yapmaktan koruyor olabilirim."</p>

  <p>"Bu ne gibi bir hata olabilir?"</p>

  <p>“Ona anlat, Merlin. Derin dondurucudan yukarı tırmanırken bana anlattıklarını söyle," dedi Jurt.</p>

  <p>Borel bana baktı.</p>

  <p>“Bu sahnede komik bir şey var," dedim. “Bunun Güçler arasında bir düello olduğunu hissediyorum. Logrus ile Desen arasında. Amber ve Saraylar tüm olayda ikincil önemde olabilir. Görüyorsun..."</p>

  <p>“Saçmalık!" diye sözümü kesti, silahını çekerek. “Bu yalnızca düello etmemizi engellemek için uydurulmuş bir saçmalık."</p>

  <p>Hançeri sol elime attım ve sağımla Grayswandir’i çektim.</p>

  <p>“O zaman cehenneme kadar yolun var!" dedim. “Gel de al!"</p>

  <p>Omzuma bir el indi. Ve bükerek çekmeye devam edip beni yolun soluna iten bir helezon çizdirdi. Göz ucuyla Borel’in bir adım gerilediğini gördüm.</p>

  <p>“Eric’e ya da Corwin’e benziyorsun," dedi yumuşak, tanıdık bir ses, “fakat seni tanımıyorum. Ama Mücevher’i takıyorsun ve bu da seni önemsiz bir dalaşta yitirilemeyecek kadar önemli biri kılıyor."</p>

  <p>Durdum ve başımı çevirdim. Benedict’di. İki normal eli olan bir Benedict.</p>

  <p>“Adım Merlin ve Corwin’in oğluyum," dedim “ve bu Kaos Sarayları’ndan usta bir düellocu."</p>

  <p>“Bir görevin var gibi görünüyor, Merlin. İşine bak o zaman," dedi Benedict.</p>

  <p>Borel’in kılıcının ucu atılıp boğazımın yirmi beş santim ötesinde durdu. “Hiçbir yere gitmiyorsun," dedi, “o mücevherle hayır."</p>

  <p>Benedict’in kılıcı çekilip, Borel’inkini kenara iterken hiç ses çıkmadı.</p>

  <p>"Dediğim gibi, yoluna git, Merlin," dedi Benedict bana.</p>

  <p>Ayağa kalktım, çabucak menzilden çıktım ve ikisinin yanından ihtiyatla geçtim.</p>

  <p>“Onu öldürürsen," dedi Jurt, “bir süre sonra yeniden maddeleşebilir."</p>

  <p>“Ne ilginç," dedi Benedict, bir saldırıyı savuşturur ve hafifçe gerilerken. “Ne kadar süre içinde?"</p>

  <p>"Birkaç saat."</p>

  <p>“Peki ne iş yapıyorsanız, onu tamamlamanız ne kadar sürer?"</p>

  <p>Jurt bana baktı.</p>

  <p>"Emin değilim," diye yanıt verdim.</p>

  <p>Benedict tuhaf bir savuşturma yaptı, ardından garip bir ayak süitime ve kısa bir savurma. Borel’in gömleğinin önünden bir düğme uçtu.</p>

  <p>“Bu durumda bunun bir süre dayanmasını sağlarım," dedi</p>

  <p>Benedict. “İyi şanslar, evlat."</p>

  <p>Bana silahıyla hızlı bir selam verdi, o anda Borel saldırdı.</p>

  <p>Benedict İtalyan tarzı bir savuşturma yaptı, iki kılıcın ucu yana kaydı ve bu olurken Benedict yaklaştı. Sonra sol eliyle hızla uzandı ve diğerinin burnunu çekti. Sonra onu itti, bir adım geriledi ve gülümsedi.</p>

  <p>Jurt ve ben yoldan aşağı hızla inerken, onun, “Genelde verdiğin dersler için kaç para alıyorsun?" diye sorduğunu duydum.</p>

  <p>“Acaba Güçlerden biri, bir hayaleti maddeleştirinceye kadar ne kadar zaman geçiyor?" dedi Jurt, yolumuzun üstündeki dağsı yığının içinde koşarken.</p>

  <p>“Borel için birkaç saat," dedim “ve Logrus, mücevheri benim tahmin ettiğim kadar çok istiyorsa, sanırım elinden gelse bir hayalet ordusu getirebilirdi. Artık Güçlerin bu yere ulaşmasının çok zor olduğundan eminim. Ancak zayıf enerji sızıntıları kanalıyla kendilerini gösterebiliyorlar gibi geliyor bana. Eğer böyle olmasaydı, asla bu kadar uzağa gelemezdim."</p>

  <p>Jurt mücevhere dokunmak için uzandı, görünüşe göre bir kez daha düşündü ve elini çekti.</p>

  <p>“Artık kesinlikle Desen’in tarafındasın gibi görünüyor," dedi.</p>

  <p>“Sen de öyleymişsin gibi görünüyor. Son anda sırtımdan hançerlemeyi düşünmüyorsan," dedim.</p>

  <p>Güldü. Sonra, “Komik değil," dedi. “Senin tarafında olmalıyım. Logrus’un beni kullandıktan sonra atabileceği bir araç olarak yarattığını görebiliyorum. İş bittiği zaman hurda yığınında bulacağım kendimi. Kan nakli olmasaydı çoktan dağılırdım herhalde. Bu yüzden, hoşuna gitse de gitmese de, senin tarafındayım ve sırtın güvende."</p>

  <p>Artık düzelmiş olan yolda koşmaya devam ettik ve nihayet sonu yaklaştı. Jurt sonunda sordu, “O pandantifin anlamı ne? Logrus onu çok istiyor gibi."</p>

  <p>“Adı Hüküm Mücevheri," diye yanıtladım. “Desen’den de eski olduğu ve Desen’in yaratılışında kullanıldığı söylenir."</p>

  <p>“Sence neden ona yönlendirildin ve böylesine kolaylıkla elde ettin?"</p>

  <p>“Hiçbir fikrim yok," dedim. “Benden önce bir fikir bulursan, memnunlukla dinlerim."</p>

  <p>Kısa süre sonra yolun daha büyük bir karanlığa daldığı bir yere geldik. Durup baktık.</p>

  <p>“Yol işareti yok," dedim, girişin yukarısını ve iki yanını kontrol ederek.</p>

  <p>Jurt garip bir ifadeyle bana baktı.</p>

  <p>“Hep tuhaf bir mizah anlayışın olmuştur, Merlin," dedi. "Kim böyle bir yere yol işareti koyar ki?"</p>

  <p>"Tuhaf bir mizah anlayışına sahip biri," diye yanıt verdim.</p>

  <p>"İçeri girsek iyi olur," dedi, girişe dönerek.</p>

  <p>Açıklığın tepesinde parlak kırmızı bir çıkış tabelası belirdi.</p>

  <p>Jurt bir an baktı, sonra başını yavaşça iki yana salladı. Girdik.</p>

  <p>Dolambaçlı bir tünelde yürüdük. Bu beni biraz şaşırtmıştı.</p>

  <p>Bu yerin kalan kısmındaki yapaylık beni pürüzsüz duvarlı, her yönden geometrik olarak kusursuz bir tünelde dümdüz bir yol beklemeye itmişti. Bunun yerine, sanki bir dizi doğal mağaradan geçiyorduk. İki yanda sarkıtlar, dikitler, sütunlar ve havuzlar görülüyordu.</p>

  <p>Mücevher, iyice incelemek için döndüğüm her şeye meşum bir ışık düşürüyordu.</p>

  <p>"O taşı nasıl kullanacağını biliyor musun?" diye sordu Jurt.</p>

  <p>Babamın hikayesini düşündüm.</p>

  <p>Mücevheri kaldırıp, bir an inceledikten sonra bırakarak,</p>

  <p>"Zamanı geldiğinde, sanırım bileceğim," dedim. Şu anda takip ettiğimiz yolla daha fazla ilgileniyordum.</p>

  <p>Islak mağaracıklardan yüksek katedral salonlarına, dar geçitlerden kayalık çağlayanlara geçerken başımı iki yana çevirip duruyordum. Burada tanıdık bir şey vardı, ama bir türlü parmağımı üstüne basamıyordum.</p>

  <p>Jurt’e, “Burada anılarını canlandıran bir şey var mı?" diye sordum.</p>

  <p>"Benim için yok," diye yanıtladı.</p>

  <p>İlerlemeye devam ettik, bir noktada üç insan iskeleti barındıran bir yan mağaradan geçtik. Bu yolculuğun başlangıcından beri gördüğüm ilk gerçek yaşam işaretiydi. Bunu belirttim.</p>

  <p>Jurt yavaşça başını salladı.</p>

  <p>“Hâlâ gölgeler arasında mı yürüyoruz, diye merak etmeye başladım," dedi, “yoksa o yerden ayrıldık ve Gölge’ye mi girdik -belki bu mağaralara girdiğimizde oraya geçmişizdir."</p>

  <p>Frakir’in aniden bileğimi keskin bir şekilde sıkmasına neden olarak “Logrus’u çağırmayı deneyerek anlayabilirim," dedim. “Ama durumun metafizik politikasını düşününce, çağırmasam daha iyi."</p>

  <p>“Ben yalnızca duvarlardaki minerallerin renklerini kastetmiştim," dedi Jurt. “Arkada bıraktığımız yer tek renge yakındı. Manzaraya aldırdığımdan değil. Söylemek istediğim; eğer çıkmışsak, bu bir tür zafer."</p>

  <p>Yeri işaret ettim.</p>

  <p>“O parlak yol orada olduğu sürece çengelden kurtulmadık dernektir."</p>

  <p>Jurt sağa dönüp bir adım atarak, “Ya şimdi yoldan uzaklaşsak?" diye sordu.</p>

  <p>Bir sarkıt titredi ve onu otuz santimle ıskalayarak önüne düştü. Jurt o anda yanıma döndü.</p>

  <p>“Elbette, nereye gittiğimizi öğrenmemek çok ayıp olurdu," dedi.</p>

  <p>“Arayışlar böyledir işte. Eğlenceyi kaçırmak hiç uygun kaçmaz."</p>

  <p>Yürümeye devam ettik. Çevremizde mecazi hiçbir şey olmadı. Seslerimiz ve adımlarımız yankılanıyordu. Bazı ıslak mağaralarda sular damlıyordu. Mineraller parıldıyordu. Yolumuz inişe dönmüş gibi görünüyordu.</p>

  <p>Ne kadar yürüdük, bilemiyordum. Bir süre sonra taş odalar tanıdık gelmeye başlamıştı. Sanki düzenli olarak bir telenakil aracından geçiyor, aynı mağaralara ve koridorlara geri dönüyorduk. Bu da, zaman hissimi bulandırıyordu. Tekrarlanan eylemlerin sersemletici bir etkisi vardır ve...</p>

  <p>Aniden yolumuz daha büyük bir geçide açılıp sola döndü.</p>

  <p>Sonunda, bir değişiklik. Ama bu yol da tanıdık geliyordu. Karanlıkta ışık çizgimizi takip ettik. Bir süre sonra soldaki bir yan geçidin önünden geçtik. Jurt geçide bir göz attı ve hızla önünden geçti.</p>

  <p>"Orada herhangi bir lanet şey gizleniyor olabilir," dedi.</p>

  <p>“Doğru," diye kabul ettim. “Ama ben olsam endişelenmezdim."</p>

  <p>"Neden?"</p>

  <p>"Sanırım anlamaya başlıyorum."</p>

  <p>"Neler olduğunu bana da söylemende sakınca var mı?"</p>

  <p>"Uzun sürer. Sadece bekle. Kısa süre sonra öğreneceğiz."</p>

  <p>Bir başka yan geçidin önünden geçtik. Benzer, ama farklı.</p>

  <p>Elbette.</p>

  <p>Gerçeği öğrenmek için can atarak hızımı arttırdım. Bir başka yan geçit. Koşmaya başladım...</p>

  <p>Bir tane daha...</p>

  <p>Jurt yanımda koşuyordu, yankılar çevremize yağıyordu.</p>

  <p>İleride. Birazdan.</p>

  <p>Bir dönüş daha.</p>

  <p>Ve sonra yavaşladım, çünkü geçit devam ediyordu, ama yolumuz etmiyordu. Sola bükülüyor, iri, metal destekli bir kapının altında kayboluyordu. Bir çengel olması gereken sağ tarafıma uzandım, buldum, orada asılı anahtarı aldım. Kilide soktum, çevirdim, çektim. Ve yeniden astım.</p>

  <p><i>Bu yerden hoşlanmıyorum, patron,</i> dedi Frakir.</p>

  <p>Biliyorum.</p>

  <p>"Ne yaptığını biliyormuş gibi görünüyorsun," dedi Jurt.</p>

  <p>“Evet," dedim ve ekledim, “bir yere kadar," kapının içe değil dışa açıldığını fark etmiştim.</p>

  <p>Soldaki iri kulpu yakaladım ve çekmeye başladım.</p>

  <p>“Nereye geldiğimizi söylemende sakınca var mı?" diye sordu Jurt.</p>

  <p>Koca kapı gıcırdadı, ben geriye çekilirken ağır ağır hareket etti.</p>

  <p>“Bunlar Amber Şatosu’nun altındaki Kolvir mağaralarına şaşırtıcı ölçüde benziyor," dedim.</p>

  <p>"Çok güzel," dedi. “Peki kapının ardında ne var?"</p>

  <p>“Bu Amber Deseni’ni barındıran odanın girişine çok benziyor."</p>

  <p>"Harika," dedi. “Muhtemelen içeri adım attığım anda bir duman bulutu eşliğinde yok olurum."</p>

  <p>“Ama tam olarak aynı değil," diye devam ettim. “Ben yürümeden önce Suhuy’u çağırıp Desen’e bakmıştık. Yakın olmaktan ötürü kötü etkilenmemişti."</p>

  <p>"Annemiz Desen’i yürüdü."</p>

  <p>"Evet, bu doğru.</p>

  <p>“Dürüst olmak gerekirse, Saraylar’da uygun kan bağı olan herkesin Desen’i yürüyebileceğini düşünüyorum ve Amber’deki akrabaların da Logrus’u yürüyebilir. Efsanelere göre hepimiz puslu ve loş bir geçmişten akrabayız."</p>

  <p>“Tamam. Seninle içeri girerim. Orada o şeye dokunmadan yürünecek yer var, değil mi?"</p>

  <p>"Var."</p>

  <p>Kapıyı ardına dek açtım, omzumu dayadım ve baktım. İşte buydu. Parlak yolumuzun eşiğin birkaç santim ötesinde sona erdiğini gördüm.</p>

  <p>Derin bir nefes aldım ve soluğumu bırakırken kısa bir küfür savurdum.</p>

  <p>“Ne oldu?" diye sordu Jurt, arkamdan içeriyi görmeye çalışarak.</p>

  <p>"Beklediğim şey değil," dedim.</p>

  <p>Yana çekilip bakmasına izin verdim.</p>

  <p>Birkaç saniye baktı, sonra, “Anlamıyorum," dedi.</p>

  <p>“Ben de anladığımdan emin değilim," dedim, “ama öğrenmeyi düşünüyorum."</p>

  <p>Odaya girdim, Jurt de beni izledi. Bu benim bildiğim Desen değildi. Ya da daha doğrusu, öyleydi ve değildi. Amber’deki Desen’in genel görünüşüne uyuyordu, ama kırıktı.</p>

  <p>Çizgilerin bir şekilde silinmiş, bozulmuş, bir şekilde kaybolmuş olduğu birkaç yer vardı -ya da belki baştan doğru çizilmemişti. Normalde, karanlık olan çizgi araları parlak, mavi-beyaz, çizgilerin kendisi siyahtı. Sanki alana yayılması için diyaframın özü çekilmişti. Ben bakarken aydınlık bölge hafif hafif dalgalanıyor gibiydi.</p>

  <p>Ve asıl fark bunların ötesindeydi: Amber’deki Desen’in merkezinde bir ateş çemberi, onun ortasında ölmüş, baygın ya da büyü altında bir kadın yoktu.</p>

  <p>Ve elbette, kadın Coral olmalıydı. Bunu hemen anladım, ama alevlerin arkasından yüzünü görebilmem için bir dakikadan fazla beklemem gerekti.</p>

  <p>Ben durmuş bakarken büyük kapı arkamızdan kapandı.</p>

  <p>Jurt uzun süre kıpırdamadan durdu, sonra, “O mücevher kesinlikle bir şeyin peşinde. Şu anda onun ışığı altında yüzünü görmelisin."</p>

  <p>Bakışlarımı indirdim ve mücevherin kızıl atışlarını gördüm.</p>

  <p>Desen’in yerleşmiş olduğu mavi-beyaz akışın arasında ve o ateş çemberin titreşimlerinin altında taşın aniden eyleme geçtiğini fark etmemiştim.</p>

  <p>Bir adım yaklaştım, eylem halindeki Koz Kartı soğukluğuna benzer bir dalga hissettim. Bu Jasra’nın bahsettiği Kırık Desenlerden biri olmalıydı. Onun ve Julia’nın yürüdüğü Yollardan birinin temsilcisi. Bu beni Amber’e yakın, ilk gölgelerden birine yerleştiriyordu. Düşünceler aklımda vahşi bir hızla akıyordu.</p>

  <p>Desen’in zeka sahibi olması olasılığını daha yeni fark etmiştim. Bunun doğal sonucu olarak Logrus da zeka sahibi olabilirdi. Coral, Desen’i yürümeyi başardıktan Desen’den onu gitmesi gereken yere göndermesini istedikten sonra bu, zeka fikri kafama takılmıştı. Desen bunu yapmıştı ve Coral işte buraya nakledilmişti, Koz Kartıyla ona ulaşamamamın sebebinin, içinde bulunduğu koşullar olduğu belliydi. Onun ortadan kaybolmasından sonra Desen’e hitap ettiğimde -o zaman bana şakayla karışıkmış gibi gelen bir tavırla- beni odanın bir ucundan diğerine kaydırarak, anlaşıldığına göre zeka sahibi olduğu konusunda beni tatmin etmek istemişti.</p>

  <p>Hüküm Mücevheri’ni kaldırıp derinliklerine bakarken, yalnızca zeka sahibi değil, diye karar verdim; akıllı da. Çünkü taşın içinde gördüğüm imgeler başka koşullar altında yapmaya razı olmayacağım şeyler sunarak, benden ne istendiğini gösteriyordu. Bir arayışa zorlandığım garip bir alemden gelmiştim ve bir Koz Kartı çıkarıp, hızlı çıkış talep edebilirdim. Hatta Logrus imgesini çağırabilir, ben Gölge’ye kaçarken ikisini güreşmeye bırakabilirdim. Ama Coral kırık Desen’in yüreğinde, bir ateş çemberinin ortasında uyuyordu... Gerçek Desen’in yemiydi. Kız üzerinde yürürken Desen bir şey anlamış, bir plan yapmış ve daha o zamandan tuzağını kurmuş olmalıydı.</p>

  <p>Benim, Hüküm Mücevheri’ni üzerimde taşıyarak bu özel benzerini onarmamı, bu Kırık Desen’i yürüyerek düzeltmemi istiyordu. Oberon, orijinal Desen’i böyle onarmıştı. Elbette, eylem onu öldürecek kadar sarsmıştı...</p>

  <p>Diğer yandan, Kral asıl Desenle uğraşmıştı, bu da sadece onun imgelerinden biriydi. Aynı zamanda, babam kendi yapay Desen’ini yoktan var etmiş ve hayatta kalmıştı.</p>

  <p>Neden ben? diye merak ettim sonra. Bir başka Desen yaratmayı başaran adamın oğlu olduğum için mi? Yoksa içimde Desen’inkine ek olarak Logrus imgesini taşıdığım gerçeğiyle mi ilgili? Yoksa sadece el altında ve ikna edilebilir olduğum için mi? Yukarıdakilerin hepsi mi? Hiçbiri mi?</p>

  <p>“Ne dersin?" diye seslendim. “Benim için bir yanıtın var mı?"</p>

  <p>Midemde ani bir sızı hissettim, bir baş dönmesi dalgasıyla oda döndü, soldu, durdu ve Desen’in karşı tarafında, büyük kapının önünde duran Jurt’e baktım.</p>

  <p>"Bunu nasıl yaptın?" diye seslendi.</p>

  <p>"Ben yapmadım," diye yanıtladım.</p>

  <p>"Ah."</p>

  <p>Duvarın kenarına gelinceye kadar sağına doğru geriledi.</p>

  <p>Duvara yaslanınca Desen’in çevresi boyunca ilerlemeye başladı. Sanki daha yakına gelmeye ya da bakışlarını ondan ayırmaya korkuyor gibiydi.</p>

  <p>Bu yandan, ateşten çitin içindeki Coral daha açık görünüyordu. Komik. Sanki burada büyük bir duygusallık yokmuş gibiydi. Sevgili değildik, çok yakın dost bile değildik. Daha geçen gün tanışmış, kasaba ve sarayın çevresinde, içinde ve altında uzun uzun yürümüş, birlikte bir yemek, birkaç içki ve kahkaha paylaşmıştık. Daha iyi tanışsak, belki birbirimize tahammül edemediğimizi bile anlardık. Yine de, arkadaşlığından hoşlanmıştım ve onu daha iyi tanımak için zaman harcamayı arzu ettiğimi fark ettim. Ve bir bakıma dolaylı, bir tür ihmalkarlık yüzünden, kendimi onun bu durumundan sorumlu hissediyordum. Başka bir deyişle, Desen beni hayalarımdan yakalamıştı. Onu kurtarmak istiyorsam, Desen’i onaracaktım.</p>

  <p>Alevler bana doğru başlarını salladılar.</p>

  <p>"Bu pis bir numara," dedim yüksek sesle.</p>

  <p>Alevler yine başlarını salladılar.</p>

  <p>Kırık Desen’i incelemeye devam ettim. Bu fenomen hakkında bildiğim neredeyse her şeyi Jasra ile yaptığım sohbette öğrenmiştim. Ama bana Kırık Desen’de yürüyenlerin çizgilerin arasındaki alanda yürüdüklerini söylediğini hatırlıyordum, oysa mücevherdeki görüntü bana normal Desen’de olduğu gibi çizgilerde yürümemi söylüyordu. Babamın hikayesini hatırlayınca bu bana mantıklı geliyordu. Çünkü kırıklarda düzgün bir yol açmaya yarayacaktı. Ben çizgiler arasında, kıçı kırık bir kabul ayini aramıyordum.</p>

  <p>Jurt Desen’in uzak ucuna gitti, döndü ve bana doğru gelmeye başladı. Dış çizgilerdeki bir kırığın hizasına geldiği zaman, ışık oradan yere yayıldı. Ayağına dokunduğunda Jurt'un yüzündeki ifade korkunçtu. Haykırdı ve erimeye başladı.</p>

  <p>“Dur!" diye bağırdım. “Yoksa kendine başka bir Desen tamircisi bulursun! Onu hemen düzelt ve rahat bırak, yoksa yapmam! Yemin ederim!"</p>

  <p>Jurt'un eriyen bacakları yeniden uzadı. Bedenine akan mavi-beyaz aydınlık çekildi. Yüzündeki acı ifadesi kayboldu.</p>

  <p>“Onun bir Logrus-hayaleti olduğunu biliyorum," dedim, "ve en sevmediğim akrabam gibi biçimlendirilmiş, ama onu rahat bırak, seni orospu çocuğu, yoksa seni yürümem! Coral sende kalır, sen de kırık kalırsın!"</p>

  <p>Işık kırıktan içeri aktı, her şey biraz önceki haline döndü.</p>

  <p>"Söz vermeni istiyorum," dedim.</p>

  <p>Kırık Desen’den odanın tepesine dev bir alev perdesi yükseldi ve düştü.</p>

  <p>"Bunu olumlu cevap olarak kabul ediyorum," dedim.</p>

  <p>Alevler başlarım salladı.</p>

  <p>"Teşekkürler," diye fısıldadığını duydum Jurt'un.</p>
</body>
</html>
