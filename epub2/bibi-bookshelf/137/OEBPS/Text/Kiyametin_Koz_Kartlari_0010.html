<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2><span class="uline"><b>Bölüm 10</b></span></h2>

  <p>Geçit uzun ve karanlık, zaman zaman dardı ve biz ilerledikçe soğudu, ama sonunda dumanı tüten bir çukura bakan geniş, kayalık bir çıkıntıya ulaştık. Havada amonyak gibi bir koku vardı. Her zamanki gibi ayaklarım üşümüş, yüzüm kızarmıştı. Defalarca gözlerimi kırpıştırdım, kayan sislerin içinden labirentin şimdiki hatlarını inceledim. Tüm bölgenin üzerine inci grisi bir örtü asılıydı. Yer yer portakal rengi parlamalar kasveti deliyordu.</p>

  <p>"Ah! Nerede?" diye sordu Luke.</p>

  <p>İleriye, en son kıvılcımın geldiği yere işaret ettim. “Orada," eledim.</p>

  <p>Tam o sırada sisler aralandı, siyah yarıkların ayırdığı karanlık, pürüzsüz sırtları ortaya çıkardı. Sırtlar kale gibi bir adaya doğru zikzaklar çizerek uzanıyordu. Kalenin çevresinde alçak bir duvar dolanıyor, ötede pek çok metal yapı görülüyordu.</p>

  <p>"Bu bir labirent," dedi. “Geçitlerden mi gidiyoruz, duvarların tepesinden mi?"</p>

  <p>Luke onu incelerken gülümsedim.</p>

  <p>"Değişiyor," dedim. “Bazen yukarıdan, bazen aşağıdan."</p>

  <p>"Eh, hangi yoldan gidiyoruz?"</p>

  <p>"Henüz bilmiyorum. Her seferinde incelemem gerekiyor. Görüyorsun, devamlı değişiyor ve bir hilesi var."</p>

  <p>"Hile mi?"</p>

  <p>"Aslında birden fazla. Tüm lanet şey sıvı hidrojen ve helyum, dolu bir gölün üzerinde yüzüyor. Labirent hareketli. Her seferinde farklı. Bir de atmosfer meselesi var. Sırtlarda dik yürüsen çoğu yerde atmosferin üstünde kalırsın. Fazla yaşamazsın. Ve ısı bir iki metrelik yükseklik farkıyla korkunç bir soğuktan kızgın sıcağa kadar değişiyor. Ne zaman sürüneceğini, ne zaman tırmanacağını ve başka şeyler yapacağını bilmen gerek aynı zamanda hangi taraftan gideceğini."</p>

  <p>"Nereden anlıyorsun?"</p>

  <p>"I-ıh," dedim. “Seni götürürüm ama sırrı söylemem."</p>

  <p>Sisler derinliklerden yükselmeye ve küçük bulutlar halinde toplanmaya başladı.</p>

  <p>"Artık neden burası için bir Koz Kartı yapamadığını anlıyorum," diye başladı.</p>

  <p>Manzarayı incelemeye devam ettim.</p>

  <p>"Tamam," dedim sonra. “Bu taraftan."</p>

  <p>"Ya labirentteyken bize saldırırsa?" diye sordu.</p>

  <p>"İstersen burada kalabilirsin."</p>

  <p>"Hayır. Gerçekten kapatacak mısın onu?"</p>

  <p>"Emin değilim. Hadi gel."</p>

  <p>İleriye ve sağa pek çok adım attım. Önümde, havada solgun bir ışık çemberi oluştu ve parladı. Omzumda Luke’un elini hissettim.</p>

  <p>"Ne?" diye başladı.</p>

  <p>"Daha ileri gidemezsiniz!" dedi, benim olduğunu fark ettiğim ses.</p>

  <p>"Sanırım anlaşabiliriz," diye karşılık verdim. “Bir sürü fikrim var ve..."</p>

  <p>"Hayır!" diye yanıt verdi. “Random’ın söylediklerini duydum."</p>

  <p>"Emrine itaatsizlik etmeye hazırım," dedim, “eğer daha iyi bir seçenek varsa."</p>

  <p>"Beni aldatmaya çalışıyorsun. Beni kapatmak istiyorsun."</p>

  <p>"Tüm bu güç gösterileri ile her şeyi daha da kötüleştiriyorsun," dedim. “Şimdi geleceğim ve..."</p>

  <p>"Hayır!"</p>

  <p>Çemberden büyük bir rüzgar esti ve bana çarptı. Sendeledim. Kol yenimin kahverengiye, sonra portakal rengine döndüğünü gördüm. Ben bakarken saçaklanmaya başladı.</p>

  <p>"Ne yapıyorsun? Seninle konuşmam, açıklamam gerek..."</p>

  <p>"Burada değil! Şimdi değil! Asla!"</p>

  <p>Yerimden fırladım, Luke’a çarptım. Beni yakaladı ve bunu yaparken bir dizinin üzerine çöktü. Arktik bir fırtına bize saldırdı, buz kristalleri gözlerimin önünde dans etti. Sonra parlak renkler çakmaya başladı ve beni kör etti.</p>

  <p>"Dur!" diye bağırdım, ama işe yaramadı.</p>

  <p>Yer altımızda eğilmeye başladı ve aniden zemin yok oldu.</p>

  <p>Ama düşüyormuşuz gibi gelmiyordu. Daha çok bir ışık tipisinin ortasında, havada asılı kalmışız gibiydi.</p>

  <p>"Dur!" diye seslendim yine, ama sözcükler kaybolup gitti.</p>

  <p>Işık çemberi, uzun bir tünelde girilermiş gibi kayboldu.</p>

  <p>Ama duyusal aşırı yüklenmişliğimin içinde, ışıktan uzaklaşanın</p>

  <p>Luke ve ben olduğumuzu, çoktan geldiğimiz yolun yarısına kadar uçtuğumuzu fark ettim. Ama çevremizde katı hiçbir şey yoktu.</p>

  <p>Hafif bir vızıltı başladı. Bir mırıltıya, sonra tekdüze bir kükremeye dönüştü. Uzakta, minik bir buharlı lokomotifin dağın yamacını imkansız bir açı ile tırmandığını, sonra baş aşağı bir çağlayan, yeşil suların altında bir siluet gördüğümü sandım.</p>

  <p>Bir park sırası hızla yanımızdan geçti, mavi derili bir kadın üzerine oturmuş, yüzünde korku dolu bir ifade, sıkı sıkı tutunuyordu.</p>

  <p>Çılgınca, her an yok olabileceğimizi bilerek cebimi araştırdım.</p>

  <p>"Ne," diye bağırdı Luke kulağıma, kavrayışı neredeyse kofumu çıkararak, “oluyor?"</p>

  <p>"Gölge-fırtınası!" diye bağırarak karşılık verdim. “Dayan!" diye ekledim gereksizce.</p>

  <p>Yarasa gibi bir yaratık yüzüme çarptı ve bir an sonra, yanağımda ıslak bir yırtık bırakarak yok oldu. Bir şey sol ayağıma vurdu.</p>

  <p>Ters bir dağ sıçrayıp dalgalanarak yanımızdan aktı. Kükreme yükseldi. Işık şimdi yanımızda yanıyor gibiydi, geniş renk bantlarıyla fiziksele yakın bir güçle bize dokunuyordu. Isı lambaları, rüzgar çanları...</p>

  <p>Luke’un bir şey çarpmış gibi bağırdığını duydum, ama dönüp yardım edemiyordum. Saçlarımın dimdik durduğu, derimin karıncalandığı şimşeği andıran parlamalarla dolu bir bölgeden geçtik.</p>

  <p>Cebimdeki kart destesini kavradım ve çektim. Bu noktada dönmeye başladım ve kartların elimden kurtulacağından korktum. Karıştırmaya korkarak onları sıkı sıkı, bedenime yakın tuttum. Yavaşça, dikkatle çektim. Tepede hangisi varsa, çıkışımız o olacaktı.</p>

  <p>Çevremizde karanlık kabarcıklar oluştu, patladı ve zehirli dumanlar çıkardı.</p>

  <p>Elimi kaldırdığımda derimin gri göründüğünü, ışıklı helezonlarla kıvılcımlandığını gördüm. Luke’un kolumdaki eli ceset gibi görünüyordu ve ona baktığımda bakışlarıma sırıtan bir ölünün kafası karşılık verdi.</p>

  <p>Bakışlarımı kaçırdım, dikkatimi kartlara çevirdim. Griliğin içinde, o tuhaf uzaklaştırma etkisi içinde bakışlarımı odaklamak güçtü. Ama sonunda berraklaştı. Çimenli bir alana bakıyordum -ne kadar önceydi?- çevresinde sessiz sular, kristal bir şeyin kenarı ve sağa doğru gözden kaybolan parlak bir çıkıntı.</p>

  <p>Dikkatimi yoğunlaştırdım. Omzumun ötesindeki sesler Luke’un benimle konuşmaya çalıştığını gösteriyordu, ama sözlerini ayırt edemiyordum. Koz Kartına bakmaya devam ettim ve berraklaştı. Ama yavaşça. Bir şey şiddetle göğüs kafesimin sağ yanına, altına çarptı. Kendimi bunu görmezden gelmeye zorladım ve yoğunlaşmaya devam ettim.</p>

  <p>Sonunda karttaki sahne bana doğru ilerler, büyür gibi oldu. Sahne beni, ben onu çevrelerken tanıdık bir soğukluk hissettim. O küçük gölün üzerinde neredeyse matemli bir durgunluk vardı.</p>

  <p>Yüreğim çarparak, yan tarafım zonklayarak otların içine düştüm. Nefes nefeseydim ve öznel dünyalar hissi, uzun bir sürüşün ardından gözünüzü kapatınca gördüğünüz otoyolların art imgeleri gibi hâlâ içimdeydi.</p>

  <p>Tatlı suyun kokusunu alarak kendimden geçtim.</p>

  <p>Sürüklendiğimin, taşındığımın sonra ayağa kaldırılıp sendeleyerek yürütüldüğümün hayal meyal farkındaydım. Ardından bilinçsiz olduğum bir dönem geldi, sonra uyku ve rüya.</p>

  <p>...Alçalan bir gökyüzünün altında. Amberin yıkıntılarında, caddelerde ilerliyordum. Ateşten kılıcı olan sakat bir melek yukarıda, yükseklerde kılıcını savurarak yürüyordu. Kılıcı nereye çarparsa, duman, toz ve alevler yükseliyordu. Haresi benim Hayaletçarkımdı, meleğin yüzünün önünden karanlık, canlı bir peçe gibi akan, düştüğü her yerde düzensizlik ve yıkım yaratan iğrençliklerin sürdüğü güçlü rüzgarlar akıtıyordu.</p>

  <p>Saray yarı yarıya yıkılmıştı ve yakında akrabalarımın asıldığı, esintilerle döndüğü darağaçları vardı. Bir elimde kılıç vardı ve Frakir diğerinden asılı duruyordu. Şimdi tırmanıyor, parlak-siyah düşmanla karşılaşıp savaşmaya gidiyordum. Kayalık yolumda ilerlerken korkunç bir duygu üzerime çöktü, sanki yenilgim önceden belliymiş gibi. Öyle de olsa, diye karar verdim, yaratık burayı yalanacak yaralarla terk edecekti.</p>

  <p>Ben yaklaşırken beni fark etti, bana doğru döndü. Silahını kaldırırken yüzü hâlâ gizliydi. Kılıcımı zehirlemek için zamanım olmamasına üzülerek fırladım. Yaklaşırken sol dizinin yakınlarına vurabilmek için iki kez şaşırtmaca yaparak döndüm.</p>

  <p>Ardından bir ışık parlaması geldi ve düşmeye başladım.</p>

  <p>Çevremde ateşten bir tipi gibi alev parçacıkları yağıyordu.</p>

  <p>Bana bir buçuk yüzyıl gibi gelen bir süre boyunca düştüm, sonunda sırt üstü güneş saatine benzer işaretleri olan geniş, taştan bir masaya indim, neredeyse miline çakılacaktım. Rüyamda bile çılgınca geliyordu. Kaos Sarayları’nda güneş saatleri yoktur, çünkü orada güneş yoktur. Avlunun kenarında, yüksek, karanlık bir kulenin yanında bulunuyordum ve ayağa kalkmak bir yana, kıpırdayamaz olduğumu fark ettim. Tepemde annem, Dara doğal şeklinde, alçak bir balkonda duruyor, o korkunç gücü ve güzelliği içinde bana bakıyordu.</p>

  <p>'Anne!" diye haykırdım. “Beni kurtar!"</p>

  <p>"Sana yardım etmesi için birini yolladım," diye yanıt verdi.</p>

  <p>"Ya Amber?"</p>

  <p>"Bilmiyorum."</p>

  <p>"Ya babam?"</p>

  <p>"Bana ölülerden bahsetme."</p>

  <p>Mil yavaşça döndü, boğazımın üzerine geldi, yavaş yavaş ama istikrarlı bir biçimde alçalmaya başladı.</p>

  <p>"Bana yardım et!" diye haykırdım. “Acele et!"</p>

  <p>"Neredesin?" diye seslendi, başını çevirerek, bakışları tarayarak. “Nereye gittin?"</p>

  <p>"Hâlâ buradayım!" diye bağırdım.</p>

  <p>"Neredesin?"</p>

  <p>Mil boynumun yanına dokundu...</p>

  <p>Görüntü kırıldı ve ufalandı.</p>

  <p>Omuzların sağlam bir şeye dayanmıştı, bacaklarım önümde uzatılmıştı. Birisi omzumu sıktı, eli enseme sülündü.</p>

  <p>"Merle, iyi misin? İçecek bir şey ister misin?" diye sordu tanıdık bir ses.</p>

  <p>Derin bir nefes aldım ve verdim. Birkaç kez gözlerimi kırpıştırdım. Işık maviydi, dünya çizgiler ve açılarla dolu bir alandı. Ağzımın önünde bir su kepçesi belirdi.</p>

  <p>"Al." Bu Luke’un sesiydi.</p>

  <p>Hepsini içtim.</p>

  <p>"Biraz daha ister misin?"</p>

  <p>"Evet."</p>

  <p>"Bir dakika bekle."</p>

  <p>Ağırlığının kaydığını, ayak seslerinin uzaklaştığını duydum.</p>

  <p>Bir buçuk iki metre ötemdeki yaygın ışıkla aydınlanmış duvara baktım. Elimi yerde gezdirdim. Aynı malzemeden yapılmış gibiydi.</p>

  <p>Luke kısa bir süre sonra gülümseyerek döndü ve kepçeyi uzattı. Kepçeyi diktim, geri verdim.</p>

  <p>"Daha ister misin?" diye sordu.</p>

  <p>"Hayır. Neredeyiz?"</p>

  <p>"Bir mağarada, büyük, güzel bir yer."</p>

  <p>"Suyu nereden buldun?"</p>

  <p>"Bir yan mağaradan, şu taraftan." İşaret etti. “Orada fıçılar dolusu var. Ve bir sürü yemek. Yiyecek bir şey ister misin?"</p>

  <p>"Henüz değil. Sen iyi misin?"</p>

  <p>"Biraz yorgunum," diye yanıt verdi, “ama sağlamım. Kırık kemiğin yok gibi görünüyor ve yüzündeki kesiğin kanaması durdu."</p>

  <p>"Bu da bir şeydir," dedim.</p>

  <p>Yavaşça ayağa kalktım, rüyamın son kalıntıları ben kalkarken yavaş yavaş çekildi. O zaman Luke’un döndüğünü ve uzaklaşmakta olduğunu gördüm. Birkaç adım takip ettikten sonra sormak aklıma geldi, “Nereye gidiyorsun?"</p>

  <p>"Oraya," diye yanıt verdi, kepçe ile işaret ederek.</p>

  <p>Onu duvardaki bir açıklığa, eski dairemin oturma odası büyüklüğünde soğuk bir mağaraya kadar takip ettim. Dört iri tahta fıçı solumdaki duvarın dibine sıralanmıştı. Luke gidip kepçeyi en yakındakinin kenarına astı. Karşı duvarda büyük karton yığınları ve çuvallar vardı.</p>

  <p>"Konserve gıdalar," diye bildirdi. “Meyve, sebze, jambon, somon, bisküvi, tatlı. Kasa kasa şarap. Bir Coleman soba. Bol bol Sterno. Hatta bir iki şişe konyak."</p>

  <p>Döndü ve hızla yanımdan geçip yine koridora yöneldi.</p>

  <p>"Şimdi nereye?" diye sordum.</p>

  <p>Ama hızlı yürüyordu ve yanıt vermedi. Yetişmek için acele etmek zorunda kaldım. Birkaç açıklık ve yana dallanan tünel geçtikten sonra bir başkasının önünde durdu ve başını salladı.</p>

  <p>"Tuvalet burada. Yalnızca birkaç tahta ve bir delik. Ben olsam kapalı tutardım."</p>

  <p>"Bütün bunlar Ne demek oluyor?" diye sordum.</p>

  <p>Elini kaldırdı. “Her şey bir dakika içinde açıklığa kavuşacak. Bu taraftan."</p>

  <p>Safirden bir köşeyi dolandı ve yok oldu. Yön duygumu neredeyse tamamen kaybetmiş olarak o tarafa yürüdüm. Birkaç dönüşten sonra tamamen kaybolduğumu hissettim. Luke görünürlerde yoktu.</p>

  <p>Durdum ve dinledim. Kendi nefesimden başka ses yoktu.</p>

  <p>"Luke! Neredesin?" diye seslendim.</p>

  <p>"Yukarıda," diye yanıt verdi.</p>

  <p>Ses tepeden, sağımdan bir yerden geliyor gibiydi. Alçak bir kemerin altından eğilerek geçtim ve mağaranın kalanı ile aynı kristal maddeden yapılmış parlak mavi bir odaya geldim. Bir köşede bir uyku tulumu ve bir yastık gördüm. İki buçuk metre yukarıdaki küçük bir açıklıktan ışık dökülüyordu.</p>

  <p>"Luke?" diye sordum yine.</p>

  <p>"Buradayım," diye yanıt verdi.</p>

  <p>Gidip deliğin altında durdum, yukarıya bakarken parlaklığa karşı gözümü kıstım. Sonunda elimle gözlerimi perdeledim.</p>

  <p>Luke’un başı ve omuzları yukarıda bir siluet halinde görülüyordu, saçları sabahın ilk ışıkları ya da akşamın son ışıkları olabilecek bir şeyle bakırdan alev gibiydi. Yine gülümsüyordu.</p>

  <p>"Oranın çıkış olduğunu anlıyorum," dedim.</p>

  <p>"Benim için," diye yanıt verdi.</p>

  <p>"Ne demek istiyorsun?"</p>

  <p>Bir sürtünme sesi geldi ve manzara iri bir kayanın kenarı ile kısmen örtüldü.</p>

  <p>"Ne yapıyorsun?"</p>

  <p>"Açıklığı kapatabilmek için bu taşı kaydırıyorum," diye yanıt verdi, “sonra birkaç kama ile sabitleyeceğim."</p>

  <p>"Neden?"</p>

  <p>"Boğulmanı engellemek için hava girmesini sağlayacak minik açıklıklar var," diye devam etti.</p>

  <p>"Harika. Neden buradayım?"</p>

  <p>"Şu anda varoluşçulaşmayalım," dedi. “Bu bir felsefe dersi değil."</p>

  <p>"Luke! Lanet olsun! Neler oluyor?"</p>

  <p>"Seni tutsak aldığım açık olmalı," dedi. “Bu arada, mavi kristal her tür Koz Kartı denemelerini ve bu duvarların ötesindeki şeyler üzerinde büyü kullanmanı engelleyecek. Şimdilik canlı ve uysal olmana ve sana hemen ulaşabileceğim bir yerde bulunmana ihtiyacım var."</p>

  <p>Açıklığı ve yakındaki duvarları inceledim.</p>

  <p>"Deneme," dedi. “Avantajlı konumdayım."</p>

  <p>"Bana bir açıklama borçlu olduğunu düşünmüyor musun?'"</p>

  <p>Bir an baktı, sonra başını salladı.</p>

  <p>"Geri dönmem ve Hayaletçark’ın kontrolünü ele geçirmem gerek," dedi sonunda. “Bir önerin var mı?"</p>

  <p>Kahkaha attım. “Şu anda aramız çok iyi değil. Korkarım sana yardım edemem."</p>

  <p>Başını yine salladı. “Ne yapabilirim, bakmam gerekecek. Tanrım, ne silah ama! Eğer kendim üstesinden gelemezsem geri dönüp başka fikirler almak için beynini dürtüklemem gerekecek. Sen de bu arada düşünürsün, tamam mı?"</p>

  <p>"Pek çok şeyi düşünüyor olacağım, Luke. Bazıları hoşuna gitmeyecek."</p>

  <p>"Pek bir şey yapabilecek durumda değilsin."</p>

  <p>"Henüz değil," dedim</p>

  <p>Kayayı yakaladı ve ittirmeye başladı.</p>

  <p>"Luke!" diye bağırdım.</p>

  <p>Durdu, beni inceledi, yüz ifadesi daha önce hiç görmediğim bir biçime büründü.</p>

  <p>"Bu benim gerçek adım değil," diye bildirdi bir an sonra.</p>

  <p>"Nedir o zaman?"</p>

  <p>"Ben kuzenin Rinaldo’yum," dedi yavaşça. “Caine’i ben öldürdüm ve Bleys’i öldürmeye yaklaştım. Ama cenazedeki bombayla ıskaladım. Birisi beni gördü. Hayaletçark’ın olsa da, olmasa da, Amber ailesini yok edeceğim ama öyle bir gücüm olsa her şey çok daha kolay olur."</p>

  <p>"Sorunun ne, Luke?... Rinaldo? Bu kan davası neden?"</p>

  <p>"İlk önce Caine’in peşine düştüm," diye devam etti, “çünkü babamı öldüren o."</p>

  <p>"Ben bilmiyordum." Bir an göğsündeki Anka tokasına baktım. “Brand’in bir oğlu olduğunu bilmiyordum," dedim sonunda.</p>

  <p>"Artık biliyorsun, eski dostum. Gitmene izin veremeyişimin, seni böyle bir yerde tutmak zorunda kalmamın sebeplerinden biri de bu. Diğerlerini uyarmanı istemem."</p>

  <p>"Bunu başaramayacaksın."</p>

  <p>Bir süre sessiz kaldı, sonra omuzlarını silkti.</p>

  <p>"Kazansam da, kaybetsem de, denemek zorundayım."</p>

  <p>"Neden 30 Nisan?" dedim aniden. “Bana bunu söyle."</p>

  <p>"Babamın öldüğünü o gün öğrendim."</p>

  <p>Kayayı çektiği deliğe kaydırdı, tamamen kapattı. Ardından kısa çekiç sesleri geldi.</p>

  <p>"Luke!"</p>

  <p>Yanıt vermedi. Yan saydam taştan gölgesini görebiliyordum. Bir süre sonra doğruldu, sonra gözden kayboldu. Çizmelerinin dışarıdaki zemini dövdüğünü duydum.</p>

  <p>"Rinaldo!"</p>

  <p>Yanıt vermedi ve ayak seslerinin uzaklaşmasını dinledim.</p>

  <p>Günleri mavi kristal duvarların aydınlanması ve kararması ile ölçüyorum. Bir aydan uzun zamandır tutsağım, ama zamanın burada diğer gölgelere oranla ne kadar yavaş ya da hızlı aktığını bilmiyorum. Bu büyük mağaradaki her koridoru, her odayı adımladım, ama çıkış yolu bulamadım. Koz Kartlarım burada işlemiyor, hatta Kıyametin Koz Kartları bile. Büyüm faydasız, Luke’un yüzüğünün rengindeki duvarlarla sınırlı. Geçici deliliğe kaçmaktan bile memnun olacağımı hissetmeye başlıyorum, ama mantığım teslim olmayı reddediyor, çünkü beni rahatsız eden çok fazla bilmece var: Dan Martinez, Meg Devlin, Gölün Hanımefendisi... Neden? Ve neden benimle bu kadar çok zaman geçirdin, Luke, Rinaldo, düşmanım? Diğerlerini uyarmanın bir yolunu bulmalıyım. Hayaletçark’ı onlara karşı kullanmayı başarırsa, Brand’in hayali -benim intikam kabusum- gerçekleşir. Artık çok hata yaptığımı görüyorum...</p>

  <p>Beni affet, Julia... Zindanımı yine adımlayacağım. Bir yerlerde, beni çevreleyen buz mavisi mantıkta, zihnimi, haykırışlarımı, acı kahkahalarımı fırlatabileceğim bir boşluk olmalı. Bu koridora, tünelden aşağıya. Mavi her yerde. Gölgeler artık beni taşımıyor, çünkü burada gölge yok. Ben tutsak Merlin, kayıp Corwin’in oğlu. Işıktan rüyam bana karşı döndürüldü. Zindanımda kendi hayaletim gibi geziniyorum. Bu şekilde bitmesine izin veremem. Belki bir sonraki tünel ya da bir sonraki...</p>
</body>
</html>