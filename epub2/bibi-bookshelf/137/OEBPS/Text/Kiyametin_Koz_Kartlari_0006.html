<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2><span class="uline"><b>Bölüm 6</b></span></h2>

  <p>Kısa boylu, ağır, biraz kırmızı yüzlü bir adamdı. Siyah saçlarında beyaz çizgiler vardı ve belki tepede biraz seyrelmişti.</p>

  <p>New York banliyölerindeki yarı kırsal evinde, çalışma odasında oturmuş bira yudumluyor, ona sorunlarımdan bahsediyordum. Pencerenin ötesinde rüzgarlı, yıldızlı bir gece vardı ve adam iyi bir dinleyiciydi.</p>

  <p>"Luke’un ertesi gün görünmediğini söylüyorsun," dedi.</p>

  <p>"Mesaj yolladı mı?"</p>

  <p>"Hayır."</p>

  <p>"O gün tam olarak neler yaptın?"</p>

  <p>"Sabahleyin odasını kontrol ettim. Tıpkı bıraktığım gibiydi. Danışma memuruna gittim. Söylediğim gibi, hiçbir şey bırakmamıştı. Bu yüzden kasabaya, doğru uzun bir yolculuğa çıktım. Öğleden biraz sonra geri döndüm, öğle yemeği yedim ve odayı yine denedim. Aynıydı. Sonra arabanın anahtarlarını ödünç aldım ve önceki gece gittiğimiz yere sürdüm. Gündüz gözüyle bakınca, sıra dışı herhangi bir şeye ilişkin hiçbir işaret yoktu. Hatta yamaçtan aşağı inip çevreye bakındım. Ceset ya da ipucu yoktu. Geri döndüm, anahtarları yerine koydum, akşam yemeği vaktine kadar otelde zaman öldürdüm, yemeğimi yedim, sonra seni aradım. Sen gelmemi söyleyince rezervasyon yaptırdım ve erken yattım. Bu sabah servis otobüsünü yakaladım ve Albuquerque’den buraya uçakla geldim."</p>

  <p>"Bu sabah odayı yine kontrol ettin mi?"</p>

  <p>"Evet. Yeni bir şey yoktu."</p>

  <p>Başını iki yana salladı ve piposunu yeniden yaktı.</p>

  <p>Adı Bill Roth idi ve babam bu bölgede yaşarken dostu ve avukatı olmuştu. Muhtemelen Yeryüzü’nde babamın güvendiği tek insandı ve ona ben de güveniyordum. Burada geçirdiğim sekiz yıl boyunca onu birkaç kez ziyaret etmiştim. Son zamanlarda, bir buçuk yıl önce, ne yazık ki, karısı Alice’in cenazesi için. Ona, Kaos Sarayları’nın dışında, kendi ağzından duyduğum şekliyle babamın hikayesini anlatmıştım, çünkü neler olup bittiğini Bill’in duymasının istediği izlenimini edinmiş, ettiği yardımlardan dolayı babamın ona bir açıklama borçlu olduğu kanısına varmıştım. Ve Bili gerçekten de anlar ve inanır görünmüştü. Ama zaten, babamı benden çok daha iyi tanıyordu.</p>

  <p>"Daha önce de babana benzerliğinden bahsettim."</p>

  <p>Başımı salladım.</p>

  <p>"Fiziksel özelliklerin ötesinde," diye devam etti. “Uçağı düşman hattının gerisine düşmüş bir pilot gibi aniden ortaya çıkma alışkanlığı vardı. Belinde kılıç, at üstünde geldiği ve çürük bir yaprak yığınının izini sürmemi istediği geceyi asla unutamayacağım." Güldü. “Şimdi sen Pandora’nın kutusunun yine açıldığını düşündüren bir hikayeyle geliyorsun. Neden her aklıbaşında genç adam gibi bir boşanma isteğiyle geliniyorsun? Ya da bir vasiyetname yazılması ya da vakıf kurulması isteğiyle? Bir ortaklık anlaşmasıyla? Öyle bir şeyle? Hayır, bu Cari’ın sorunlarından birine benziyor. Amber’de yaptığım o diğer şey bile göreceli olarak daha ağırbaşlıydı."</p>

  <p>"Diğer şey mi? Antlaşmadan mı bahsediyorsun. Random’ın çevirmesi ve senin boşluk araman için Fiona ile Kaos Kralı Swayhil’le yaptığımız Desendüşüşü Antlaşması’nı gönderdiği zamanı mı?"</p>

  <p>"Evet, o," dedi, “ama bitmeden önce ben de dilinizi öğrenmeye başladım. Sonra Flora kütüphanesini iade etmemi istedi -kolay bir iş değildi- ve sonra eski bir iz takip edildi. Tekrar birleşmek için mi, yoksa intikam için mi, asla öğrenemedim. Ama bana iyi ödeme yaptı. Bu parayla Palm Beach’teki yeri aldım. Sonra... Ah, lanet olsun. Bir süre sonra kartvizitime 'Amber Sarayı Danışmanı' unvanını eklemeyi düşündüm. Ama bu tür işler anlaşılır şeyler. Daha sıradan seviyede hep yapıyorum. Ama seninkinde o kara büyü ve babanı takip eder görünen o ani-ölüm niteliği var. Beni fena korkutuyor ve sana bu konuda nasıl tavsiyeler verebileceğimi bile bilmiyorum."</p>

  <p>"Eh, kara büyü ve ani ölüm benim alanım, sanırım," diye yorum yaptım, “Aslında, düşünce tarzımı çok fazla renklendiriyor olabilirler. Sen olaylara benden daha farklı bakarsın. Tanım gereği kör nokta, farkında olmadığın bir şeydir. Neyi gözden kaçırıyor olabilirim?"</p>

  <p>Birasından bir yudum aldı, piposunu yine yaktı.</p>

  <p>"Tamam," dedi. “Dostun Luke. O nereli?"</p>

  <p>"Sanırım Ortabatı’dan bir yerden demişti: Nebraska, Iowa, Ohio. O yerlerden birinden."</p>

  <p>"Hı -hı. Babası ne işle uğraşılmış?"</p>

  <p>"Hiç bahsetmedi."</p>

  <p>"Kız ya da erkek kardeşi var mı?"</p>

  <p>"Bilmiyorum. Hiç söylemedi."</p>

  <p>"Sana biraz tuhaf gelmiyor mu? Onu tanıdığın sekiz yıl boyunca sana ailesinden ya da geldiği yerden hiç bahsetmemiş."</p>

  <p>"Hayır. Hem, ben de benimkilerden hiç bahsetmedim."</p>

  <p>"Bu doğal değil, Merle. Sen bahsedemediğin tuhaf bir yerde büyüdün. Konuyu değiştirmek, bahsetmekten kaçınmak için her sebebin vardı. Anlaşılan onun da varmış. Ve sonra, sen geldiğin zaman buradaki çoğu insanın nasıl davrandığından bile emin değildin. Ama Luke’u hiç merak etmedin mi?"</p>

  <p>"Elbette. Ama o benim suskunluğuma saygı gösterdi. Ona daha az saygı gösteremezdim. Bu tür şeylerin sınırdışı olduğu konusunda sessiz bir anlaşmamız vardı, diyebilirsin."</p>

  <p>"Onunla nasıl tanıştın?"</p>

  <p>"Üniversitenin ilk yılında aynı sınıftaydık, bir sürü ortak dersimiz vardı."</p>

  <p>"Ve ikiniz de orada yabancıydınız ve başka arkadaşınız yoktu. Baştan itibaren anlaştınız..."</p>

  <p>"Hayır. Birbirimizle hemen hemen hiç konuşmuyorduk. Karşısına çıkan herkesten on kat daha iyi olduğunu sanan kibirli bir piç olduğunu düşünmüştüm. Ondan hoşlanmadım ve o da benden hoşlanmıyordu."</p>

  <p>"Neden?"</p>

  <p>"O da benim hakkımda benzer düşüncelere sahipmiş."</p>

  <p>"Demek yavaş yavaş ikiniz de yanıldığınızı anladınız mı?"</p>

  <p>"Hayır. İkimiz de haklıydık. Hangimizin üstün olduğunu anlamaya çabalarken birbirimizi tanımaya çalıştık. Ben olağanüstü bir şey yapacak olsam, beni geçmeye çalışırdı. Keza bende aynı şekildeydim. Aynı sporu yaptık, aynı kızlarla çıkmaya çalıştık, birbirimizin notlarını geçmeye çalıştık."</p>

  <p>"Ve...?"</p>

  <p>"Sanırım bir yerlerde birbirimize saygı duymaya başladık. İkimiz de Olimpiyat Oyunları'ndayken bir şey koptu. Birbirimizin sırtına şaplaklar atmaya, gülmeye başladık. Çıkıp akşam yemeği yedik, tüm gece oturup konuştuk. Bana Olimpiyatlara hiç aldırmadığını söyledi, ben de aldırmadığımı söyledim. Yalnızca benden daha iyi olduğunu göstermeye çalışmış ve artık umurunda değilmiş. İkimizin de yeterince iyi olduğuna karar vermiş ve meselenin burada kalması onun için yeterliymiş. Ben de tam olarak böyle hissediyordum ve ona böyle söyledim. O zaman dost olduk."</p>

  <p>"Bunu anlayabilirim,"' dedi Bill. “Özel bir tür dostluk. Belli yerlerde dostsunuz."</p>

  <p>Güldüm ve içkimden bir yudum aldım.</p>

  <p>"Herkes öyle değil midir?"</p>

  <p>"Başta, evet. Bazen daima. Bunda yanlış olan bir şey yok. Ama sizinki çoğundan daha özel bir dostluğa benziyor."</p>

  <p>Yavaşça başımı salladım. “Belki öyledir."</p>

  <p>"Yine de mantıklı gelmiyor. Birbirine sizin kadar yakın iki adam ve ikinizin de birbirinize gösterecek bir geçmişiniz yok."</p>

  <p>"Sanırım haklısın. Bu ne anlama geliyor?"</p>

  <p>"Sen normal bir insan değilsin."</p>

  <p>"Hayır, değilim."</p>

  <p>"Luke’un da insan olduğundan emin değilim."</p>

  <p>"O zaman ne? *</p>

  <p>"Bu senin uzmanlık alanın."</p>

  <p>Başımla onayladım.</p>

  <p>"Konu dışı olarak," diye devam etti Bili, “beni rahatsız eden başka bir şey var."</p>

  <p>"Ne?"</p>

  <p>"Bu Martinez isimli adam. Sizi kırlara kadar takip etti, siz durunca durdu, peşinizden geldi ve ateş açtı. Kimin peşindeydi? İkinizin birden mi? Yalnız Luke’un mu? Yoksa yalnız senin mi?"</p>

  <p>"Bilmiyorum. İlk merminin hangimize atıldığından emin değilim. Ondan sonra Luke’a ateş ediyordu çünkü o sırada Luke saldırıya geçmişti ve adam kendini savunuyordu."</p>

  <p>"Kesinlikle. Adam S ya da S’nin aracısı olsaydı neden barda seninle konuşmaya zahmet etsin ki?"</p>

  <p>"Artık her şeyin son sorusu için hazırlık olduğunu düşünüyorum, yani Luke’un Amber hakkında herhangi bir şey bilip bilmediğini öğrenmek için."</p>

  <p>"Ve yanıtından çok tepkin onu bildiğine inandırdı."</p>

  <p>"Eh, Luke’un bildiği açık sonunda bana hitap tarzına bakılırsa. Sence gerçekte Amber’den birisi hesabına mı çalışıyordu?"</p>

  <p>"Belki. Luke Amberli değil, değil mi?"</p>

  <p>"Savaştan sonra orada geçildiğim zaman boyunca ona benzer birinden bahsedildiğini duymadım. Soyağacı konusunda oldukça fazla ders aldım üstelik. Bu tür konulara geldiğinde akrabalarım dikiş dikmek için bir araya gelmiş kadınlar gibi oluyor -ama Kaos’takilerden daha az düzenliler- kimin en büyük olduğuna bile karar veremiyorlar, çünkü bazıları zamanın farklı aktığı yerlerde doğmuş ama oldukça kapsamlı bilgileri var..."</p>

  <p>"Kaos! Bu doğru! Oradaki akrabalarınla da aran iyi değil! Bu...?"</p>

  <p>Başımı iki yana salladım. “Mümkün değil. Oradaki aileler hakkında daha fazla bilgim var. Gölge’yi kullanabilen ve yürüyebilen herkesi tanıdığımı düşünüyorum. Luke onlardan biri değil ve..."</p>

  <p>"Bir dakika bekle! Saraylar’da da Gölge’de yürüyebilenler mi var?"</p>

  <p>"Evet. Ya da bir yerde kalıp, Gölge’yi kendilerine çağırabilirler. Tersi gibi..."</p>

  <p>"O gücü kazanmak için Desen’i yürümen gerektiğini sanıyordum."</p>

  <p>"Logrus isimli bir eşdeğerleri var. Kaotik bir labirent. Değişip duruyor. Çok tehlikeli. Bir süre zihnin dengesini de bozuyor. Hiç eğlenceli değil."</p>

  <p>"Demek sen yaptın."</p>

  <p>"Evet."</p>

  <p>"Desen’i de yürüdün."</p>

  <p>Hatırlayarak dudaklarımı yaladım.</p>

  <p>"Evet. Neredeyse beni öldürecekti. Suhuy öyle sanıyordu, ama Fiona kendisi yardım ederse başarabileceğimi düşünüyordu. Ben..."</p>

  <p>"Suhuy kim?"</p>

  <p>"Logrus Ustası. Dayım. Amber’in Desen’i ile Kaos’un Logrus’unun uyumsuz olduğunu, ikisinin imgelerini aynı anda içimde taşıyamayacağımı düşünüyordu. Random, Fiona ve Gerard Desen’i görmem için beni aşağıya götürmüşlerdi. O zaman Suhuy ile iletişim kurdum ve bir bakmasını sağladım. Birbirlerine zıt olduklarını ve Desen’i yürümeye kalkarsam ya yok olacağımı ya da Desen’in Logrus’un içimdeki imgesini sileceğini söyledi. Muhtemelen birincisi olacaktı. Ama Fiona Desen’in her şeyi, hatta Logrus’u bile kapsıyor olması gerektiğini, Logrus’u anladığı kadarıyla onun da her şeyin yanında işleyebiliyor olması gerektiğini söyledi. Böylece kararı bana bıraktılar ve Desen’i yürümem gerektiğini anladım. Bu yüzden yürüdüm. Başardım ve şimdi hem Logrus’u, hem Desen’i taşıyorum. Suhuy Fiona’nın haklı olduğunu kabul etti ve bunun annemle babamın farklı soylardan gelmesi ile ilgili olduğu tahminini yürüttü. Fiona kabul etti, ama..."</p>

  <p>Bili elini kaldırdı. “Bir dakika bekle. Bir anda Suhuy dayını Amber Şatosu’nun bodrumuna nasıl getirebildiğinizi anlamadım."</p>

  <p>"Ah, Amber Koz Kartlarına ek olarak bir deste de Kaos Koz Kartlarım var. Kaos’taki akrabalarımı içeriyor."</p>

  <p>Başını iki yana salladı. “Bütün bunlar büyüleyici, ama konudan uzaklaşıyoruz. Gölge’de yürüyebilen başkası var mı? Yoksa bunu yapmak için başka yolları mı var?"</p>

  <p>"Evet, yapılabilmesi için değişik yollar var. Tekboynuz gibi bazı büyülü varlıklar diledikleri yere giderler. Ve kim olursan ol bir Gölge yürüyüşçüsünü ya da Gölge’de yürüyebilen büyülü bir varlığı, izini sürebildiğin sürece takip edebilirsin. Şarkıdaki Thomas Rhymer gibi. Ve bir Gölge yürüyüşçüsü bir orduyu bile geçirebilir. Ve sonra Amber ve Kaos’a en yakın Gölgeler’deki krallıklar var. İki güç merkezine yakınlıklarından dolayı uçta yaşayan halklarda güçlü büyücüler doğabiliyor. Bazı güçlü büyücüler bu konuda oldukça becerikli olabiliyor ama Desen ya da Logrus imgeleri kusurlu oluyor, bu yüzden asla bizler kadar iyi olamıyorlar. Ama iki tarafta da içeri girmek için davete ihtiyaç duymuyorlar. Orada Gölge arayüzeyleri çok ince. Aslında o Gölgelerle ticaret yapıyoruz. Ve daha önce açılmış yollar zamanla daha da kolay kullanılıyor. Ama dışarı çıkmak daha güç. Ama büyük saldırgan güçlerin içeri girdiği bilinir. İşte bu yüzden devriyeler bulunduruyoruz. Arden’de Julian, denizde Gerard, vesaire."</p>

  <p>"Ya başka yollar?"</p>

  <p>"Bir Gölge fırtınası belki."</p>

  <p>"O ne?"</p>

  <p>"Doğal, ama çok iyi anlaşılamamış bir olgu. Aklıma gelen en iyi benzetme tropikal bir fırtına. Kaynakları hakkında bir teori, Amber’den ve Kaos’tan yayılan ve gölgeleri şekillendiren dalgaların frekansları ile ilgili. Her ne ise, bu tür bir fırtına çıktığı zaman, dinmeden önce çok sayıda gölgeden geçebilir. Bazen büyük zarar yaratırlar, bazense çok az. Ama sık sık yolları üzerindeki bazı şeyleri naklederler."</p>

  <p>"Buna orada yaşayanlar da dahil mi?"</p>

  <p>"Daha önce olduğu biliniyor."</p>

  <p>Birasını bitirdi. Ben de benimkini bitirdim.</p>

  <p>"Ya Koz Kartları?" diye sordu. “Başka birisi onları kullanmayı öğrenebilir mi?"</p>

  <p>"Evet."</p>

  <p>"Ortalıklarda kaç deste var?"</p>

  <p>"Bilmiyorum."</p>

  <p>"Onları kim yapıyor?"</p>

  <p>"Saraylar’da bazı uzmanlar var. Ben orada öğrendim. Ve Amberde Fiona ve Bleys var. Random’a da öğrettiklerini sanıyorum..."</p>

  <p>"Bahsettiğin o büyücüler... Yakındaki krallıklarda... Onlar da bir deste Koz Kartı yapabilirler mi?"</p>

  <p>"Evet, ama onlarınki mükemmel olmaz. Onları doğru yapabilmek için Desen ya da Logrus sınavından geçmiş olman gerektiğini düşünüyorum. Bazıları kullanırken risk alıyor olacağın, kusurlu bir deste yapabilir. Sonunda ölebilir ya da yanlış yere gidebilirsin, bazen de hedeflediğin yere ulaşırsın."</p>

  <p>"Ya Julia’nın evinde bulduğun deste...?"</p>

  <p>"Onlar gerçek."</p>

  <p>"Nasıl açıklıyorsun?"</p>

  <p>"Kartları hazırlamayı bilen birisi öğrenme yeteneğine sahip birisine öğretmiştir ve benim hiç haberim olmamıştır. O kadar."</p>

  <p>"Anlıyorum."</p>

  <p>"Korkarım bunların hiçbiri verimli olmadı."</p>

  <p>"Ama düşünmek için her şeyi bilmeye ihtiyacım var," diye yanıt verdi. “Başka nasıl ipucu bulurum? Bir bira daha ister misin?"</p>

  <p>"Dur."</p>

  <p>Gözlerimi kapattım ve Logrus’un imgesini çağırdım. Durmaksızın değişen Logrus’u. Arzumu belirledim ve görüntünün içindeki iki çizginin parlaklığı ve kalınlığı arttı. Kollarımı yavaşça oynattım, dalgalanmalarını, silkinmelerini taklit ettim.</p>

  <p>Sonunda çizgiler ve kollarım yekvücut oldu. Ellerimi açtım, çizgileri Gölge’de dışarılara uzattım.</p>

  <p>Bili boğazını temizledi.</p>

  <p>"Uh -ne yapıyorsun, Merle?"</p>

  <p>"Bir şey arıyorum," diye yanıt verdim. “Bir dakika daha."</p>

  <p>Çizgiler dilediğim nesnelere rastlayana -ya da benim sabrım ve konsantrasyonum tükenene kadar- Gölge’nin sonsuzluğu içinde yayılmaya devam edecekti. Sonunda bir çift oltadaki ısırıklar gibi silkinmeler hissettim.</p>

  <p>"İşte geldiler," dedim ve çizgileri hızla çektim.</p>

  <p>İki elimde iki soğuk bira belirdi. Onları yakaladım ve birini Bill’e uzattım.</p>

  <p>"Gölge yürüyüşünün tersi ile bunu kastetmiştim," dedim, birkaç kez derin derin nefes alarak, “Gölge’den iki bira istedim. Seni mutfağa gitme zahmetinden kurtardım."</p>

  <p>Üzerinde tuhaf, yeşil yazılar olan portakal rengi etikete baktı.</p>

  <p>"Bırak dili, markayı bile tanımıyorum," dedi. “Güvenli olduğundan emin misin?"</p>

  <p>"Evet, gerçek bira ısmarladım."</p>

  <p>"Ah -aklına açacak ısmarlamak gelmedi, değil mi?"</p>

  <p>"Eyvah!" dedim. “Kusura bakma, ben..."</p>

  <p>"Sorun değil."</p>

  <p>Ayağa kalktı, mutfağa gitti ve biraz sonra bir açacak ile döndü. İlk bira açılınca biraz köpürdü ve köpükler sönene kadar çöp kutusunun üzerinde tutması gerekti. Diğerinde de aynısı oldu.</p>

  <p>"Hızlı çektiğim zaman nesneler biraz sarsılmış olabiliyor," diye açıkladım. “Normalde biralarımı o şekilde almam ve unutmuşum..."</p>

  <p>"Sorun değil," dedi Bill, ellerini mendiline silerek...</p>

  <p>Sonra biranın tadına baktı.</p>

  <p>"En azından iyi bir bira," diye yorum yaptı. “Acaba... Hayır."</p>

  <p>"Ne?"</p>

  <p>"Bir pizza da ısmarlayabilir misin?"</p>

  <p>"Neli istersin?"</p>

  <p>Ertesi sabah dolanarak akan bir çay boyunca uzun bir yürüyüşe çıktık. Bill’in müşterisi de olan bir komşusunun topraklarındaydı. Yavaş yavaş yürüdük, Bill’in elinde bir sopa, ağzında piposu vardı ve önceki gece başladığı sorgulamaya devam etti.</p>

  <p>"Söylediğin bir şey o sırada tam kafama yatmadı," diye bildirdi, “çünkü konunun diğer açıları ile daha fazla ilgileniyordum. Senin ve Luke’un Olimpiyat seçmelerinde finale kaldığınızı ve sonra vazgeçtiğinizi söyledin."</p>

  <p>"Evet."</p>

  <p>"Hangi dalda?"</p>

  <p>"Değişik atletizm dallarında. İkimiz de koşucuyduk ve..."</p>

  <p>"Ve onun derecesi seninkine yakındı, öyle mi?"</p>

  <p>"Çok yakın. Ve bazen de benimki ona yakındı."</p>

  <p>"Garip."</p>

  <p>"Ne?"</p>

  <p>Kıyı dikleşti ve taşlara basarak daha geniş ve göreceli olarak düz olduğu, yanında çok kullanılan bir patikanın uzandığı karşı kıyıya geçtik.</p>

  <p>"Aklıma bu adamın da spor dallarında senin kadar başarılı olmasının tesadüf olamayacağı geliyor," dedi. “Duyduklarıma dayanarak, siz Amberliler biz normal insanlardan kat kat daha güçlüsünüz, size sıra dışı dayanıklılık, iyileşme ve yenilenme güçleri veren fevkalade bir metabolizmanız var. Nasıl oluyor da Luke senin performansına ayak uydurabiliyor?"</p>

  <p>"İyi bir atlettir ve kendini formda tutar," diye yanıt verdim.</p>

  <p>"Burada onun gibi başkaları da var. Çok güçlü ve hızlı."</p>

  <p>Patikaya çıktığımızda başını iki yana salladı.</p>

  <p>"Bu konuda tartışmıyorum," dedi. “Ama bana çok fazla tesadüf varmış gibi geliyor. Bu adam senin gibi geçmişini saklıyor, sonra senin kim olduğunu bildiği anlaşılıyor. Söylesene, büyük bir sanatsever mi?"</p>

  <p>"Hı?"</p>

  <p>"Resim. Koleksiyon yapacak kadar seviyor muydu?"</p>

  <p>"Ah. Evet. Düzenli olarak galeri açılışlarına ve müzedeki sergilere giderdik."</p>

  <p>Hıhladı ve sopasını bir çakıl taşına sallayarak taşın çaya düşmesine sebep oldu.</p>

  <p>"Eh," diye yorum yaptı, “bu bir noktayı zayıflatıyor, ama motifi yok etmiyor."</p>

  <p>"Anlamıyorum..."</p>

  <p>"O deli gizemci ressamı tanıması tuhaf gelmişti. Ama ressam iyiyse ve Luke resim koleksiyonu yapıyorsa o kadar da tuhaf değil."</p>

  <p>"Melman’ı tanıdığını bana söylemek zorunda değildi."</p>

  <p>"Doğru. Ama bütün bunlara ilaveten fiziksel yetenekleri... Yalnızca kanıtlara dayanan bir vaka ya da düzen oluşturuyorum, ama adamın çok sıra dışı olduğunu hissediyorum."</p>

  <p>Başımı salladım.</p>

  <p>"Dün geceden beri ben de defalarca kafamdan geçirdim," dedim. “Eğer gerçekten buralı değilse, ne cehennemden geldiği konusunda bir fikrim yok."</p>

  <p>"O zaman bu ipucunu kaybettik," dedi Bill, beni bir kıvrımdan dolaştırıp suyun karşısındaki bataklık alandan havalanan kuşları izlemek için durarak. Geldiğimiz yöne bir bakış fırlattı, sonra, “Söylesene -tamamen konu dışı- senin ah, mevkiin ne?" diye sordu.</p>

  <p>"Ne demek istiyorsun?"</p>

  <p>"Sen bir Amber Prensi’nin oğlusun. Bu seni ne yapıyor?"</p>

  <p>"Unvan mı dernek istiyorsun? Ben Batı Sınırtoprakları Dükü ve Kolvir Kontu’yum."</p>

  <p>"Bu ne anlama geliyor?"</p>

  <p>"Amber Prensi olmadığım anlamına geliyor. Kimsenin benim tahta geçmek için planlar yapmamdan ya da kan davası gütmemde korkmasına gerek yok..."</p>

  <p>"Hm."</p>

  <p>"Ne demek 'hm'?"</p>

  <p>Omuzlarını silkti. “Bol bol tarih okudum. Kimse güvenli değildir."</p>

  <p>Ben de omuzlarımı silktim. “En son duyduğum, ev cephesinde her şeyin huzurlu olduğu idi."</p>

  <p>"Eh, bu iyi haber."</p>

  <p>Birkaç dönemeç sonra çakıl taşları ve kum dolu geniş bir alana getirdi. Yaklaşık dokuz metre boyunca hafifçe yükseliyor, sonra iki, iki buçuk metre yüksekliğinde dik bir yükselti ile bitiyordu. Suyun yükseldiği zaman ulaştığı çizgiyi ve tepede büyüyen ağaçların açıktaki köklerini görebiliyordum. Bili ağaçların gölgesinde bir taşa oturdu ve piposunu yaktı. Ben de solunda, yakındaki bir taşın üzerine oturdum. Su huzur verici sesler çıkararak şapırdayıp dalgalanıyordu ve bir süre parlamasını izledik.</p>

  <p>"Güzel," dedim bir süre sonra. “Hoş bir yer."</p>

  <p>"Hı -hı."</p>

  <p>Ona baktım. Bili geldiğimiz yöne bakıyordu.</p>

  <p>Sesimi alçaktım. “Orada bir şey mi var?"</p>

  <p>"Biraz önce bir şey gördüm," diye fısıldadı, “biri bu tarafa yürüyordu. Biraz arkamızda. Dönemeçlerde gözden kaybettim."</p>

  <p>"Belki geriye yürümeliyim."</p>

  <p>"Muhtemelen bir şey değildir. Çok güzel bir gün. Çok insan buralarda yürüyüş yapar. Birkaç dakika beklersen ya adamın ortaya çıkacağını ya da başka bir yere gittiğini anlayacağımızı düşündüm yalnızca."</p>

  <p>"Onu tarif edebilir misin?"</p>

  <p>"Hayır. Çok kısa göründü. Heyecanlanacak bir şey olduğunu sanmıyorum. Yalnız, hikayen hakkında düşünmek beni ihtiyatlı kıldı ya da paranoyak. Hangisi olduğundan emin değilim."</p>

  <p>Pipomu çıkardım, doldurdum, yaktım ve bekledik. Yaklaşık on beş dakika bekledik. Ama kimse görünmedi.</p>

  <p>Sonunda Bill ayağa kalktı, gerindi. “Yanlış alamı," dedi.</p>

  <p>"Sanırım öyle."</p>

  <p>Yine yürümeye başladı, ben de peşine düştüm.</p>

  <p>"Bir de o Jasra adlı kadın beni rahatsız ediyor," dedi. “Koz Kartıyla gelmiş gibi göründüğünü söyledin sonra da ağzında seni bayıltan şu zehir vardı, değil mi?"</p>

  <p>"Doğru."</p>

  <p>"Daha önce ona benzer biriyle hiç karşılaştın mı?"</p>

  <p>"Hayır."</p>

  <p>"Herhangi bir tahminin var mı?"</p>

  <p>Başımı iki yana salladım.</p>

  <p>"Peki, bu <i>Walpurgisnacht</i> meselesi neden? Bir psikopat için belirli bir tarihin önem taşımasını anlayabiliyorum, muhtelif ilkel dinlerde halkların mevsim dönüşlerine büyük önem verdiklerini de biliyorum. Ama S deli olamayacak kadar iyi organize olmuş. Ve bir de diğer..."</p>

  <p>"Melman önemli olduğunu düşünüyordu."</p>

  <p>"Evet, ama o gizemcilik meselelerine dalmıştı. Bilinçli olsa da, olmasa da, aralarında bir ilişki olduğunu düşünmese şaşardım. Efendisinin bundan hiç bahsetmediğini itiraf etti. Kendi fikriydi. Ama bu konuda bilgisi olan sensin. Yılın belirli bir zamanında soyunuzdan birini öldürerek gerçek güç elde edilebilir mi, ya da bunun özel bir anlamı var mı?"</p>

  <p>"Bildiğim kadarıyla yok. Ama elbette bilmediğim çok şey var. Diğer ustalarla karşılaştırıldığında ben çok gencim. Ama işi hangi yöne çekmeye çalışıyorsun? Bunun bir delinin işi olmadığını düşündüğünü söylüyorsun, ama <i>Walpurgis</i> fikrine de inanmıyorum."</p>

  <p>"Bilmiyorum. Yalnızca yüksek sesle düşünüyordum. İkisi de bana şüpheli geliyor, o kadar. Fransız Lejyonu bu yüzden herkese 30 Nisan’da izin veriyordu. Herkes sarhoş oluyor, ayılmaları iki gün alıyordu. Kamerun savaşının, büyük zaferlerinden birinin yıldönümü. Ama konunun bu olduğundan kuşkuluyum.</p>

  <p>"Peki, sfenks neden?" dedi aniden. “Neden seni aptalca bilmeceler değiştokuş edeceğin ya da kelleni kaybedeceğin bir yere götüren bir Koz Kartı yapılsın?"</p>

  <p>"Asıl hedeflenenin ikincisi olduğunu hissediyorum."</p>

  <p>"Ben de öyle. Ama kesinlikle tuhaf. Biliyor musun? İddiaya girerim hepsi aynı bir tür tuzak."</p>

  <p>"Olabilir."</p>

  <p>Elimi cebime daldırdım, kartlara uzandım.</p>

  <p>"Bırak," dedi. “Bela aramayalım. Belki bir süreliğine gömmelisin onları. Ofisimde kasama koyabilirim."</p>

  <p>Kahkaha attım.</p>

  <p>"Kasalar o kadar da güvenli değil. Hayır, teşekkürler. Yanımda olmalarını istiyorum. Riske girmeden araştırmanın yolu olmalı."</p>

  <p>"Uzman sensin. Ama söylesene, sen istemeden kartın üzerindeki sahneden biri gizlice gelebilir mi?"</p>

  <p>"Hayır. Öyle çalışmıyor. İşlevsel olması için dikkatini vermen gerekiyor. Hem de az buz değil."</p>

  <p>"Bu da bir şeydir. Ben..."</p>

  <p>Yine arkaya baktı. Birisi geliyordu. Gayrı ihtiyari parmaklarımı esnettim.</p>

  <p>Sonra onun nefesini salıverdiğini duydum.</p>

  <p>"Sorun yok," dedi. “Onu tanıyorum. George Hansen. Önümüzdeki çiftliğin sahibi olan adamın oğlu. Selam, George!"</p>

  <p>Yaklaşan şekil tereddüt etti. Orta boylu, tıknazdı. Saçları saman sarısıydı. Üzerinde Levi’s pantolon, Gratelul Dead desenli bir tişört vardı. Kıvırdığı sol kol yenine bir paket sigara sıkıştırılmıştı. Yirmilerinde görünüyordu.</p>

  <p>"Selam," diye yanıt verdi yaklaşırken. “Güzel gün, ha?"</p>

  <p>"Öyle," diye yanıt verdi Bill. “Bu yüzden evde oturmak yerine dışarıda yürüyoruz."</p>

  <p>George’un bakışları bana kaydı.</p>

  <p>"Ben de," dedi, dişlerini alt dudağına geçirerek. “Gerçekten güzel bir gün."</p>

  <p>"Bu Merle Corey. Beni ziyarete gelmiş."</p>

  <p>"Merle Corey," diye tekrarladı George ve elini uzattı. “Selam, Merle."</p>

  <p>Elini tuttum ve sıktım. Biraz nemliydi.</p>

  <p>"İsmi tanıdın mı?"</p>

  <p>"Ah -Merle Corey," dedi yine.</p>

  <p>"Babasını tanırdın."</p>

  <p>"Öyle mi? Ah, elbette!"</p>

  <p>"Sam Corey," diye bitirdi Bill ve George’un omzunun üzerinden bana bir bakış fırlattı.</p>

  <p>"Sam Corey," diye tekrarladı George. “Baban sıkı adamdı! Tanıştığımıza memnun oldum. Ne kadar kalacaksın?"</p>

  <p>"Birkaç gün sanırım," diye yanıt verdim. “Babamı tanıdığını bilmiyordum."</p>

  <p>"İyi adamdı," dedi. “Nerelisin?"</p>

  <p>"California, ama değişiklik zamanı geldi."</p>

  <p>"Nereye gidiyorsun?"</p>

  <p>"Yurtdışına, aslında?"</p>

  <p>"Avrupa’ya mı?"</p>

  <p>"Daha uzağa."</p>

  <p>"Kulağa harika geliyor. Ben de bir gün yolculuk yapmak isterim."</p>

  <p>"Belki yaparsın."</p>

  <p>"Belki. Eh, ben yola devam edeyim. Size iyi yürüyüşler, Seninle tanıştığıma memnun oldum, Merle."</p>

  <p>"Ben de."</p>

  <p>Geriledi, el salladı, döndü ve uzaklaştı.</p>

  <p>O zaman Bill’e baktım ve titrediğini gördüm.</p>

  <p>"Sorun ne?" diye fısıldadım.</p>

  <p>"Bu çocuğu doğduğundan beri tanıyorum," dedi. “Sence uyuşturucu mu kullanmış?"</p>

  <p>"Kollarına delik açman gereken türden değil. İz görmedim. Ve özellikle uçmuş görünmüyordu."</p>

  <p>"Evet, ama onu benim gibi tanımıyorsun. Çok farklı görünüyor. Ani bir güdüyle babanın isminin Sam olduğunu söyledim, çünkü bir şey yolunda değil gibiydi. Konuşma tarzı değişik, duruşu, yürüyüşü... elle tutulmaz şeyler. Düzeltmesini bekledim, o zaman erken bunama konusunda şaka yapacaktım. Ama düzeltmedi. İsmi o da kabullendi. Merle bu korkutucu! Babanı gerçekten çok iyi tanıyordu. Cari Corey olarak. Baban mekanını düzenli tutmayı severdi, ama çimenleri biçmekten, yabani otları yolmaktan ve yaprakları toplamaktan fazla hoşlanmazdı. George okurken yıllarca onun bahçe işlerini yaptı. Adının Sam olmadığını biliyordu."</p>

  <p>"Anlamıyorum."</p>

  <p>"Ben de öyle," dedi “ve bu hiç hoşuma gitmiyor."</p>

  <p>"Demek tuhaf davranıyor-bizi takip ettiğini mi düşünüyorsun?"</p>

  <p>"Artık öyle. Senin gelişinle aynı anda olamayacak kadar büyük bir tesadüf."</p>

  <p>Döndüm.</p>

  <p>"Arkasından gidiyorum," dedim. “Neymiş, görelim."</p>

  <p>"Hayır. Yapma."</p>

  <p>"Onu incitmeyeceğim. Başka yollar var."</p>

  <p>"Bizi kandırdığını düşünmesine izin vermek daha iyi olabilir. Bu daha sonra faydalı olabilecek bir şey yapması ya da söylemesi için ona cesaret verecektir. Diğer yandan, yapacağın herhangi bir şey incelikli ya da büyülü bir şey bile olsa onu ya da başka bir şeyi peşinde olduğumuz konusunda uyarır. Bırak gitsin, uyarıyı aldığın ve tetikte olacağın için minnet duy."</p>

  <p>"Bu konuda haklısın," diye kabullendim. “Tamam."</p>

  <p>"Artık geri dönüp öğle yemeği yemek için arabayla kasabaya gidelim. Ofise uğrayıp bazı belgeleri almak ve birkaç telefon görüşmesi yapmak istiyorum. Sonra saat ikide bir müşteriyle görüşeceğim. Sen arabayı alıp ben bunları yaparken dolaşabilirsin."</p>

  <p>"Güzel."</p>

  <p>Geri yürürken merak ettim. Bill’e söylemediğim bazı şeyler vardı. Örneğin, ona oldukça sıra dışı özellikler taşıyan, sol bileğime sarılı duran bir boğma teli taşıdığımı söylemek için sebebim yoktu. Bu özelliklerden biri bana yönelik kötü niyetler konusunda beni uyarmasıydı. Dost olana kadar iki yıl boyunca Luke’un yanında yapmıştı bunu. George Hansen’ın anormal davranışlarının sebebi ne olursa olsun, Frakir bana zarar vermeyi düşündüğüne ilişkin herhangi bir işaret vermemişti.</p>

  <p>Ama tuhaf konuşma tarzında, sözcükleri telaffuz etmesinde bir şey vardı...</p>

  <p>Öğle yemeğinden sonra Bill işlerine bakarken ben arabayla gezintiye çıktım. Yıllar önce babamın yaşadığı yere gittim.</p>

  <p>Geçmişte birkaç kez orayı görmüş, ama hiç içeriye girmemiştim. Girmek için bir sebep yoktu, sanırım. Bir tepenin üzerinde arabayı park ettim ve eve baktım. Bili artık orada genç bir çiftin yaşadığını söylemişti. Çocukları vardı. Bahçeye yayılmış oyuncaklardan benim de görebildiğim bir şey. Böyle bir yerde büyümenin nasıl bir şey olacağını merak ettim. Sanırım hoşuma giderdi. Ev bakımlı, hatta canlıydı. O insanların burada mutlu olduklarını düşündüm.</p>

  <p>Babamın nerede olduğunu merak ettim. Hatta hâlâ yaşayanların arasında olup olmadığını. Koz Kartından kimse ulaşamıyordu ona, ama bu hiçbir şeyi kanıtlamıyordu. Koz Kartı iletişiminin bloke edilmesi için birkaç yöntem vardır. Aslında babam konusunda bunlardan birinin geçerli olduğu söyleniyordu, ama ben bu fikirden hoşlanmıyordum.</p>

  <p>Bir söylentiye göre babam annemin yaptığı bir lanet yüzünden Kaos Sarayları’nda aklını yitirmişti ve şimdi Gölgeler’de amaçsızca dolanıyordu. Annem bu hikaye hakkında yorum yapmayı reddediyordu. Bir başka söylentiye göre kendi yarattığı bir evrene gitmiş ve bir daha asla dönmemişti. Bu onu Koz Kartı ile ulaşılmaktan alıkoyabilirdi. Bir başka söylentiye göre Saraylar’dan ayrıldıktan sonra ölmüştü ve oradaki bazı akrabalarım onu uğurladıkları konusunda beni temin etmişlerdi. Bu yüzden, eğer öldüğü söylentisi doğruysa, bu Kaos Sarayları’nda olmamıştı. Ve daha sonra onu çok uzak yerlerde gördüğünü iddia edenler vardı, babamın tuhaf davrandığının görüldüğü görüşmelerdi bunlar. Birisi bana dilsiz bir dansözle birlikte yolculuk yaptığını söylemişti -işaret dili kullanarak anlaştığı ufak tefek, güzel bir kadın- ve babam da fazla konuşmamıştı. Bir başkası kalabalık bir meyhanede gürültücü bir ayyaş olarak görüldüğünü, daha sonra müzisyenleri dinleyebilmek için müşterilerce dışarı atıldığını bildirmişti. Bu anlatımların hiçbirini güvenilir bulmuyordum. Bu bir avuç söylentiyi dinlemek için bile araştırma yapmam gerekmişti. Defalarca denememe rağmen onu bir Logrus çağırması ile de bulamamıştım. Ama elbette çok uzaktaysa konsantrasyon gücüm yetersiz kalmış olabilirdi.</p>

  <p>Başka bir deyişle, babam, Amberli Corwin’in ne cehennemde olduğunu bilmiyordum ve bilen başkası da yoktu. Buna epey üzülüyordum, çünkü onunla uzun uzun görüştüğüm tek sefer Desendüşüşü Savaşı’nın olduğu gün, Kaos Saraylarının dışında hikayesini dinlediğim zamandı. Bu hayatımı değiştirmişti. Saraylar’dan ayrılmaya karar vermemi sağlamıştı.</p>

  <p>Babamın uzun zaman yaşadığı bir gölge dünyada deneyim ve eğitim edinmeye karar vermiştim. Onu daha iyi anlayacaksam, o dünyayı anlamam gerektiğini düşünüyordum. Artık bunu, hatta daha fazlasını başardığımı düşünüyordum. Ama sohbetimizi devam ettirmek için babama ulaşamıyordum.</p>

  <p>Onu bulmak için yeni bir yöntem denemeye hazır olduğuma inanıyordum -Hayaletçark tamamlanmak üzereydi- ama pervaneler boka düşmüştü. Ülkeyi baştan başa gezdikten, bundan bir ya da iki ay sonra Bill’in yerine uğradıktan sonra özel anomali mekanıma gidecek ve çalışmaya başlayacaktım.</p>

  <p>Ama... araya başka şeyler girmişti. Aramaya başlamadan önce eldeki meselelerin halledilmesi gerekecekti.</p>

  <p>Arabayı yavaşça evin yanından sürdüm. Açık pencerelerden stereo müzik sesi geliyordu. İçerinin neye benzediğini öğrenmemek daha iyi. Bazen gizem en iyisidir.</p>

  <p>O akşam yemekten sonra verandada Bill ile oturdum ve değerlendirmesine sunacak başka şeyler bulmaya çalıştım.</p>

  <p>Ben boş kart çekerken, sohbetimizi yenileyen o oldu:</p>

  <p>"Bir şey daha," diye başladı.</p>

  <p>"Evet?"</p>

  <p>"Dan Martinez Luke’un bir tür bilgisayar şirketi için yerel yatırımcı aradığından bahsederek konuşmaya başladı. Daha sonra sen her şeyin, seni gafil avlamak ve Amber ve Kaos hakkındaki soruyla sana saldırmak için bir hile olduğunu düşündün."</p>

  <p>"Doğru."</p>

  <p>"Luke aslında böyle bir konu açtı. Ama potansiyel yatırımcılarla görüşmediği ve Dan Martinez’in adını hiç duymadığı konusunda ısrar etti. Daha sonra adamı ölü gördüğü zaman onunla hiç karşılaşmadığını tekrarladı."</p>

  <p>Başımla evetledim.</p>

  <p>"O zaman ya Luke yalan söylüyor ya da Martinez bir şekilde planlarını öğrenmiş."</p>

  <p>"Luke’un yalan söylediğini sanmıyorum," dedim. “Aslında, her şeyi bir kez daha düşündüm. Onu çok iyi tanıyorum, Luke’un parayı koyacak bir şey olduğundan emin olmadan yatırımcı arayacağını sanmıyorum. Sanırım bu konuda doğruyu söylüyordu. Şimdiye kadar olan bunca şey içinde gerçekten tesadüf olan tek şeyin bu olması bana daha olası geliyor. Martinez’in Luke hakkında çok şey bildiğini düşünüyorum ve bence yalnızca tek bir şeyi öğrenmek istiyordu. Amber ve Kaos hakkında neler bildiğini. Sanırım çok kurnaz bir adamdı ve bildiği şeylere dayanarak ve Luke ile aynı firmada çalıştığımı bildiğinden bana inanılır gelen bir hikaye uydurdu."</p>

  <p>"Sanırım bu mümkün," dedi. “Ama o zaman Luke aslında..."</p>

  <p>"Luke’un hikayesinin de sahte olduğuna inanmaya başlıyorum," diye sözünü kestim.</p>

  <p>"Anlamıyorum."</p>

  <p>"Sanırım bunu Martinez gibi ve aynı sebeplerden dolayı uydurdu. İstediği bilgiyi almak için bana inanılır gelecek bir şey buldu."</p>

  <p>"Kafam tamamen karıştı. Ne bilgisi?"</p>

  <p>"Hayaletçarkım. Ne olduğunu bilmek istiyordu."</p>

  <p>"Ve bunun bir egzotik tasarım egzersizi olduğunu öğrenince, şirket kurmaktan başka sebeplerden dolayı mı hayal kırıklığına uğradı?"</p>

  <p>Bill başımı evet anlamında sallarken gülümsediğimi fark etti.</p>

  <p>"Dahası mı var?" dedi. Sonra: “Dur. Söyleme. Sen de yalan söylüyordun. Bu gerçek bir şey."</p>

  <p>"Evet."</p>

  <p>"Muhtemelen sormamalıyım. Sen büyük bir şey olduğunu düşünerek bana söylemek istemiyorsan. Eğer önemli bir şeyse, benden öğrenilmesi mümkün, biliyorsun. Acı eşiğim düşüktür. Bir düşün."</p>

  <p>Düşündüm. Uzun zaman düşünceler içinde oturdum.</p>

  <p>"Sanırım," dedim sonunda, “senin bahsetmediğin dolaylı bir açıdan olabilir. Ama nasıl -senin deyişinle- büyük olabileceğini düşünemiyorum. Luke ya da başka biri için önemli olamaz çünkü benden başka kimsenin ondan haberi yok. Hayır. Luke’un merakı dışında denkleme nasıl giriyor, göremiyorum. Bu yüzden sanırım tavsiyene uyacağım ve kayıt dışı bırakacağım."</p>

  <p>"Bana uyar," dedi. “O zaman Luke’un yok olması meselesi var..."</p>

  <p>Evin içinde bir telefon çaldı.</p>

  <p>"Af edersin," dedi Bili.</p>

  <p>Ayağa kalktı ve mutfağa gitti.</p>

  <p>Biraz sonra seslendiğini duydum, “Merle, sana!"</p>

  <p>Kalktım ve içeri geçtim. Girer girmez ona soran gözlerle baktım, ama omuzlarını silkti ve başını iki yana salladı. Hızlı düşündüm ve evin içindeki diğer iki telefonun yerini hatırladım. Çalışma odasına işaret ettim ve ahizeyi kaldırıp kulağıma tutarmış gibi yaptım. Hafifçe gülümsedi ve başını salladı.</p>

  <p>Ahizeyi aldım ve klik sesini duyana kadar bekledim. Ancak ondan sonra konuştum ve arayanın yanıt vermek için paralel hattı aldığımı düşündüğünü umdum.</p>

  <p>"Alo?" dedim.</p>

  <p>"Merle Corey?"</p>

  <p>"Benim."</p>

  <p>"Sahip olabileceğinizi düşündüğüm bir bilgiye ihtiyacım var."</p>

  <p>Erkek sesiydi, tanıdık gibi, ama değil.</p>

  <p>"Kiminle görüşüyorum?" diye sordum.</p>

  <p>"Özür dilerim. Size bunu söyleyemem."</p>

  <p>"O zaman muhtemelen sorunuza yanıtım da bu olacak."</p>

  <p>"En azından sormama izin verir misiniz?"</p>

  <p>"Sorun," dedim.</p>

  <p>"Tamam. Siz ve Luke Raynard dostsunuz."</p>

  <p>Durdu.</p>

  <p>"Öyle denebilir," dedim, boşluğu doldurmak için.</p>

  <p>"Onun Amber ve Kaos Sarayları’ndan bahsettiğini duydunuz."</p>

  <p>Yine soru olmayan bir ifade.</p>

  <p>"Belki," dedim.</p>

  <p>"Bu yerleri siz de biliyor musunuz?"</p>

  <p>Sonunda bir soru.</p>

  <p>"Belki," dedim yine.</p>

  <p>"Lütfen. Konu ciddi. 'Belki’den fazla bir şeye ihtiyacım var."</p>

  <p>"Kusura bakmayın. Bana kim olduğunuzu ve neden bunları öğrenmek istediğinizi söyleyene kadar benden alacağınız tek yanıt 'Belki' olacak."</p>

  <p>"Bana karşı dürüst olursanız size büyük hizmetim dokunabilir."</p>

  <p>Kendimi yanıt vermekten tam zamanında alıkoydum ve nabzımın hızlandığını hissettim. Son cümle Thari dilinde söylenmişti. Sessizliğimi korudum.</p>

  <p>Sonra: “Eh, bu işe yaramadı ve hâlâ bilmiyorum."</p>

  <p>"Neyi? Neyi bilmiyorsunuz?" dedim.</p>

  <p>"Onun mu, yoksa sizin mi oralı olduğunuzu."</p>

  <p>"Açıksözlü olmak gerekirse, size ne?" diye sordum ona.</p>

  <p>"Çünkü ikinizden biri büyük tehlikede olabilir."</p>

  <p>"Oralı olan mı, olmayan mı?" diye sordum.</p>

  <p>"Size bunu söyleyemem. Bir hata daha yapmayı göze alamam."</p>

  <p>"Ne demek istiyorsunuz? Son hatanız neydi?"</p>

  <p>"Bana söylemiyorsunuz belki kendinizi korumak için, belki dostunuza yardım etmek için."</p>

  <p>"Söyleyebilirdim," dedim, “konunun ne olduğunu bilseydim. Ama tek bildiğim, tehlikenin sizden kaynaklanıyor olabileceği."</p>

  <p>"Sizi temin ederim yalnızca doğru kişiye yardım etmeye çalışıyorum."</p>

  <p>"Laf, laf, laf," dedim. “Ya ikimiz de o yerlerden değilsek?"</p>

  <p>"Ah, Tanrım," dedi. “Hayır. Bu olamaz."</p>

  <p>"Neden olmasın?"</p>

  <p>"Boş verin. Sizi ikna etmek için ne yapmam gerekiyor?"</p>

  <p>"Mm. Bir dakika. Düşüneyim," diye yanıt verdim. “Tamam. Şuna ne dersiniz? Bir yerde buluşalım. Siz söyleyin. Size iyice bakarım, bilgi değiştokuşu yaparız ve tüm kartları masaya sereriz."</p>

  <p>Bir duraklama oldu.</p>

  <p>Sonra: “Bunu yapmanızın tek yolu bu mu?"</p>

  <p>"Evet."</p>

  <p>"Bir düşüneyim. Kısa bir süre sonra iletişime geçerim."</p>

  <p>"Bir şey daha..."</p>

  <p>"Ne?"</p>

  <p>"Eğer bensem, şu anda tehlikede miyim?"</p>

  <p>"Sanırım öyle. Evet, muhtemelen öyle. Hoşça kalın."</p>

  <p>Kapattı.</p>

  <p>Telefonu yerine koyarken aynı anda içimi çekmeyi ve küfretmeyi başardım. Her yerden beni tanıyan insanlar fışkırıyor gibiydi.</p>

  <p>Bill, yüzünde şaşkın bir ifade ile mutfağa girdi.</p>

  <p>"Burada olduğunu ne cehennemden öğrendi?" oldu ilk sözleri.</p>

  <p>"O benim sorumdu," dedim. “Başka soru bul."</p>

  <p>"Bulacağım. Belki bir tuzak kuruyordur, gerçekten gidecek misin?"</p>

  <p>"Kesinlikle. Bu adamla tanışmak istediğim için önerdim."</p>

  <p>"Belirtmiş olduğun gibi, tehlikenin kaynağı o olabilir."</p>

  <p>"Bu bana uyar. O da büyük tehlikede olacak."</p>

  <p>"Bundan hoşlanmıyorum."</p>

  <p>"Ben de çok mutlu değilim. Ama şimdiye dek aldığım en iyi teklif."</p>

  <p>"Eh, senin kararın. Kim olduğunu önceden saptamanın mümkün olmaması çok kötü."</p>

  <p>"Bu benim de aklıma geldi."</p>

  <p>"Dinle, neden onu biraz zorlamıyorsun?"</p>

  <p>"Nasıl?"</p>

  <p>"Sesi endişeli geliyordu ve önerinden hoşlandığını sanmıyorum. Aradığı zaman burada olmayalım. Oturup telefonun çalmasını beklediğimizi düşünmesine izin vermeyelim. Git yeni giysiler yarat ve birkaç saatliğine kulübe gidelim. Buzluğa saldırmaktan iyidir."</p>

  <p>"İyi fikir," dedim. “Zaten bunun tatil olması gerekiyordu. Muhtemelen bundan daha iyi tatil bulamayacağım. Kulağa güzel geliyor."</p>

  <p>Gölge’den gardırobumu yeniledim, sakalımı düzelttim, duş aldım ve giyindim. Sonra arabaya binip kulübe gittik ve terasta yemek yedik. Güzel bir geceydi, yumuşak ve yıldız doluydu, ay ışığı süt gibi yayılıyordu. İkimizin de rızasıyla sorunlardan daha fazla bahsetmekten kaçındık. Bill orada neredeyse herkesi tanıyor gibiydi, bu yüzden bana dost canlısı bir yer gibi göründü. Uzun zamandır yaşadığım ilk huzurlu geceydi.</p>

  <p>Daha sonra kulübün barında içki içmeye gittik. Burasının babamın en sevdiği yerlerden biri olduğunu öğrendim. Yakındaki odadan dans müziği duyuluyordu.</p>

  <p>"Evet, güzel bir fikirdi," dedim. “Teşekkürler."</p>

  <p>"<i>De nada</i>,<a href="../Text/not.xhtml#n4d" id="n4">*</a>" dedi. “Burada babanla güzel zamanlar yaşadım. Tesadüf eseri ondan...?"</p>

  <p>"Hayır, ondan haber almadım."</p>

  <p>"Üzüldüm."</p>

  <p>"Ortaya çıkarsa sana bildiririm."</p>

  <p>"Tabii. Üzgünüm."</p>

  <p>Geri dönüş yolculuğu olaysızdı ve bizi kimse takip etmedi.</p>

  <p>Gece yarısından biraz sonra eve girdik, birbirimize iyi geceler diledik ve doğrudan odama gittim. Yeni ceketimi çıkarıp dolaba astım, yeni ayakkabılarımı tekmeleyip çıkardım ve düştükleri yerde bıraktım. Odama dönerken yastığımın üzerindeki beyaz dikdörtgeni fark ettim.</p>

  <p>İki büyük adımda odayı aştım ve kağıdı kaptım.</p>

  <p>ARADIĞIMDA EVDE OLMAMANIZA ÜZÜLDÜM, diyordu büyük harflerle. AMA SİZİ KULÜPTE GÖRDÜM VE DIŞARIDA BİR GECE GEÇİRMEK İSTEMENİZİ KESİNLİKLE ÇOK İYİ ANLIYORUM. BU BANA BİR FİKİR VERDİ. YARIN GECE ONDA O BARDA BULUŞALIM. ÇEVREDE KULAK MİSAFİRİ OLMAYAN BİR SÜRÜ İNSAN OLMASI KENDİMİ DAHA İYİ HİSSETMEMİ SAĞLAYACAK.</p>

  <p>Lanet olsun. İlk aklıma gelen gidip Bill’e söylemek oldu.</p>

  <p>Ama sonra uykusuz kalmaktan başka bir şey yapamayacağını düşündüm ve muhtemelen uykuya benden daha çok ihtiyacı vardı. Bu yüzden notu katladım, gömlek cebime tıkıştırdım, sonra gömleğimi astım.</p>

  <p>Uykumu neşelendirecek bir kabus bile görmedim. Tehlikeye karşı Frakir’in beni uyaracağını bilerek derin ve iyi uyudum. Aslında fazla uyudum ve iyi geldi. Sabah güneşliydi ve kuşlar ötüyordu.</p>

  <p>Yüzümü yıkadıktan, saçlarımı taradıktan ve yeni pantolon ve gömlek bulmak için Gölge’yi talan ettikten sonra mutfağa indim. Mutfak masasının üzerinde bir not vardı. Not bulmaktan bıkmıştım, ama bu Bill’dendi ve bir süreliğine ofise gitmesi gerektiğini, benim kahvaltı sayabileceğim, dilediğim her şeyi almakta özgür olduğumu söylüyordu. Bir süre sonra dönecekti.</p>

  <p>Buzdolabını kontrol ettim ve İngiliz kekleri, bir parça kavun ve bir bardak portakal suyu buldum. Yemeye başlamadan önce çalıştırdığım kahve makinesi ben kahvaltımı bitirdikten sonra işini tamamladı ve verandaya bir fincan kahve götürdüm.</p>

  <p>Oturup, bir not bırakarak yola çıkıp çıkmamayı düşündüm.</p>

  <p>Gizemli mektup arkadaşım -bir ihtimal S- bir kez buraya telefon etmiş, bir kez de gizlice içeri girmişti. S’nin burada olduğumu nasıl öğrendiği önemsizdi. Burası bir dostun eviydi ve bazı sorunlarımı onlarla paylaşmaktan hoşlansam da, onları tehlikeye alma fikrinden hoşlanmıyordum. Ama artık güneş doğmuştu ve bu gece buluşacaktık. Bir tür sonuca ulaşmama o kadar çok zaman kalmamıştı. Bu noktada gitmek aptalca olacaktı. Aslında, o zamana kadar oyalanmak muhtemelen daha iyi olacaktı. Çevreye göz kulak olabilir, bir şey olursa Bill'i koruyabilirdim...</p>

  <p>Aniden birinin o notu Bill’e silah zoruyla yazdırdığını, sonra beni sorularını yanıtlamaya zorlamak için rehin aldığını hayal ettim.</p>

  <p>Mutfağa seğirttim ve ofisini aradım. Sekreteri Horace Grayper ikinci çalışta yanıt verdi.</p>

  <p>"Merhaba, ben Merle Corey," dedim. “Bay Roth orada mı?"</p>

  <p>"Evet," diye yanıt verdi, “ama şu anda yanında bir müşteri var. Sizi aratayım mı?"</p>

  <p>"Hayır, o kadar önemli değil," dedim. “Onu daha sonra göreceğim. Rahatsız etmeyin. Teşekkürler."</p>

  <p>Kendime bir fincan kahve daha doldurdum ve verandaya döndüm. Bu tür şeyler sinirler için iyi değildi. Bu gece her şey hallolursa gitmeye karar verdim.</p>

  <p>Biri evin köşesini döndü.</p>

  <p>"Selam, Merle."</p>

  <p>George Hansen’dı. Frakir uyarı başlangıcı gibi hafifçe bileğimi sıktı, sonra tekrar düşündü. Belirsiz. Sıradışı.</p>

  <p>"Selam, George. Nasıl gidiyor?"</p>

  <p>"Çok iyi. Bay Roth evde mi?"</p>

  <p>"Korkarım, hayır. Bir süreliğine kasabaya gitmesi gerekti. Sanırım öğlen ya da öğleden sonra dönecek."</p>

  <p>"Ah. Birkaç gün önce işim yokken uğramamı söyledi. Yapmamı istediği bir iş varmış."</p>

  <p>Yaklaştı, ayağını basamağa koydu.</p>

  <p>Başımı iki yana salladım.</p>

  <p>"Yardımcı olamayacağım. Bana bahsetmedi. Daha sonra onu yakalaman gerekecek."</p>

  <p>Başını salladı, sigara paketini kol yeninden çıkardı, bir tane yaktı, sonra paketi eski yerine yerleştirdi. Bu sefer Pink Floyd tişörtü giymişti.</p>

  <p>"Ziyaretinden memnun musun?" diye sordu.</p>

  <p>"Hem de çok. Bir fincan kahve alır mısın?"</p>

  <p>"İyi olur."</p>

  <p>Kalktım ve içeri girdim.</p>

  <p>"Biraz krema ve şeker," diye seslendi arkamdan.</p>

  <p>Ona bir fincan kahve hazırladım. Döndüğümde verandadaki diğer sandalyeye oturmuştu.</p>

  <p>"Teşekkürler."</p>

  <p>Kahvenin tadına baktıktan sonra, “Babanın adının Cari olduğunu biliyorum," dedi. “Bay Roth Sam, dedi. Sanırım aklından çıkmış."</p>

  <p>"Ya da dili sürçtü," dedim.</p>

  <p>Gülümsedi.</p>

  <p>Konuşma tarzında yanlış olan neydi? Sesi dün gece telefonda duyduğum ses bile olabilirdi, ama telefondaki herhangi bir ipucu vermemek için çok kontrollü ve yavaş konuşmuştu. Beni rahatsız eden bu benzerlik değildi.</p>

  <p>"Emekli askerdi, değil mi? Ve bir tür hükümet danışmanı."</p>

  <p>"Evet."</p>

  <p>"Şimdi nerede?"</p>

  <p>"Devamlı yolculuk yapıyor. Denizaşırı ülkelere."</p>

  <p>"Yolculuğunda onu da görecek misin?"</p>

  <p>"Umarım."</p>

  <p>"Bu iyi olur," dedi, sigarasından bir nefes, kahvesinden bir yudum alarak. “Ah! Bu güzelmiş."</p>

  <p>"Seni çevrede gördüğümü hatırlamıyorum," dedi sonra aniden. “Hiç babanla oturmadın, değil mi?"</p>

  <p>"Hayır, annem ve başka akrabalarla büyüdüm."</p>

  <p>"Buradan uzakta mı?"</p>

  <p>Başımı salladım. “Denizaşırı bir yerde."</p>

  <p>"Adı neydi?"</p>

  <p>Neredeyse söyleyecektim. Neden, emin değilim. Ama ağzımdan çıkmadan önce “Dorothy" yaptım.</p>

  <p>Ona baktığımda dudaklarını büzdüğünü gördüm. Ben konuşurken yüzümü inceliyordu.</p>

  <p>"Neden sordun?" dedim.</p>

  <p>"Özel bir sebebi yok. Ya da genetik meraklılık denebilir. Annem kasaba dedikoducusuydu."</p>

  <p>Bir kahkaha attı ve kahve yudumladı.</p>

  <p>"Çok kalacak mısın?" diye sordu sonra.</p>

  <p>"Bilmek güç. Ama muhtemelen çok değil."</p>

  <p>"Eh, umarım iyi zaman geçirirsin." Kahvesini bitirdi, fincanı korkuluğun üzerine bıraktı. Sonra ayağa kalktı ve ekledi,</p>

  <p>"Seninle konuşmak güzeldi."</p>

  <p>Merdivenin yarısında durdu ve döndü.</p>

  <p>"Çok uzaklara gittiğini hissediyorum," dedi. “İyi şanslar."</p>

  <p>"Sen de çok yükseleceksin gibi görünüyor," dedim. “Sözcükler konusunda yeteneklisin."</p>

  <p>"Kahve için teşekkürler. Görüşürüz."</p>

  <p>"Evet."</p>

  <p>Köşeyi döndü ve gitti. Onun hakkında ne düşüneceğimi bilemiyordum ve bir süre sonra pes ettim. İlham sessizken mantık kolay tükenir.</p>

  <p>Kendime bir sandviç hazırlarken Bill döndü, bu yüzden iki sandviç yaptım. Bu sırada o gidip giysilerini değiştirdi.</p>

  <p>"Güya bu ay işi hafiften alıyordum," dedi sandviçlerimizi yerken, “ama acil işi olan eski bir müşteriydi, bu yüzden gitmek zorunda kaldım. Bu akşam çayı diğer yöne doğru takip etmeye ne dersin?"</p>

  <p>"Tabii."</p>

  <p>Tarlada yürürken ona George’un ziyaretinden bahsettim.</p>

  <p>"Hayır," dedi, “ona göre iş olduğunu söylemedim."</p>

  <p>"Başka bir deyişle..."</p>

  <p>"Sanırım gelip seni görmek istedi. Evlerinden benim ayrıldığımı kolayca görebilir."</p>

  <p>"Keşke ne istediğini bilsem."</p>

  <p>"Önemli bir şeyse, zamanı gelince sana soracaktır."</p>

  <p>"Ama zaman daralıyor," dedim. “Yarın sabah, hatta bu gece ayrılmaya karar verdim."</p>

  <p>"Neden?"</p>

  <p>Çay boyunca yürürken ona dün geceki nottan ve bu geceki randevudan bahsettim. Onu serseri ve bilinçli kurşunlara maruz bırakmak konusundaki duygularımdan bahsettim.</p>

  <p>"O kadar ciddi olmayabilir," diye başladı.</p>

  <p>"Kararımı verdim, Bill. Seni bu kadar uzun zamandır görmemişken ziyaretimi kısa kesmekten nefret ediyorum, ama bu kadar çok sorun çıkacağını düşünmemiştim. Ve ben gidersem sorunların da yok olacağını biliyorsun."</p>

  <p>"Muhtemelen öyle, ama..."</p>

  <p>Suyu takip ederken bir süre bu şekilde devam ettik. Sonunda konuyu kapattık ve tekrar sorunlarımı altüst etmeye başladık. Yürürken zaman zaman arkaya bakıyordum, ama arkamızdan gelen kimseyi görmedim. Karşı kıyıdaki çalıların arasında ses duyduğum oluyordu, ama seslerimizden rahatsız olan bir hayvan olabilirdi.</p>

  <p>Yaklaşık bir saat yürümüştük ki, birinin Koz Kartıma yoğunlaştığını hissettim. Yerimde dondum.</p>

  <p>Bill durdu ve bana döndü.</p>

  <p>"Ne..."</p>

  <p>Elimi kaldırdım.</p>

  <p>"Uzun mesafeli arama," dedim.</p>

  <p>Bir an sonra iletişimi hissettim. Aynı zamanda suyun karşısındaki çalılardan gelen sesi yine duydum.</p>

  <p>"Merlin."</p>

  <p>Random’ın sesiydi. Birkaç saniye sonra onu gördüm, Amber kütüphanesinde bir masaya oturmuştu.</p>

  <p>"Evet?" diye yanıt verdim.</p>

  <p>İmge katılaştı, yan odaya kemerli bir kapıdan bakarmışım gibi gerçeklik kazandı. Aynı anda, çevremi hâlâ görebiliyordum, ama zaman geçtikçe daha uzak geliyordu. Örneğin, çayın karşısındaki çalıların arasından George Hansen’ın bana bakarak ayağa kalktığını gördüm.</p>

  <p>"Hemen Amber’e dönmeni istiyorum," diye bildirdi Random.</p>

  <p>George suya dalıp yaklaşmaya başladı.</p>

  <p>Random elini kaldırdı, uzattı.</p>

  <p>"Gel," dedi.</p>

  <p>Dış hatlarım pırıldamaya başlamıştı ve George’un haykırdığını duydum: “Dur! Bekle! Benim de gelmem...!"</p>

  <p>Uzandım, Bill’in omzunu yakaladım.</p>

  <p>"Seni bu kaçıkla yalnız bırakamam," dedim. “Gel!"</p>

  <p>Diğer elimle Random’ın elini yakaladım.</p>

  <p>"Tamam," dedim, öne adım atarak.</p>

  <p>"Dur!" diye haykırdı George.</p>

  <p>"Cehenneme kadar yolun var," diye yanıt verdim ve onu gökkuşağını yakalamaya çalışmaya bıraktım.</p>
</body>
</html>