<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css"/>
</head>

<body>
  <h2><span class="uline"><b>Bölüm 5</b></span></h2>

  <p>Akşamın geç saatlerinin aydınlığında koşarak sokağa geldim ve arabamın yanında durdum. Onu neredeyse tanımayacaktım. Toz, kül ve su lekeleri ile kaplıydı. Ne kadar zamandır uzaktaydım ki? Burası ile bulunduğum yer arasındaki zaman farkını tahmin etmeye çalışmamıştım, ama arabam bir aydır orada duruyor gibi görünüyordu. Ama sağlamdı. Saldırıya uğramamış ve...</p>

  <p>Bakışlarım kaportanın ötesine, ileriye döndü. Brutus Ardiye Sirketi’ni ve merhum Victor Melman’ı barındıran bina yerinde yoktu. Köşeyi yanmış, yıkılmış bir iskelet işgal ediyordu iki duvardan parçalar ayakta kalmıştı. O tarafa yöneldim.</p>

  <p>Çevresinde yürüyerek kalıntıları inceledim. Binanın kararmış kalıntıları soğuk ve oturmuştu. Gri çizgiler ve isli peri çemberleri suyun içine pompalandığını, sonra buharlaştığını gösteriyordu. Kül kokusu çok güçlü değildi.</p>

  <p>'Yangını küvetteki ateşle ben mi başlattım' diye merak ettim. Sanmıyordum. Benimki küçük bir ateşti ve ben oradayken yayılma işareti göstermemişti.</p>

  <p>Ben yıkıntıyı incelerken yeşil bisikletli bir çocuk geçti. Birkaç dakika sonra gen döndü, benden yaklaşık üç metre ötede durdu. On yaşlarında görünüyordu.</p>

  <p>"Ben gördüm," diye bildirdi. “Yangını gördüm."</p>

  <p>"Ne zamandı bu?" diye sordum ona.</p>

  <p>"Üç gün önce."</p>

  <p>"Nasıl başladığını biliyorlar mı?"</p>

  <p>"Ardiyede bir şey inf..."</p>

  <p>"İnfilak mı etmiş?"</p>

  <p>"Evet," dedi gedik dişli gülümsemesinin arasından. “Belki bilerek çıkartmışlardır. Sigorta için."</p>

  <p>"Gerçekten mi?"</p>

  <p>"Hı-hı. Babam belki de işlerinin kötü olduğunu söyledi."</p>

  <p>"Daha önce de olduğu bilinir," dedim. “Yangında yaralanan var mı?"</p>

  <p>"Yukarıda yaşayan ressamın öldüğünü düşünüyorlar, çünkü kimse onu bulamadı. Ama kemik ya da onun gibi şeyler bulamadılar. Güzel bir yangındı. Uzun sürdü."</p>

  <p>"Gece miydi, gündüz mü?"</p>

  <p>"Gece. Şuradan seyrettim." Sokağın karşısında, benim geldiğim yönde bir yere işaret etti. “Çok su döktüler."</p>

  <p>"Binadan birinin çıktığını gördün mü?"</p>

  <p>"Hayır," dedi. “Yangın büyüdükten sonra geldim ben."</p>

  <p>Başımı çevirdim ve arabama döndüm.</p>

  <p>"O yangının içinde mermiler patlar sanırsın, değil mi?" dedi.</p>

  <p>"Evet," diye yanıt verdim.</p>

  <p>"Ama patlamadı."</p>

  <p>Yine ona döndüm.</p>

  <p>"Ne demek istiyorsun?" diye sordum.</p>

  <p>Elini cebine daldırmıştı bile.</p>

  <p>"Ben ve arkadaşlarım dün burada oynuyorduk," diye açıkladı “ve bir yığın mermi bulduk."</p>

  <p>Elini açıp bir sürü metal nesne gösterdi.</p>

  <p>Ona doğru ilerledim, çömeldi ve silindirlerden birini kaldırıma koydu. Aniden uzandı, yakındaki bir taşı aldı ve mermiye doğru savurdu.</p>

  <p>"Yapma!" diye bağırdım.</p>

  <p>Taş mermiye çarptı, ama hiçbir şey olmadı.</p>

  <p>"O şekilde yaralanabilirsin..." diye başladım, ama sözümü kesti.</p>

  <p>"Yok. Bu pisliklerin hiçbiri patlamıyor. O pembe şeyi yakamıyorsun bile. Kibritin var mı?"</p>

  <p>"Pembe şey mi?" dedim. Taşı kaldırdı, ezilmiş mermi kovanını ve küçük bir parça pembe tozu açığa çıkardı.</p>

  <p>"Bu," dedi, işaret ederek. “Komik, değil mi? Barutun gri olduğunu sanırdım."</p>

  <p>Diz çöktüm ve toza dokundum. Parmaklarımın arasında ezdim. Kokladım. Hatta tadına baktım. Ne halt olduğunu anlayamadım.</p>

  <p>"Hiçbir fikrim yok," dedim. “Yanmıyor bile, diyorsun, öyle mi?"</p>

  <p>"Yok. Üzerine gazete koyduk ve yaktık. Eriyip akıyor, o kadar."</p>

  <p>"Birkaç tane fazla mermin var mı?"</p>

  <p>"Şey... var."</p>

  <p>"Sana bir papel veririm," dedim.</p>

  <p>Bana dişlerini ve aralarındaki boşlukları gösterirken eli pantolonunun yan cebinde kayboldu. Frakir’i yabancı Gölge parasının üzerinden geçirdim ve yığından bir dolar çıkardım.</p>

  <p>Bana iki is lekeli çift 30'luk çıkardı ve parayı aldı.</p>

  <p>"Teşekkürler," dedi.</p>

  <p>"Bir şey değil. Buralarda ilgini çeken başka şey var mıydı?"</p>

  <p>"Yok. Külden başka bir şey yok."</p>

  <p>Arabama bindim ve sürdüm. Rastladığım ilk araba yıkama servisine girdim, çünkü silecekler cama pislik bulaştırmaktan başka bir işe yaramamıştı. Lastik duyargalar köpükten denizleri üzerime üzerime fırlatırken Luke’un verdiği kibritin hâlâ yanımda olup olmadığını kontrol ettim. Yanımdaydı. Güzel.</p>

  <p>Dışarıda ankesörlü telefon görmüştüm.</p>

  <p>"İyi günler. Yeni Çizgi Moteli," dedi genç bir erkek sesi.</p>

  <p>"Birkaç gün önce orada kalan Lucas Raynard isminde biri vardı," dedim. “Benim için mesaj bırakıp bırakmadığını öğrenmek istiyorum. Adım Merle Corey."</p>

  <p>"Bir dakika."</p>

  <p>Sustu. Sayfa çevirme sesi duyuldu.</p>

  <p>Sonra: “Evet, bırakmış."</p>

  <p>"Ne diyor?"</p>

  <p>"Kapalı bir zarf. Açmasam..."</p>

  <p>"Tamam. Ben gelirim."</p>

  <p>Arabamı oraya sürdüm. Sese uyan adamı lobideki masada buldum. Kendimi tanıttım ve zarfı istedim. Memur -fırça gibi bir bıyığı olan zayıf, sarışın bir adam- bir an baktı, sonra:</p>

  <p>"Bay Raynard’ı görecek misiniz?" dedi.</p>

  <p>"Evet."</p>

  <p>Bir çekmeceyi açtı ve yanları şişkin kahverengi bir zarf çıkardı. Üzerine Luke’un adı ve oda numarası yazılmıştı.</p>

  <p>"Bize adres bırakmadı," diye açıkladı, zarfı açarak “ve o gittikten sonra hizmetli bu yüzüğü lavaboda buldu. Bunu ona verir misiniz?"</p>

  <p>"Elbette," dedim ve yüzüğü bana uzattı.</p>

  <p>Soldaki oturma bölümünde oturdum. Yüzük pembe altındandı ve üzerinde mavi bir taş vardı. Böyle bir şey taktığını hatırlamıyordum. Onu sol elimin yüzük parmağına taktım ve mükemmel uydu. Ona verene kadar takmaya karar verdim.</p>

  <p>Motel kağıdına yazılmış mektubu açtım ve okudum:</p>

  <p><i>Merle,</i></p>

  <p><i>Akşam yemeği için üzüldüm. Seni bekledim. Umarım her şev yolundadır. Sabah Albuquerque’ye gidiyorum. Üç gün orada kalacağım. Sonra üç gün de Santa Fe’de. İki yerde de Hilton’da kalacağım. Seninle konuşmak istediğim şeyler vardı. Lütfen beni ara.</i></p>

  <p><i>Luke</i></p>

  <p>Hm.</p>

  <p>Seyahat acentemi aradım ve acele edersem Albuquerque’ye giden akşam uçağına yetişebileceğimi öğrendim. Bir telefon konuşması yerine yüz yüze görüşmek istiyordum, bu yüzden rezervasyon yaptırdım. Ofise uğradım, biletimi aldım, nakit ödedim, havaalanına gittim ve park ederken arabama hoş çakal dedim. Onu bir daha göreceğimden kuşkuluydum.</p>

  <p>Sırt çantamı aldım ve terminale yürüdüm.</p>

  <p>Kalanı kolay ve rahattı. Yerin altımda uzaklaşmasını izlerken, varoluşumun bu aşamasının gerçekten de sona erdiğini biliyordum. Çok şey gibi, tam olarak istediğim gibi değildi. S meselesini çabucak halletmeyi ya da unutmayı düşünüyordum. Sonra bir süredir görmek istediğim kişileri ziyaret edecektim ve uzun zamandır merak ettiğim birkaç yere gidecektim. Sonra Hayaletçark’ı kontrol etmek için Gölgeye uğrayacak, ondan sonra varoluşumun parlak kutbuna dönecektim.</p>

  <p>Ama şimdi önceliklerim değişmişti. Tamamen S’nin ve Julia’nın ölümlerinin birbiriyle bağlantılı olması ve Gölge’nin başka bir yerinden, anlamadığım bir gücün işe karışması yüzünden.</p>

  <p>Beni en çok rahatsız eden ikinci düşünceydi. Gururum yüzünden hem mezarımı kazıyor, hem de dostlarımı ve akrabalarımı tehlikeye mi atıyordum? Dost gökler adına, bunu kendim halletmek istiyordum, ama bu konuda ne kadar düşünürsem, karşı karşıya geldiğim rakip güçlerden ve S hakkında bildiklerimin azlığından o kadar etkileniyordum. Diğerlerine bildirmemek adil değildi. Onlar da tehlikede olabilirdi. Her şeyi kendim toparlayıp, hediye olarak onlara sunmayı çok istiyordum. Belki bunu yapardım da, ama...</p>

  <p>Lanet olsun. Onlara söylemek zorundaydım. S işimi bitirip, onlara yönelirse, bilmeleri gerekirdi. Eğer bu daha büyük bir şeyin parçasıysa, bilmeleri gerekirdi. Fikir hiç hoşuma gitmese de, onlara söylemek zorunda kalacaktım.</p>

  <p>Öne eğildim ve ellerim koltuğumun altındaki sırt çantama gitti. Luke ile konuşana kadar beklemenin bir zararı olmayacağına karar verdim. Şehir dışına çıkmıştım ve muhtemelen artık güvendeydim. Luke’tan bir iki ipucu elde etme olasılığı vardı. Hikayemi anlattığım zaman onlara verebilecek daha fazla şeyim olurdu. Biraz daha bekleyecektim.</p>

  <p>İçimi çektim. Hostesten bir içki aldım ve yudumladım. Albuquerque’ye normal yolla, arabayla gitmek fazla zaman alırdı. Gölge’de kestirmeden gitmek işe yaramazdı, çünkü daha önce oraya hiç gitmemiştim ve orayı nasıl bulacağımı bilmiyordum. Çok kötü. Arabamın yanımda olması hoşuma giderdi. Muhtemelen Luke Santa Fe’ye gitmişti bile.</p>

  <p>Yudumladım ve bulutların içinde şekiller aradım. Bulduğum şeyler ruh halime uyuyordu, bu yüzden çantamdaki romanı çıkardım ve uçak alçalmaya başlayana kadar okudum.</p>

  <p>Yine dışarı baktığımda, manzara bir süre dağ sıraları ile doldu. Cızırtılı bir ses havanın iyi olduğu konusunda güvence verdi. Babamı merak ettim.</p>

  <p>Kapıdan çıktım, Kızılderili takıları, Meksika çömlekleri ve süslü andaçlar ile dolu bir hediye dükkanının yanından geçtim, bir telefon buldum ve yerel Hilton otelini aradım. Luke’un ayrıldığını öğrendim. Bunun üzerine Santa Fe’deki Hilton’ı aradım. Oraya giriş yapmıştı, ama odasındaki telefon yanıt vermiyordu. Kendim için rezervasyon yaptırdım ve telefonu kapattım. Danışma masasındaki kadın yarım saat sonra Santa Fe’ye kalkacak servis otobüsünü yakalayabileceğimi söyledi ve bilet almam için gitmem gereken yere gönderdi.</p>

  <p>Santa Fe’nin büyük havaalanı olmayan birkaç eyalet başkentinden biri olduğunu okumuştum bir yerde.</p>

  <p>I-25 üzerinde kuzeye ilerlerken, Sandia Tepesi’nin yakınlarında, uzayan gölgelerin arasında Farkir bileğimi hafifçe sıktı ve bir an sonra bıraktı. Bir daha. Sonra bir daha. Çabucak küçük otobüse göz gezdirerek beni uyardığı tehlikeyi aradım.</p>

  <p>Aracın arkasına oturmuştum. Önde Texas aksanı ile konuşan, gösterişli turkuaz ve gümüş takılar takmış orta yaşlı bir çift vardı; ortada New York’tan bahseden üç yaşlı kadın vardı; koridorun karşı tarafında ise gözleri birbirlerinden başka bir şey görmeyen genç bir çift; çaprazlarında üniversiteden bahseden, tenis raketli iki delikanlı; arkalarında kitap okuyan bir rahibe. Pencereden dışarı baktım ve otoyolda ya da yakınlarında özellikle tehditkar hiçbir şey görmedim. Herhangi bir saptama uygulaması ile dikkatleri üzerime çekmek istemiyordum.</p>

  <p>Bu yüzden Thari dilinde bir sözcük söyledim, bileğimi ovaladım ve uyarı yok oldu. Yolculuğun devamı olaysız geçse de beni rahatsız etmişti, ama zaman zaman sahte uyarılar almak sinir sistemlerinin doğasında vardır. Yanımdan akıp geçen kırmızı yapraktaşları, sarı kırmızı toprağı izlerken, sel yataklarını aşarken, uzaktaki dağlara, daha yakın yamaçlardaki fıstık çamlarına bakarken merak ettim. S? Orada bir yerde miydi? Bir şekilde izliyor, bekliyor muydu? Ve öyleyse, neden?</p>

  <p>Oturup birkaç bira içerken konuşamaz mıydık? Belki her şey bir yanlış anlaşmadan kaynaklanıyordu.</p>

  <p>Bunun bir yanlış anlaşma olmadığını hissediyordum. Ama herhangi bir şey çözümlenmese bile neler olup bittiğini öğrenmekle yetinmeye de razıydım. Biraların parasını bile öderdim.</p>

  <p>Kasabaya girerken batan güneşin ışığı Sangre de Cristos’un karlarının üzerinde çaktı; gölgeler gri-yeşil yamaçlardan kaydı; görünürdeki binaların çoğu badanalıydı. Hilton’ın önünde otobüsten indiğimde hava sıcaklığı Albuquerque’den on derece daha serin geliyordu. Ama 600 metre daha yüksekteydik ve geceye bir saat on beş dakika daha yakındık.</p>

  <p>Otele kayıt yaptırdım ve odamı buldum. Luke’a telefon etmeyi denedim, ama yanıt yoktu. Sonra duş aldım ve yedek giysilerimi giydim. Odasını bir kez daha aradım, ama yine yanıt yoktu. Acıkmaya başlamıştım ve akşam yemeğini onunla yemeyi umuyordum.</p>

  <p>Barı bulup bir bira içmeye, sonra yine denemeye karar verdim. Önemli bir randevusu olmadığını umuyordum.</p>

  <p>Lobide yanaşıp yön sorduğum Bay Brazda otel müdürü çıktı. Bana odamı sordu, hoşbeş etti ve oturma salonuna giden koridoru gösterdi. O tarafa yöneldim, ama fazla gidemedim.</p>

  <p>"Merle! Burada ne halt ediyorsun?" dedi tanıdık bir ses.</p>

  <p>Döndüm ve lobiye henüz girmiş olan Luke’a baktım. Terliydi ve gülümsüyordu, üzerinde tozlu asker giysileri, bot ve kep vardı. Yüzü kirliydi. El sıkıştık ve “Seninle konuşmak istedim," dedim. Sonra: “Neler yapıyorsun, askere mi yazıldın?"</p>

  <p>"Hayır, tüm gün Pecos’ta yürüyüş yaptım," diye yanıt verdi. “Bu taraflardayken hep yaparım. Harikadır."</p>

  <p>"Ben de bir gün denemeliyim," dedim. “Akşam yemeği ısmarlama sırası bende gibi görünüyor."</p>

  <p>"Doğru," diye yanıt verdi. “Bir duş alıp giysilerimi değiştireyim. On beş, yirmi dakika sonra seninle barda buluşuruz. Olur mu?"</p>

  <p>"Tamam. Görüşürüz."</p>

  <p>Koridora yöneldim ve barı buldum. Orta büyüklükte, loş, serin ve biraz kalabalık bir yerdi. İki bağlantılı odaya ayrılmıştı, alçak, rahat görünüşlü sandalyeleri ve küçük masaları vardı.</p>

  <p>Bir çift solumdaki köşe masasından ayrılıyor, içkileri ellerinde, yandaki yemek odasına doğru garsonu takip ediyorlardı. O masaya oturdum. Bir süre sonra kokteyl garsonu geldi ve bir bira ısmarladım.</p>

  <p>Birkaç dakika sonra oturmuş biramı yudumlar ve zihnimin geçmiş günlerin sapıkça düzenlenmiş olaylarını gözden geçirmesine izin verirken, mekanın gelip geçen şekillerinden birinin geçmekten vazgeçtiğini fark ettim. Gelip yanımda durmuştu. Karanlık bir figür olarak algılanacak kadar arkada.</p>

  <p>Yumuşak sesle konuştu: “Affedersiniz. Size bir soru sorabilir miyim?"</p>

  <p>Başımı çevirdiğimde İspanyol görünüşlü kısa, zayıf bir adam gördüm. Saçları ve bıyıkları aklaşmıştı. Yeterince iyi giyimliydi ve yerel bir iş adamına benziyordu. Endişe işaretine yorulacak kadar kısa gülümsemesi esnasında köşesi kırılmış bir ön diş gördüm.</p>

  <p>"Adım Dan Martinez," dedi, elini uzatmadan. Karşımdaki sandalyeye baktı. “Bir dakika oturabilir miyim?"</p>

  <p>"Bu ne hakkında? Eğer bir şey satıyorsanız, ilgilenmiyorum. Birini bekliyorum ve..."</p>

  <p>Başını iki yana salladı.</p>

  <p>"Hayır, öyle bir şey değil. Birini beklediğinizi biliyorum. Bay Lucas Raynard adında birini. Aslında bu onunla ilgili."</p>

  <p>Sandalyeye işaret ettim.</p>

  <p>"Tamam. Oturun ve sorunuzu sorun."</p>

  <p>Öyle yaptı, ellerini kavuşturdu, masanın üzerine koydu.</p>

  <p>Öne eğildi.</p>

  <p>"Lobide konuştuğunuzu duydum," diye yanıt verdi “ve birbirinizi oldukça iyi tanıdığınız izlenimini edindim. Bana onu ne kadar zamandır tanıdığınızı söylemenizin sakıncası var mı?"</p>

  <p>"Eğer bilmek istediğiniz tek şey buysa," diye yanıt verdim, "yaklaşık sekiz yıldır. Üniversiteye birlikte gittik ve bundan sonra yıllarca aynı şirkette çalıştık."</p>

  <p>"Grand Tasarım," diye bildirdi, “San Francisco’da bir bilgisayar şirketi. Onu üniversiteden önce tanımıyordunuz, değil mi?"</p>

  <p>"Zaten oldukça çok şey biliyor gibisiniz," dedim. “Ne istiyorsunuz? Bir tür polis misiniz?"</p>

  <p>"Hayır," dedi, “öyle bir şey değil. Sizi temin ederim, dostunuzun başını belaya sokmak istemiyorum. Yalnızca kendi başımı beladan kurtarmak istiyorum. Size sormak..."</p>

  <p>Başımı iki yana salladım.</p>

  <p>"Başka bedava yanıt yok," dedim. “Çok iyi bir sebep olmadığı sürece yabancılara dostlarımdan bahsetmekten hoşlanmam."</p>

  <p>Ellerini açtı ve masanın üzerine koydu.</p>

  <p>"Sinsi davranmak istemiyorum," dedi, “ona bundan bahsedeceğinizi biliyorum. Aslında, bahsetmenizi istiyorum. Beni tanıyor. Onun hakkında sorular sorduğumu bilmesini istiyorum, tamam mı? Aslında bu onun çıkarına. Lanet olsun, üstelik bir dostuna soruyorum, öyle değil mi? Ona yardım etmeye gönüllü olacak birine. Ve birkaç basit gerçeği öğrenmem gerekiyor..."</p>

  <p>"Benim de basit bir gerçeği öğrenmem gerekiyor: Bu bilgiyi neden istiyorsunuz?"</p>

  <p>İçini çekti. “Tamam," dedi. “Bana çok ilgi çekici bir yatırım fırsatı önerdi. Kesin bir şey değil ama. Büyük miktarda paradan söz ediyorum. Büyük rekabet içeren alanlarda açılan yeni şirketler söz konusu olduğunda bir risk unsuru vardır, ama olası kazançlar baştan çıkanadır."</p>

  <p>Başımı salladım.</p>

  <p>"Siz de onun dürüst olup olmadığını öğrenmek istiyorsunuz."</p>

  <p>Güldü. “Dürüst olup olmadığı umurumda bile değil," dedi. "Tek ilgilendiğim şey kılçıksız ürün teslim edebilir mi?"</p>

  <p>Adamın konuşma tarzı bana birini hatırlattı. Denedim, ama kim olduğunu hatırlayamadım.</p>

  <p>"Ah," dedim, biramdan bir yudum alarak. “Bugün biraz yavaş anlıyorum. Üzgünüm. Elbette, bu anlaşma bilgisayarlarla ilgili."</p>

  <p>"Elbette."</p>

  <p>"Yanında getirdiği şeyle burada şirket açarsa şimdiki işvereninin başına bela açıp açmayacağını bilmek istiyorsunuz."</p>

  <p>"Tek sözcükle, evet."</p>

  <p>"Pes ediyorum," dedim. “Buna yanıt vermek için daha fazla bilgisi olan birine ihtiyacınız olacak. Entelektüel mallar kanunun incelikli alanlarındandır. Ne sattığını bilmiyorum, nereden geldiğini bilmiyorum. Dostum çok gezer. Ama biliyor olsaydım dahi, sizin yasal konumunuz hakkında en ufak bir fikrim yok."</p>

  <p>"Bunun ötesinde bir şey beklememiştim," dedi gülümseyerek.</p>

  <p>Gülümsemesine karşılık verdim.</p>

  <p>"Demek mesajınızı verdiniz," dedim.</p>

  <p>Başını salladı ve ayağa kalkacak oldu.</p>

  <p>"Ah, bir şey daha," diye başladı.</p>

  <p>"Evet?"</p>

  <p>"Bazı yabancı mekanlardan bahsetti mi?" dedi, gözlerimin içine bakarak. “Örneğin Amber ya da Kaos Sarayları gibi."</p>

  <p>İrkildiğimi fark etmemiş olamazdı ve bu tamamen yanlış izlenimlere kapılmasına sebep olmuş olmalıydı. Ona doğru yanıt verdiğim zaman yalan söylediğimi düşündüğünden eminim.</p>

  <p>"Hayır, bu yerlerden bahsettiğini hiç duymadım. Neden soruyorsunuz?"</p>

  <p>Başını iki yana salladı, sandalyesini itti ve masadan uzaklaştı. Yine gülümsüyordu.</p>

  <p>"Önemli değil. Teşekkür ederim, Bay Corey. <i>Nus a dhabzhun dhuilsha."</i></p>

  <p>Neredeyse kaçarak gitti.</p>

  <p>"Dur!" diye seslendim. O kadar yüksek sesle konuşmuştum ki, bir sessizlik oldu ve bütün başlar bana döndü.</p>

  <p>Ayağa kalktım ve arkasından koşacak oldum, ama ismimin söylendiğini duydum.</p>

  <p>"Hey, Merle! Kaçma! Geldim işte!"</p>

  <p>Döndüm. Luke arkamdaki girişten gelmişti. Saçları hâlâ ıslaktı. İlerledi, omzumu sıktı, Martinez’in biraz önce boşalttığı sandalyeye oturdu. Ben otururken yarım bıraktığım birama doğru başını salladı.</p>

  <p>"Benim de onlardan birine ihtiyacım var," dedi. “Ah, çok susadım!" Sonra, “Ben gelirken nereye gidiyordun?"</p>

  <p>Görüşmemden bahsetmek istemediğimi hissettim ve bunun tek sebebi tuhaf bitişi değildi. Görünüşe göre Martinez’i görmemişti.</p>

  <p>Bu yüzden, “Tuvalete gidiyordum," dedim.</p>

  <p>"Arka tarafta," dedi, geldiği yönü işaret ederek. “Gelirken önünden geçtim."</p>

  <p>Gözleri aşağıya kaydı.</p>

  <p>"Söylesene, o taktığın yüzük..."</p>

  <p>"Ah, evet," dedi. “Yeni Çizgi Moteli’nde bırakmışsın. Mesajını alırken sana iletmek üzere verdiler. Al, bırak da..."</p>

  <p>Çekiştirdim, ama çıkmadı.</p>

  <p>"Takılmış görünüyor," dedim. “Tuhaf. Takarken kolayca geçmişti."</p>

  <p>"Parmakların şişmiş olmalı," dedi. “Yükseklikle ilgili bir şey olabilir. Oldukça yüksekteyiz."</p>

  <p>Garsonun dikkatini çekti ve ben yüzüğü çevirip dururken bir bira ısmarladı.</p>

  <p>"Sanırım sana satmam gerekecek," dedi. “İyi bir anlaşma önerebilirim."</p>

  <p>"Göreceğiz," dedim ona. “Bir dakika içinde dönerim."</p>

  <p>Bir elini gevşekçe kaldırdı ve ben tuvalete yönelirken indirdi.</p>

  <p>Tuvalette başka hiç kimse yoktu ve Frakir’i servis otobüsünde yaptığım baskılama büyüsünden serbest bırakan sözcükleri söyledim. Hemen harekete geçti. Ben bir başka emir veremeden çözülerek pırıltılı bir görüntü kazandı. Elimin üzerinde süründü, yüzük parmağıma dolandı. Parmağım sabit basınç altında kararır ve ağrımaya başlarken büyülenmiş gibi izledim.</p>

  <p>Sonra hemen gevşedi. Parmağım ip dolanmış gibi görünüyordu. Fikri anladım. Yüzüğü etime yapılmış iz boyunca çevirerek çıkardım. Frakir yüzüğü kapacakmış gibi harekete geçti ve onu okşadım.</p>

  <p>"Tamam," dedim. “Teşekkürler. Yerine dön."</p>

  <p>Bir an tereddüt eder gibi oldu, ama daha resmi bir emir vermeden iradem yeterli oldu. Elime kaydı ve bileğime dolanıp soldu.</p>

  <p>İşimi bitirip bara döndüm. Yerime otururken yüzüğü Luke’a uzattım ve biramdan bir yudum aldım.</p>

  <p>"Nasıl çıkardın?" diye sordu.</p>

  <p>"Bir parça sabunla," diye yanıt verdim.</p>

  <p>Yüzüğü mendiline sardı ve cebine koydu.</p>

  <p>"Sanırım paranı alamayacağım."</p>

  <p>"Sanırım hayır. Takmayacak mısın?"</p>

  <p>"Hayır, bu bir hediye. Biliyor musun, buraya gelmeni beklememiştim," dedi, ben yokken ortaya çıkan bir kase fıstığı avuçlayarak. “Mesajı alınca arayacağını ve daha sonrası için randevulaşacağımızı düşünmüştüm. Ama geldiğine memnun oldum. Daha sonrasının ne zaman olacağını kim bilebilir? Düşündüğümden daha hızlı ilerlemeye başlayan planlarım var.Seninle bu konuda konuşmak istemiştim."</p>

  <p>Başımı salladım.</p>

  <p>"Benim de seninle konuşmak istediğim şeyler var."</p>

  <p>O da başını salladı.</p>

  <p>Tuvalette Martinez’den ve söylediği, ima ettiği şeylerden henüz bahsetmemeye karar vermiştim. Bahsettikleri benim ilgimi çekecek türden şeyler içermiyor gibi görünse de, birisi ile konuşurken -dostum bile olsalar- onların sahip olmadığı bilgilere sahip olmayı güven verici bulurum. Bu yüzden şimdilik kendime saklamaya karar verdim.</p>

  <p>"O zaman medeni davranalım ve yemeğimiz bitene kadar önemli şeyleri rafa kaldıralım," dedi, yavaş yavaş peçetesini yırtarak ve parçaları buruşturarak. “Ve gidip konuşabileceğimiz bir yer bulalım."</p>

  <p>"İyi fikir," diye onayladım. “Burada yemek ister misin?"</p>

  <p>Başını iki yana salladı.</p>

  <p>"Devamlı burada yiyorum. Yemekler iyi, ama değişiklik istiyorum. Köşedeki bir yerde yemeyi düşünüyordum. Gidip boş masaları var mıymış, göreyim."</p>

  <p>"Tamam."</p>

  <p>İçkisinin kalanını bitirdi ve ayrıldı.</p>

  <p>...Bir de Amber bahsi vardı. Martinez kimdi ki? Bunu öğrenmek oldukça gerekliydi, çünkü göründüğü gibi biri olmadığı açıktı. Son sözleri benim ana dilim olan Thari dilindeydi.</p>

  <p>Bunun nasıl ve neden olabileceği konusunda en ufak bir fikrim bile yoktu. S konusunun bu kadar uzun sürüncemede kalmasına izin verdiğim için kendi kendime küfrettim. Kibrimin sonucuydu bu. Olayın bu kadar çapraşık bir hal alacağını tahmin etmemiştim. Hoşlanmasam da, bunu hak etmiştim.</p>

  <p>"Tamam," dedi Luke, köşeyi dönüp elini cebine daldırdı ve masaya birkaç madeni para attı. “Rezervasyonumuz var. İçkini bitir de yürüyüşe çıkalım."</p>

  <p>Bitirdim, kalktım ve onu takip ettim. Beni koridorlardan geçirerek lobiye götürdü. Sonra oradan çıktık ve arkadaki koridordan geçtik. Yumuşak bir gece havasına çıktık, park yerini geçip Guadaloupe Caddesi boyunca uzanan kaldırıma çıktık. Orasıyla Alameda ile kesiştiği yer arasında fazla mesafe yoktu. Orada iki cadde geçtik ve büyük bir kilisenin önünden yürüdük, sonra bir sonraki köşeden sağa döndük. Luke biraz ötede, caddenin karşısında La Tertulia isimli bir lokanta gösterdi.</p>

  <p>"Burası," dedi.</p>

  <p>Caddeyi geçtik ve girişe yöneldik. Alçak, kerpiç bir binaydı, İspanyol tarzı, eski ve içerisi oldukça zarif. Bir sürahi sangria aldık, pollo adova, ekmek tatlısı ve fincan fincan kahve içtik, yemek boyunca ciddi şeylerden bahsetmeme sözümüzü tuttuk.</p>

  <p>Yemek sırasında odadan geçen iki farklı kişi Luke’u selamladı, masada durdu ve biraz sohbet etti.</p>

  <p>"Bu kasabadaki herkesi tanıyor musun?" diye sordum ona biraz sonra.</p>

  <p>Güldü. “Burada çok iş yapıyorum."</p>

  <p>"Gerçekten mi? Oldukça küçük bir kasaba gibi görünüyor."</p>

  <p>"Evet, ama görüntü aldatıcı. Burası gerçekten de başkent. Burada sattığımız şeyleri alan bir sürü insan var."</p>

  <p>"Demek sık sık buraya geliyorsun."</p>

  <p>Başıyla onayladı. “Benim bölgemdeki en sıcak satış noktalarından biridir."</p>

  <p>"Ormanda yürüyüş yaparken bunca işi nasıl idare ediyorsun?"</p>

  <p>Masanın üzerindeki şeylerden oluşturduğu küçük ordudan başını kaldırdı. Gülümsedi.</p>

  <p>"Biraz dinlenmem gerek," dedi. “Şehirlerden ve ofislerden bıkıyorum. Biraz uzaklaşıp yürüyor, kano yapıyor ya da kürek çekiyorum. Yoksa aklımı kaçırırım. Aslında, burada iş imkanı yaratmamın sebeplerinden biri bu. O tür şeyler yapabileceğim bir sürü yere yakın."</p>

  <p>Kahvesinden bir yudum aldı.</p>

  <p>"Biliyor musun," diye devam etti, “dışarıda çok güzel bir gece var, arabaya atlayıp biraz sürmeliyiz. O zaman ne demek istediğimi anlarsın."</p>

  <p>"Kulağa güzel geliyor," dedim, omuzlarımı gererek garsona bakınırken! “Ama hava çok kararmadı mı?"</p>

  <p>"Hayır. Birazdan ay yükselir, yıldızlar çıkar ve hava gerçekten açık. Göreceksin."</p>

  <p>Hesabı aldım, ödedim ve dışarı çıktık. Gerçekten de ay çıkmıştı.</p>

  <p>"Araba otelin parkında," dedi yürümeye başladığımızda.</p>

  <p>"Bu yanda."</p>

  <p>Park yerine döndüğümüzde bir steyşın gösterdi, kilidi açtı ve binmemi işaret etti. Arabayı çalıştırdı, ilk köşeden döndü ve Alameda’yı takip ederek Paseo’ya çıktı, sağa dönerek</p>

  <p>Otero adlı caddeye girdi. Yol yokuş yukarı gidiyordu. Sonra yine sağa, Hyde Park Yoluna çıktı. Oradan sonra trafik hafifti. Kayak yapmaya uygun bir havzaya doğru gittiğimizi gösteren bir tabela geçtik.</p>

  <p>Dönemeçleri aşarak, genellikle yokuş yukarı tırmanırken gerginlikten kurtulduğumu hissettim. Kısa süre sonra şehre ilişkin her tür izi arkamızda bıraktık. Gece ve sessizlik iyice yerleşti. Burada sokak lambası yoktu. Açık pencerelerden çam ağaçlarının kokusunu aldım. Hava serindi. S’den ve başka her şeyden uzakta, dinlendim.</p>

  <p>Luke’a baktım. Alnını kırıştırmış, dümdüz önüne bakıyordu. Bakışlarımı hissetti, aniden gevşedi ve sırıttı.</p>

  <p>"Kim başlıyor'" diye sordu.</p>

  <p>"Sen başla," diye yanıt verdim.</p>

  <p>"Tamam. Önceki sabah Grand Tasarım’dan ayrılmandan bahsederken, başka bir yerde çalışmayacağını, ders de vermeyeceğini söyledin."</p>

  <p>"Doğru."</p>

  <p>"Yalnızca yurtdışına yolculuk yapacağını söyledin."</p>

  <p>"Evet."</p>

  <p>"Bir süre sonra aklıma başka bir olasılık geldi."</p>

  <p>O bana bir bakış fırlatırken sessiz kaldım.</p>

  <p>"Merak etmeye başladım," dedi bir süre sonra, “belki araştırıyorsundur. Belki kendi şirketini kurmak için destek, belki de satmak istediğin bir şey için alıcı arıyorsundur. Ne demek istediğimi anlıyor musun?"</p>

  <p>"Yeni bir şey bulduğumu ve bunu Grand Tasarım’a kaptırmak istemediğimi düşünüyorsun."</p>

  <p>Yanındaki koltuğa bir şaplak attı.</p>

  <p>"Aptal olmadığını biliyorum," dedi. “Demek şimdi ortalıklarda dolanıyor, gelişmesini bekliyorsun. Sonra en fazla ödeyecek alıcıyı bulacaksın."</p>

  <p>"Mantıklı olurdu," dedim, “eğer durum bu olsaydı. Ama değil."</p>

  <p>Güldü.</p>

  <p>"Sorun yok," dedi. “Grand Tasarım için çalışıyor olmam beni onların ispiyoncusu yapmaz. Bunu biliyor olmalısın."</p>

  <p>"Biliyorum."</p>

  <p>"Ve sırf burnumu sokmuş olmak için sormuyorum. Aslında, bambaşka planlarım var. Senin çok başarılı olduğunu görmek istiyorum."</p>

  <p>"Teşekkürler."</p>

  <p>"Bu konuda yardımım bile olabilir. Büyük yardımım."</p>

  <p>"Ne demek istediğini anlıyorum, Luke, ama..."</p>

  <p>"Bir dinle, olmaz mı? Ama ilk önce bir şeye yanıt ver: Bu konuda kimseyle anlaşmadın, değil mi?"</p>

  <p>"Hayır."</p>

  <p>"Ben de öyle düşünmüştüm. Biraz erken olurdu."</p>

  <p>Yolun kenarındaki ağaçlar şimdi daha yüksekti, gece rüzgarı biraz daha soğuktu. Ay burada, aşağıdaki kasabada olduğundan daha büyük, daha parlak görünüyordu. Bir dizi dönemeci dolandık ve bizi daha da yükseğe taşıyan zikzaklar çizdik. Zaman zaman solda keskin uçurumlar çarpıyordu gözüme. Korkuluk yoktu.</p>

  <p>"Bak," dedi, “işlerine kendimi katmaya çalışmıyorum. Eski zamanların hatırına kendime pay istemiyorum. O başka, iş başka ama güvenebileceğini bildiğin biriyle anlaşma yapmanın kimseye zararı olmaz. Sana yaşamın gerçeklerinden bahsedeyim. Eğer gerçekten harika bir tasarım yaptıysan, bu işle uğraşan bir sürü insana gidip bir tomar para kazanabilirsin. Çok dikkatli davranırsan. Ama o kadar. Eline geçen altın fırsat uçup gitmiş olur. Gerçekten temiz para istiyorsan, kendi işini kurarsın. Apple’a bak. Tutarsa, dilersen yine satabilirsin, hem de sırf fikir karşılığında alacağından çok daha fazlasını. Tasarım konusunda dahi olabilirsin, ama pazarı ben biliyorum. Ve insanlar tanıyorum -tüm ülkede- tasarımını uygulaman ve vitrine çıkarman için para verecek kadar bana güvenen insanlar. Lanet olsun! Tüm hayatım boyunca Grand Tasarım’da kalmayacağım. Beni de yanma al, sana finans bulayım. Sen imalata bakarsın, ben de işi yürütürüm. Büyük bir şeyler başarabilmenin tek yolu bu."</p>

  <p>"Ah, tanrım," diye içimi çektim. “Kulağa gerçekten de güzel geliyor. Ama yanlış iz peşindesin. Benim satacak bir şeyim yok."</p>

  <p>"Hadi ama!" dedi. “Bana güvenebileceğini biliyorsun. Dediğimi yapmayı kesinlikle reddetsen de kimseye bundan bahsedecek değilim. Ben dostlarıma kazık atmam. Yalnızca tasarımını kendin üretmezsen hata yapmış olacağını düşünüyorum."</p>

  <p>"Luke, söylediğimde ciddiyim."</p>

  <p>Bir süre sessiz kaldı. Sonra bakışları yine bana döndü. Ona baktığımda, gülümsediğini gördüm.</p>

  <p>"Bir sonraki soru ne?" diye sordum.</p>

  <p>"Hayaletçark ne?" dedi.</p>

  <p>"Ne?"</p>

  <p>"Çok gizli Merle Corey projesi. Hayaletçark," diye yanıt verdi. “Kimsenin daha önce görmediği şeyler içeren bilgisayar tasarımı. Sıvı yarı-iletkenler, dondurucu tanklar, plazma..."</p>

  <p>Kahkahalar atmaya başladım.</p>

  <p>"Tanrım!" dedim. “Bu yalnızca bir şaka. Çılgın bir hobi. Bir tasarım oyunu. Yeryüzü üzerinde asla imal edilemeyecek bir makine. Eh, belki çoğu edilebilir. Ama çalışmaz. Escher çizimi gibi kağıt üzerinde harika görünür, ama gerçek yaşamda yapılamaz." Bir süre düşündükten sonra sordum, “Sen nereden biliyorsun? Kimseye bundan bahsetmedim."</p>

  <p>Bir dönemeçten dönerken boğazını temizledi. Ay ağaç tepeleri ile kesilmişti. Ön camın üzerinde birkaç çiy damlası belirmişti.</p>

  <p>"Eh, o kadar da gizli davranmadın," diye yanıt verdi. “Ne zaman ofisine gelsem masanın üzerinde ve çizim tahtanda tasarımlar, grafikler, notlar olurdu. Fark etmekten kendimi alamadım. Çoğu 'Hayaletçark' olarak adlandırılmıştı. Ve Grand Tasarım’da buna benzer bir şey olmadı hiç, bu yüzden senin en sevdiğin projen ve güvenliğe giden biletin olduğunu düşündüm. Beceriksiz hayalcinin biri olduğunu hiç düşünmedim. Bana doğruyu söylediğinden emin misin?"</p>

  <p>"Eğer oturup burada yapılabilecek kadarını yapsak," diye yanıt verdim dürüstlükle, “orada durur, tuhaf görünür ve tek bir lanet şey bile yapmaz."</p>

  <p>Başını iki yana salladı.</p>

  <p>"Bu doğru gelmiyor," dedi. “Hiç senin yapacağın bir şey değil, Merle. Neden zamanını çalışmayacak bir makine tasarlamak için harcayasın ki?"</p>

  <p>"Tasarım kuramı konusunda bir egzersizdi..." diye başladım.</p>

  <p>"Affedersin, ama bu saçmalık," dedi. “Evrende senin o kahrolası makinenin çalışacağı tek bir yer bile olmadığını mı söylemeye çalışıyorsun?"</p>

  <p>"Bunu söylemedim. Yalnızca onu varsayımsal koşullar altında çalışmak üzere tasarladığımı açıklamaya çalışıyordum."</p>

  <p>"Ah. Başka bir deyişle, eğer bir başka dünyada öyle bir yer bulursak, çalışır."</p>

  <p>"Ah, evet."</p>

  <p>"Sen tuhafsın, Merle. Bunu biliyor musun?"</p>

  <p>"Hı-hı."</p>

  <p>"Boka düşmüş bir başka hayal. Ah, pekala... Söylesene, buraya uydurulabilecek sıra dışı bir özelliği yok mu?"</p>

  <p>"Yok. Burada işlevlerini yerine getirmez."</p>

  <p>"İşlevlerinde bu kadar özel olan ne ki?"</p>

  <p>"Uzay, zaman ve Everett ve Wheeler isimli bazı adamların bazı fikirlerini içeren bir sürü teorik saçmalık. Yalnızca matematikle açıklanabilir."</p>

  <p>"Emin misin?"</p>

  <p>"Ne fark eder ki? Bir ürünüm yok, şirketim de yok. Kusura bakma. Martinez ile ortaklarına bunun çıkmaz sokak olduğunu söyle."</p>

  <p>"Hı? Martinez kim?"</p>

  <p>"Corey ve Raynard Ltd.Şti.'nin potansiyel sermayedarlarından biri," dedim. “Dan Martinez. Orta yaşlı, biraz kısa, biraz seçkin görünüşlü, ön dişi kırılmış..."</p>

  <p>Kaşları çatıldı. “Merle. Kimden bahsettiğin konusunda en ufak fikrim yok."</p>

  <p>"Barda seni beklerken yanıma yaklaştı. Senin hakkında çok şey biliyor gibiydi. Şimdi, biraz önce tanımladığın potansiyel durumla ilgili olduğunu anladığım bir sürü soru sordu. Sermaye bulmak için ona gitmişsin gibi davrandı."</p>

  <p>"Hı -hı," dedi. “Onu tanımıyorum. Neden daha önce söylemedin?"</p>

  <p>"Gitti, sen de yemek bitene kadar işten bahsetmek yok, dedin. Zaten o kadar önemli görünmemişti. Hatta benden, senin hakkında sorular sorduğunu sana söylememi istedi."</p>

  <p>"Özellikle ne bilmek istiyormuş?"</p>

  <p>"Üzerinde hak iddia edilemeyecek bilgisayar hakları satıp satamayacağını ve yatırımcıları mahkemeye çıkmaktan koruyup koruyamayacağını, diye anladım."</p>

  <p>Direksiyona bir şaplak attı. “Bu hiç de mantıklı gelmiyor," dedi. “Gerçekten de gelmiyor."</p>

  <p>"Aklıma, bu şeye yatırım yapmaları için konuştuğun insanlar tarafından araştırma yapması için tutulmuş biri olabileceği geliyor -ya da seni biraz silkeleyip dürüst kalmanı sağlamak için."</p>

  <p>"Merle, para konulacak bir şey olduğundan emin olmadan yatırımcı arayacak kadar aptal olduğumu mu sanıyorsun? Senden başka kimseyle konuşmadım ve sanırım bir daha da konuşmayacağım. Sence o adam kim olabilir? Ne istiyor?"</p>

  <p>Başımı iki yana salladı, ama Thari dilinde söylediği o sözleri düşünüyordum.</p>

  <p>Neden olmasın?</p>

  <p>"Bana aynı zamanda Amber adında bir yerden bahsettiğini duyup duymadığımı sordu."</p>

  <p>Ben bunu söylerken dikiz aynasına bakıyordu ve ani bir dönüşü yakalamak için direksiyonu hızla kıvırdı.</p>

  <p>"Amber mi? Dalga mı geçiyorsun?"</p>

  <p>"Hayır."</p>

  <p>"Tuhaf. Tesadüf olmalı..."</p>

  <p>"Ne?"</p>

  <p>"Geçen hafta Amber isimli bir hayal dünyasından bahsedildiğini duydum. Ama kimseye bahsetmedim. Sarhoş gevezeliğiydi."</p>

  <p>"Kim? Kim bahsetti?"</p>

  <p>"Tanıdığım bir ressam. Gerçek bir çatlak, ama yetenekli bir adam. Adı Melman. Çalışmalarını çok severim ve epey resmini aldım. Şehre son döndüğümde yeni bir şeyler var mı diye uğramıştım. Yoktu, ama yine de evinde uzun uzun oturdum, konuştuk, içtik, bir şeyler tüttürdük. Bir süre sonra kafayı iyice buldu ve büyüden bahsetmeye başladı. Kart numaralarından bahsetmiyorum. Ayinsel şeyler, anlıyor musun?"</p>

  <p>"Evet."</p>

  <p>"Eh, bir süre sonra biraz gösteri yapmaya başladı. Ben de biraz kafayı bulmuş olmasaydım işe yaradığına yemin edebilirdim. Bir şeyler uçurdu, ateş perdeleri çağırdı, bir dizi canavar yarattı ve yok etti. Bana verdiği şeyde asit vardı herhalde. Ama lanet olsun! Kesinlikle gerçek görünüyordu."</p>

  <p>"Hı -hı."</p>

  <p>"Her neyse," diye devam etti. “bir tür eski şehirden bahsetti. Sodom ve Gomore’ye mi benziyordu, yoksa Camelot’a mı, bilmiyorum. Kullandığı onca sıfata bakılırsa. O yere Amber diyordu ve yarı deli bir aile tarafından yönetildiğini, şehrin onların piçleriyle ve ataları uzun zaman önce oraya getirilmiş kişilerle dolu olduğunu anlattı. Ailenin ve şehrin gölgeleri bilinen efsanelerin çoğunda geçiyormuş falan. Bu da ne demekse. Metafor mu yapıyor ki çok yapardı, değilse Ne demek istiyor, asla emin olamadım. Ama o yeri orada duydum."</p>

  <p>"İlgi çekici," dedim. “Melman öldü. Evi birkaç gün önce yandı."</p>

  <p>"Hayır, bilmiyordum." Yine aynaya baktı. “Onu tanır mıydın?"</p>

  <p>"Sen gittikten sonra tanıştım. Kinsky Julia’nın onunla görüştüğünü anlattı ve bana onun hakkında ne anlatabileceğini görmek için adamı aradım... Şey, Julia da öldü."</p>

  <p>"Nasıl oldu? Onu daha geçen hafta gördüm."</p>

  <p>"Tuhaf bir şekilde. Onu garip bir hayvan öldürdü."</p>

  <p>"Tanrım!"</p>

  <p>Aniden fren yaptı ve soldaki geniş açıklığa çekti. Dik, ağaç dolu bir yamaca bakıyordu. Ağaçların üstünde, çok uzaktaki şehrin minik ışıklarını görebiliyordum.</p>

  <p>Motoru durdurdu, farları söndürdü. Cebinden bir Dunham torbası çıkardı ve sigara sarmaya başladı. Onu yukarı, ileri bakarken yakaladım.</p>

  <p>"O aynayı çok sık kontrol ediyorsun."</p>

  <p>"Evet," diye yanıt verdi. “Hilton’ın park yerinden buraya kadar bir araba tarafından takip edildiğimizden emindim. Uzun süredir birkaç dönemeç geriden geliyordu. Şimdi yok olmuş gibi görünüyor."</p>

  <p>Sigarasını yaktı ve kapıyı açtı.</p>

  <p>"Biraz hava alalım."</p>

  <p>Onu takip ettim ve birkaç dakika boyunca uzaklara bakarak durduk. Ay ışığı yakınımızdaki ağaçların gölgelerini düşürecek kadar güçlüydü. Sigarasını yere attı ve üzerine bastı.</p>

  <p>"Lanet olsun!" dedi. “Bu çok karmaşık olmaya başladı! Julia’nın Melman’ı gördüğünü biliyordum, tamam mı? Melman’ı gördükten sonra onu görmeye gittim, tamam mı? Hatta Melman’ın ona götürmemi istediği küçük bir paketi ilettim, tamam mı?"</p>

  <p>"Kartlar," dedim.</p>

  <p>Başını salladı.</p>

  <p>Kartları cebimden çıkardım ve ona gösterdim. Loş ışıkta kısa bir bakış fırlattı, ama yine başını salladı.</p>

  <p>"O kartlar," dedi. Sonra, “Ondan hâlâ hoşlanıyordun, değil mi?"</p>

  <p>"Evet, sanırım öyle."</p>

  <p>"Ah, lanet olsun," diye içini çekti. “Tamam. Sana anlatmam gereken bazı şeyler var, eski dostum. Hepsi güzel şeyler değil. Düşünmek için bana bir dakika ver. Benim için bir sorun yarattın ya da ben kendi kendim için yarattım, zira bir şeye karar verdim."</p>

  <p>Bir taş yığınını tekmeledi ve taşlar yamaçtan aşağı yuvarlandı.</p>

  <p>"Tamam," dedi. “İlk önce, o kartları bana ver."</p>

  <p>"Neden?"</p>

  <p>"Onları yırtıp konfeti yapacağım."</p>

  <p>"Yok canım. Neden?"</p>

  <p>"Onlar tehlikeli."</p>

  <p>"Bunu zaten biliyorum. Ama bende kalacak."</p>

  <p>"Anlamıyorsun."</p>

  <p>"O zaman açıkla."</p>

  <p>"O kadar kolay değil. Sana neleri anlatmam ve neleri anlatmamam gerektiğine karar vermeliyim."</p>

  <p>"Neden bana her şeyi anlatmıyorsun?"</p>

  <p>"Yapamam. İnan bana..."</p>

  <p>İlk patlamayı duyduğumda kendimi yere attım. Mermi sağımdaki taştan sekti. Luke kendini yere atmadı. Zikzaklar çizerek, iki merminin geldiği solumuzdaki ağaç kümesine doğru koşmaya başladı. Elinde bir şey vardı ve kaldırdı.</p>

  <p>Luke üç kez ateş etti. Saldırgan bir mermi daha yolladı. Luke’un ikinci atışından sonra birinin inlediğini duydum. O zamana kadar ayağa fırlamış, elimde bir taş, ona doğru koşuyordum. Üçüncü atıştan sonra bir bedenin düştüğünü duydum.</p>

  <p>Tam cesedi çevirirken yanma vardım ve adamın kırık dişinin yanından hafif bir mavi bulutun ya da gri bir sisin uçup gittiğini gördüm.</p>

  <p>"Bu da neydi?" diye sordu Luke, sis dağılırken.</p>

  <p>"Sen de mi gördün? Bilmiyorum."</p>

  <p>Gömleğinin önünde karanlık bir lekenin büyümekte olduğu gevşek şekle baktı. Sağ elinde 38'lik bir revolver vardı.</p>

  <p>"Tabanca taşıdığını bilmiyordum," dedim.</p>

  <p>"Benim kadar yolculuk yaparsan, tedbiri elden bırakmazsın," diye yanıt verdi. “Vardığım her şehirde yeni bir silah satın alırım ve giderken satarım. Havayolları güvenliği. Sanırım bunu satamayacağım. Bu adamı daha önce hiç görmemiştim, Merle. Ya sen?"</p>

  <p>Başımı evet anlamında salladım.</p>

  <p>"Bu Dan Martinez, sana bahsettiğim adam."</p>

  <p>"Ah, Tanrım' dedi. “Yeni bir kahrolası kargaşa. Belki bir yerlerde bir Zen manastırına girmeli ve kendimi hiçbir şeyin önemi olmadığına inandırmalıyım. Ben..."</p>

  <p>Aniden sol parmak uçlarını alnına kaldırdı.</p>

  <p>"Eyvah," dedi sonra. “Merle, anahtarlar yerinde. Arabaya bin ve hemen otele dön. Beni burada bırak. Acele et!"</p>

  <p>"Neler oluyor? Ne..."</p>

  <p>Silahını, küt burunlu bir otomatiği kaldırdı ve bana doğrulttu.</p>

  <p>"Hemen! Sesini kes ve git!"</p>

  <p>"Ama..."</p>

  <p>Silahı indirdi ve ayaklarımın arasında sıktı. Sonra karnıma nişan aldı.</p>

  <p>"Corwin oğlu Merlin," dedi sıktığı dişlerinin arasından, "eğer hemen şimdi koşmaya başlamazsan ölürsün!"</p>

  <p>Tavsiyesine uydum, bir çakıl yağmuru yaratarak ve dönerken yerde lastik izleri bırakarak arabayı kaldırdım. Tepeden aşağı fırladım ve sağımdaki dönemeçte patinaj yaptım. Bir sonraki dönemeçte fren yaptım. Sonra yavaşladım.</p>

  <p>Sola, bir kayanın dibine, çalıların yakınına çektim. Motoru durdurdum, farları söndürdüm ve el frenini çektim. Kapıyı sessizce açtım ve dışarı çıktıktan sonra tam olarak kapatmadım. Buna benzer yerlerde sesler çok açık duyulur.</p>

  <p>Yolun daha karanlık olan sağ yanında kalarak geri yürümeye başladım. Ortalık çok sessizdi. İlk dönemeci döndüm ve bir sonrakine yöneldim. Bir ağaçtan diğerine bir şey uçtu.</p>

  <p>Sanırım bir baykuştu. İkinci dönemeci dönerken, sessizliği bozmamak için istediğimden daha yavaş ilerledim.</p>

  <p>Son dönemeci kayaların ve çalıların arkasına saklanarak ellerim ve dizlerim üzerinde dolandım. Sonra durdum, biraz önce durduğumuz yeri inceledim. Görünürde hiçbir şey yoktu. Yavaş yavaş, ihtiyatla, gerekirse yerimde donmaya, yere yatmaya, dalmaya ya da fırlayıp koşmaya hazır ilerledim.</p>

  <p>Rüzgarda sallanan dallar dışında hiçbir şey kıpırdamadı.</p>

  <p>Görünürde kimse yoktu.</p>

  <p>Çömeldim ve hâlâ yavaş hareket ederek, hâlâ saklanarak yavaş yavaş ilerledim.</p>

  <p>Orada değildi. Bir yere kaçmış olmalıydı. Daha yakına gittim, yine durdum, en az bir dakika boyunca dinledim. Hareket eden bir şeylere ilişkin hiçbir ses yoktu.</p>

  <p>Martinez’in öldüğü yere gittim. Ceset yok olmuştu. Bölgeyi adımladım, ama ben gittikten sonra ne olduğuna ilişkin fikir verecek hiçbir ipucu bulamadım. Aklıma seslenmek için sebep gelmedi, bu yüzden seslenmedim.</p>

  <p>Başka talihsizlik yaşamadan arabaya döndüm, bindim ve kasabaya yollandım. Ne haltlar dönüyor olabileceği konusunda fikir bile yürütmedim.</p>

  <p>Arabayı otelin park yerine, daha önce park edilmiş olduğu yerin yakınına bıraktım. Sonra içeri girdim, Luke’un odasına yürüdüm ve kapıyı çaldım. Gerçekte bir yanıt beklememiştim, ama içeri gizlice girmeden önce yapılması gereken uygun bir şey gibi görünmüştü.</p>

  <p>Yalnızca kilidi kırmaya ve kapı ile çerçeveyi sağlam bırakmaya dikkat ettim, çünkü Bay Brazda iyi bir adama benziyordu. Biraz uzun sürdü, ama görünürde kimse yoktu. İçeri girdim, ışığı yaktım, hızla odaya göz gezdirdim, sonra içeri girdim. Birkaç dakika dinleyerek durdum, ama koridordan ses duymadım.</p>

  <p>Düzenli. Bavul rafının üzerinde bavul, boş. Giysiler dolaba asılı, ceplerde iki kibrit, bir tükenmez, bir kurşun kalem dışında hiçbir şey yok. Çekmecede birkaç giysi ve iç çamaşırdan, başka bir şey yok. Tıraş çantasının içinde ya da lavabonun kenarında güzelce dizilmiş halde duran tuvalet eşyaları.</p>

  <p>Orada değişik bir şey yok. Komodinin yanında B.H. Liddell Harfin Strateji kitabının bir kopyası, kitap ayracının yerine bakılırsa üçte ikisi okunmuş.</p>

  <p>Asker giysileri bir sandalyenin üzerine atılmış, tozlu çizmeleri yanında duruyordu, çoraplar içine tıkıştırılmıştı. Çizmelerin içinde bir çift kauçuk banttan başka bir şey yoktu. Gömlek ceplerine baktım, başta boş gibiydiler, ama sonra parmak uçlarım bir tanesinin içinde bir dizi küçük, beyaz kağıttan bir top buldu. Şaşkınlık içinde birkaç tanesini açtım. Tuhaf gizli mesajlar mı? Hayır... Tamamen paranoyaklaşmanın anlamı yoktu, bir tanesinin üzerindeki birkaç kahverengi zerre soruyu yanıtladı. Tütün. Bunlar sigara kağıdı parçalarıydı. Ormanda yürürken izmaritleri yırtmıştı anlaşılan. Onunla çıktığım birkaç yürüyüşü hatırladım. Eskiden bu kadar temiz değildi.</p>

  <p>Pantolonunu araştırdım. Bir arka cepte nemli bir bandana, diğerinde bir tarak vardı. Ön sağ cepte hiçbir şey yoktu, soldakinde ise tek bir mermi. İçgüdüyle mermiyi cebime attım, sonra şiltenin altını ve çekmecelerin arkasını araştırdım. Tuvaletin sifon kutusuna bile baktım. Hiçbir şey. Tuhaf davranışlarını açıklayacak hiçbir şey bulamadım.</p>

  <p>Araba anahtarlarını komodinin üzerine bırakıp çıktım, kendi odama döndüm. İçeri zorla girdiğimi bilmesine aldırmıyordum. Aslında, bu fikir hoşuma gidiyordu. Hayaletçark planlarıma burnunu sokmasına kızmıştım. Dahası, dağdaki davranışı için bana çok iyi bir açıklama borçluydu.</p>

  <p>Soyundum, duş aldım, yatağa girdim ve ışığımı söndürdüm. Kanıt bırakmak istemediğim ve geri dönemeyeceğine ilişkin güçlü bir duygu taşıdığım için not bırakmadım.</p>
</body>
</html>