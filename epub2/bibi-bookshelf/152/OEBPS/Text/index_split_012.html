<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>SIRÇA FANUS</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">10</h1>

  <p class="block_12">Aynadaki yüz hasta bir Kızılderiliye benziyordu.</p>

  <p class="block_12">Pudriyeri çantama koyup trenin penceresinden dışarıya daldım. Connecticut’ın bataklıkları ve arka bahçeleri dev bir hurda yığını gibi kayıp gitti. Bir parçanın ötekiyle zerrece ilgisi yoktu.</p>

  <p class="block_12">Dünya amma da karmakarışıktı!</p>

  <p class="block_12">Üzerimdeki yabancı etekle bluza bir göz attım.</p>

  <p class="block_12">Etek, yeşil zemin üzerine siyah, beyaz ve çelik mavisi minik desenleri olan ve belden aşağıya bir abajur gibi açılan kuşaklı bir etekti. Delikli, beyaz kumaştan yapılma bluzun omuzlarında kol yerine genç bir meleğin kanatları gibi çırpıntılı kırmalar vardı.</p>

  <p class="block_12">New York’un üzerine uçurduğum giysiler arasından gündüz giyebileceğim bir kıyafet ayırmayı unutmuştum. Bu durumda mısır çiçekli sabahlığımı Betsy’nin bir etek ve bluzuyla değiş tokuş etmiştim.</p>

  <p class="block_12">Beyaz kanatlarım ve kestane rengi atkuyruğumla soluk yansım bir hayalet gibi manzaranın üzerine düştü.</p>

  <p class="block_12">Yüksek sesle, «Sığırtmaç Pollyanna» dedim.</p>

  <p class="block_12">Karşımdaki koltukta oturan kadın gözlerini dergisinden kaldırıp bana baktı.</p>

  <p class="block_12">Son dakikada, yanaklarımı lekeleyen bir çift çapraz, kurumuş kan çizgisini yıkamak gelmemişti içimden. Dokunaklı ve oldukça çarpıcı bir görünüşleri vardı ve kendiliklerinden silinip gidene dek onları ölmüş bir âşığın anısı gibi yüzümde taşımaya karar vermiştim.</p>

  <p class="block_12">Elbette gülümser ya da kaşımı gözümü fazla oynatırsam, kan hemen pul pul dökülüp gidecekti. Onun için yüz çizgilerimi hiç oynatmıyor ve konuşmam gerektiğinde de dudaklarımı kımıldatmadan dişlerimin arasından konuşuyordum.</p>

  <p class="block_12">İnsanların bana bakmaları için gerçekten bir neden göremiyordum.</p>

  <p class="block_12">Pek çok insan benden daha tuhaf görünüşlüydü.</p>

  <p class="block_12">Gri valizim tepemdeki rafta duruyordu. İçinde <i class="calibre1">Yılın En İyi Otuz Öyküsü</i>, bir tane beyaz plastik güneş gözlüğü kabı ve Doreen’in bana bir ayrılış armağanı olan iki düzine avokadodan başka bir şey yoktu.</p>

  <p class="block_12">Avokadolar henüz olmamışlardı; böylelikle daha uzun süre dayanacaklardı. Ne zaman valizimi kaldırıp indirsem ya da elimde taşısam, bir uçtan öbür uca kendilerine özgü küçük bir gök gürültüsüyle yuvarlanıyorlardı.</p>

  <p class="block_12">Kondüktör, «Yüz yirmi sekiz numaralı yol!» diye uludu.</p>

  <p class="block_12">Ehlileştirilmiş çam, akçaağaç ve meşe kalabalığı sarsılarak durdu ve tren penceresinin çerçevesi içinde kötü bir resim gibi yapışıp kaldı. Trenin uzun koridoru boyunca yürürken valizim homurdanıp hoplayarak eşlik ediyordu bana.</p>

  <p class="block_12">Soğutulmuş kompartımandan perona iner inmez banliyölerin havası bir ana soluğu gibi sardı beni. Bu solukta çimen sulayıcıların, kaptı kaçtıların, tenis raketlerinin, köpeklerin ve bebeklerin kokusu vardı.</p>

  <p class="block_12">Bir yaz durgunluğu yatıştırıcı elini ölüm gibi koymuştu her şeyin üzerine.</p>

  <p class="block_12">Annem eldiven grisi Şevrole’nin yanında bekliyordu.</p>

  <p class="block_12">«Ah canım, yüzüne ne oldu?»</p>

  <p class="block_12">«Kestim,» dedim kısaca ve valizimin arkasından arka koltuğa tırmandım. Eve varıncaya kadar yol boyunca gözlerini dikip bana bakmasını istemiyordum.</p>

  <p class="block_12">Döşemenin kaygan temizliğini hissettim.</p>

  <p class="block_12">Annem direksiyona geçti. Kucağıma birkaç mektup atıp sırtını döndü.</p>

  <p class="block_12">Motor mırlayarak uyandı.</p>

  <p class="block_12">«Sanırım sana bir an önce söylemem gerek,» dedi annem. Kötü haber vereceği ensesindeki kararlılıktan belliydi. «O kompozisyon dersine kabul edilmedin.»</p>

  <p class="block_12">Midemdeki havanın bir yumruk yemiş gibi boşaldığını hissettim.</p>

  <p class="block_12">Haziran boyunca bu kompozisyon dersi önümde yazın sıkıcı uçurumu üzerinde aydınlık ve güvenli bir köprü gibi uzanmıştı. Şimdiyse onun sallanıp çözüldüğünü ve beyaz bluzlu, yeşil etekli birinin tepetaklak uçuruma düştüğünü görür gibi oluyordum.</p>

  <p class="block_12">Ağzım hırçın bir anlatımla büküldü.</p>

  <p class="block_12">Bekliyordum bunu.</p>

  <p class="block_12">Belimin ortasına dek kaykılarak oturdum. Burnum pencerenin kenarıyla bir hizadaydı. Boston’un dış mahallelerindeki evlerin kayıp gidişini seyrediyordum. Daha bildik bir çevreye girince biraz daha kaykıldım yerimde.</p>

  <p class="block_12">Tanınmamamın çok önemli olduğunu hissediyordum.</p>

  <p class="block_12">Arabanın gri, yumuşak tavanı, başımın üzerinde bir tutukevi vagonunun tavanından farksızdı. Beyaz, ışıltılı, birbirinin aynı ahşap kaplama evler, aralarındaki bakımlı çim bahçelerle, geniş ama kaçılması olanaksız bir kafesin çubukları gibi birbiri ardından geçip gidiyorlardı.</p>

  <p class="block_12">Şimdiye kadar hiç banliyölerde geçirmemiştim yazı.</p>

  <p class="block_3"> </p>

  <p class="block_12">Araba tekerleklerinin soprano gıcırtısı kulaklarımı tırmaladı. Kepenklerden süzülen güneş, yatak odasını yakıcı bir ışıkla dolduruyordu. Ne kadar uyuduğumu bilmiyordum, ama müthiş bitkin hissediyordum kendimi.</p>

  <p class="block_12">Yanımdaki ikinci yatak boş ve dağınıktı. Saat yedide annemin kalkıp giyindiğini, parmaklarının ucuna basarak odadan çıktığını duymuştum. Sonra elektrikli portakal sıkacağının vızıltısı geldi aşağıdan. Kahve ve jambon kokusu kapımın altından içeri sızdı. Ardından musluktan akan suyun sesi ve annemin kurulayıp dolaba kaldırdığı tabakların şıngırtısı duyuldu.</p>

  <p class="block_12">Ön kapı açılıp kapandı. Sonra otomobilin kapısı açılıp kapandı ve motorun homurtusu lastiklerin altındaki çakıllı toprağın çıtırtısına karışarak uzaklaşıp gitti.</p>

  <p class="block_12">Annem kent üniversitesinde okuyan bir sürü kıza steno ve daktilo dersi veriyordu. Öğleden sonraya kadar eve dönmeyecekti.</p>

  <p class="block_12">Araba tekerlekleri tekrar gıcırdıyarak geçti. Birisi penceremin altında bir bebek arabasını bir aşağı bir yukarı sürüyor olmalıydı.</p>

  <p class="block_12">Yatağımdan halının üzerine kayıp arabayı kimin sürdüğünü görmek için ellerimin ve dizlerimin ürerinde sessizce pencereye doğru emekledim.</p>

  <p class="block_12">Evimiz iki sakin banliyö sokağının köşesinde, küçük, yeşil bir çim bahçenin ortasına kurulmuş küçük, beyaz, ahşap kaplama bir evdi. Ama evin, çevresine aralıklı olarak dikilen ufak akçaağaçlara karşın, kaldırımdan geçen biri ikinci kat pencerelerine bakıp içeride olup bitenleri rahatlıkla görebilirdi.</p>

  <p class="block_12">Bana bunu kanıtlayan da, Bayan Ockenden adında hain bir kadın olan bitişik komşumuzdu.</p>

  <p class="block_12">Bayan Ockenden emekli bir hastabakıcıydı ve üçüncü kocasıyla henüz evlenmişti. Bundan önceki iki kocası karanlık bir biçimde ölmüşlerdi. Bu kadın zamanının gereğinden uzun bir bölümünü kolalı beyaz perdelerinin arasından dışarıyı gözetlemekle geçirirdi.</p>

  <p class="block_12">Anneme benimle ilgili olarak iki kez telefon etmişti. Birinde evin Önündeki sokak lambasının altında, mavi Plymouth bir arabanın içinde bir saat boyunca biriyle öpüşmekte olduğumu haber vermişti. Ötekinde de odamın kepenklerini indirsem hiç de fena olmayacağını, çünkü bir gece köpeğini gezdirirken beni yarı çıplak durumda yatma hazırlığı yaparken gördüğünü söylemişti.</p>

  <p class="block_12">Büyük bir dikkatle gözlerimi pencere hizasına kaldırdım. Boyu bir buçuk metreyi bulmayan ve göbeği garip bir biçimde öne fırlamış bir kadın eski, siyah bir bebek arabasını yoldan aşağıya sürüyordu. Çeşitli boylarda, soluk benizli, kirli suratlı ve çıplak kirli bacaklı birkaç ufak çocuk kadının eteğinin gölgesinde yalpalaya yalpalaya yürüyordu.</p>

  <p class="block_12">Kadının yüzünü huzur dolu, neredeyse dindarca bir gülümseme aydınlatıyordu. Ördek yumurtası üzerine tünemiş bir serçe yumurtasını andıran başı hafifçe arkaya kaykılmış, mutlu bir anlatımla güneşe bakıp gülümsüyordu.</p>

  <p class="block_12">Kadını iyi tanıyordum.</p>

  <p class="block_12">Dodo Conway’di.</p>

  <p class="block_12">Dodo Conway, Barnard’da okumuş bir katolikti ve yine Katolik olan, Columbia’da okumuş bir mimarla evlenmişti. Sokağın yukarısında, ürkütücü bir çam duvarının ardında kocaman, dağınık görünüşlü bir evleri vardı. Evin çevresi trotinetler, üç tekerlekli bisikletler, bebek arabaları, oyuncak itfaiye arabaları, beyzbol sopaları, badminton ağları, kroket telleri, sıçan kafesleri ve köpek yavrularıyla - yani banliyölerde geçen çocukluğun darmadağınık ıvır zıvırıyla - doluydu.</p>

  <p class="block_12">Elimde olmadan Dodo’ya ilgi duyuyordum.</p>

  <p class="block_12">Evi mahalledeki evlerin hiçbirine benzemiyordu. Hem çok daha büyüktü, hem de rengi farklıydı. İkinci kat koyu kahverengi ahşapla, birinci kat da golf topu biçiminde gri ve mor taşlarla süslenmiş gri bir sıvayla kaplanmıştı. Çevresindeki çam ağaçları da evi tümüyle gizliyordu gözlerden. Bu da, bahçelerin birbirine bitişik olup çalılardan oluşan dostça çitlerin ancak bele kadar yükseldiği mahallemizin toplu yaşama anlayışına ters düşüyordu.</p>

  <p class="block_12">Dodo altı çocuğunu mısır gevreği, fıstık ezmeli ve reçelli sandviçler, vanilyalı dondurma ve galonlarca Hoods sütüyle büyütmüştü. Ve yedincisini de aynı şekilde büyütecekti kuşkusuz. Mahallenin sütçüsü ona özel indirim yapıyordu.</p>

  <p class="block_12">Ailesinin gittikçe kabaran sayısı mahallede her ne kadar dedikodu konusuysa da, herkes Dodo’yu severdi. Çevrede annem gibi yaşlıca kimselerin iki, daha genç ve varlıklı olanların da dört çocukları vardı. Ama Dodo’dan başka kimse yedincinin eşiğinde değildi. Altı bile fazlaydı aslında, ama elbette, diyordu herkes, Dodo bir katolikti.</p>

  <p class="block_12">Dodo’nun en küçük Conway’i arabasında bir aşağı bir yukarı gezdirişini seyrettim. Bunu benim için yapıyordu sanki.</p>

  <p class="block_12">Çocuklara tahammülüm yoktu.</p>

  <p class="block_12">Bir döşeme tahtası gıcırdadı ve Dodo Conway’in yüzü ya içgüdüsel olarak, ya da Tanrı vergisi, olağanüstü bir işitme yeteneği sayesinde bulunduğum yere doğru çevrilirken çabucak yere eğildim.</p>

  <p class="block_12">Bakışlarının beyaz ahşap duvarı ve duvar kâğıdının pembe güllerini delip beni radyatörün gümüş rengi dilimleri arkasında çömelmiş durumda yakaladığını hissettim.</p>

  <p class="block_12">Yeniden yatağa girip örtüyü tepeme kadar çektim. Ama bu bile ışığı tam önlemeyince başımı yastığın altındaki karanlığa gömüp gece olduğunu farzettim. Kalkacaktım da ne olacaktı sanki.</p>

  <p class="block_12">Olmasını beklediğim hiçbir şey yoktu.</p>

  <p class="block_12">Bir süre sonra alt kattaki holde telefonun çaldığını duydum. Yastığı kulaklarıma bastırıp beş dakika bekledim. Sonra kafamı gömdüğüm yerden kaldırdım. Telefon susmuştu.</p>

  <p class="block_12">Birden yeniden çalmaya başladı.</p>

  <p class="block_12">Eve dönüşümün kokusunu alan arkadaş, akraba ya da yabancı, her kimse ona küfrederek yalınayak aşağıya indim. Holdeki masanın üzerinde duran siyah aygıt, sinirli bir kuş gibi isterik notasını sürekli titretiyordu.</p>

  <p class="block_12">Telefonu açtım.</p>

  <p class="block_12">Sesimi değiştirip alçak bir tonda, «Alo,» dedim.</p>

  <p class="block_12">«Alo. Esther, hayrola, larenjit mi oldun?»</p>

  <p class="block_12">Telefondaki, eski arkadaşım Jody’ydi ve Cambridge’den arıyordu.</p>

  <p class="block_12">Jody o yaz kooperatifte çalışıyor ve öğle saatlerinde bir sosyoloji dersi alıyordu. Bizim okuldan iki kızla birlikte Harvard’lı dört hukuk öğrencisinden büyük bir daire kiralamıştı. Ben de kompozisyon dersim başlar başlamaz o eve taşınacaktım.</p>

  <p class="block_12">Jody ne zaman gelebileceğimi öğrenmek istiyordu.</p>

  <p class="block_12">«Gelmiyorum,» dedim. «Derse kabul edilmedim.»</p>

  <p class="block_12">Kısa bir sessizlik oldu.</p>

  <p class="block_12">Sonra Jody. «Ahmak herif,» dedi. «İyiden kötüden anladığı yok.»</p>

  <p class="block_12">«Ben de aynı fikirdeyim,» dedim. Sesim boşluktan gelen, yabancı bir sesti.</p>

  <p class="block_12">«Yine de gel. Başka bir ders alırsın.»</p>

  <p class="block_12">Almanca ya da psikolojik hastalıklarla ilgili bir şeyler öğrenme fikri kafamdan sekip gitti. Eninde sonunda New York’ta kazandığım paranın hemen hepsini biriktirmiştim ve bu da yeterli sayılırdı.</p>

  <p class="block_12">Ama o boşluktan gelen ses, «Beni saymasanız daha iyi olur,» dedi.</p>

  <p class="block_12">Jody, «Şey,» diye başladı. «Eğer biri vazgeçerse onun yerine bizimle oturmak isteyen bir kız var da...»</p>

  <p class="block_12">«Güzel. Onu çağırın.»</p>

  <p class="block_12">Telefonu kapar kapamaz, geleceğimi söylemediğime pişman oldum. Dodo Comvay’in bebek arabasını bir sabah daha dinlemek çıldırtabilirdi beni. Üstelik annemle aynı evde bir haftadan fazla yaşamamaya da her zaman özen gösterirdim.</p>

  <p class="block_12">Telefona uzandım.</p>

  <p class="block_12">Elim beş on santim öne gitti, sonra geri çekilip yanıma düştü. Onu bir daha telefona doğru zorladım ama bir kez daha, bir cam panoya çarpmışçasına yarı yolda kaldı.</p>

  <p class="block_12">Yemek odasına yürüdüm.</p>

  <p class="block_12">Masanın üzerinde yaz okulundan gelen uzun, resmî bir zarfla Buddy Willard’ın okunaklı elyazısını taşıyan, Yale amblemli ince, mavi bir zarf duruyordu.</p>

  <p class="block_12">Yaz okulundan gelen zarfı bir bıçakla kesip açtım.</p>

  <p class="block_12">Mektup, kompozisyon dersine kabul edilmediğime göre bir başka ders seçebileceğimi, ancak bunu Kayıt Kabul Ofisine hemen o sabah bildirmem gerektiğini, yoksa çok geç kalmış olacağım, çünkü derslerin hemen hemen dolduğunu bildiriyordu.</p>

  <p class="block_12">Kayıt kabul ofisinin numarasını çevirdim ve o hortlak sesinin Bayan Esther Greenwood’un Yaz Okuluna kaydolmayacağını söyleyişini dinledim.</p>

  <p class="block_12">Sonra Buddy Willard’ın mektubunu açtım.</p>

  <p class="block_12">Buddy kendisi gibi veremli bir hastabakıcıya sevdalandığını sandığım, ama annesinin temmuz ayı için Adirondakcks’de küçük bir ev kiraladığını ve ben de onunla birlikte gelirsem hastabakıcıya beslediği duyguların belki de yalnızca çocuksu bir tutkudan başka şey olmadığını anlayacağını yazıyordu.</p>

  <p class="block_12">Bir kalem kapıp Buddy’nin mesajının üzerini karaladım. Sonra kâğıdın arkasını çevirip bir simültane çevirmenle nişanlandığımı, çocuklarınım ikiyüzlü bir babaları olmasını istemediğim için de Buddy’yi bir kez daha görmeye niyetim olmadığını yazdım.</p>

  <p class="block_12">Mektubu yeniden zarfına tıktım. Seloteyple tutturup üstüne yeni bir pul yapıştırmadan Buddy’nin adresini yazdım. Sanırım bu mesaj üç sentten fazla etmezdi.</p>

  <p class="block_12">Yazı bir roman yazarak geçirmeye karar verdim. Pek çok kişiye haddini bildirmiş olurdum böylece. Mutfağa girdim. Bir kap içindeki soğuk hamburgere bir çiğ yumurta kırıp karıştırarak yedim. Sonra oyun masasını evle garaj arasındaki üstü kapalı geçite yerleştirdim.</p>

  <p class="block_12">Kocaman, yüklü bir ful çaldığı önümdeki caddeyle arama giriyor, evin ve garajın duvarları iki yanımı kapıyor, bir karaağaç kümesiyle çalılardan yapılma bir çit de arka taraftaki Bayan Ockenden’den koruyordu beni.</p>

  <p class="block_12">Holdeki dolaptan, annemin bir yığın eski fötr şapka, elbise fırçası ve yün atkının altına gizlediği stoktan üç yüz elli tane iyi cins mektup kâğıdı sayıp aldım.</p>

  <p class="block_12">Geçite dönüp ilk temiz kâğıdı eski portatif yazı makineme taktım.</p>

  <p class="block_12">Kendimi uzaktan bir başkasıymış gibi, iki beyaz ahşap duvar, bir ful çaldığı ve bir karaağaç kümesiyle çalıdan yapılma bir çitin ortasında, bir bebek evindeki bebek kadar küçük, otururken görüyordum.</p>

  <p class="block_12">İçim sevecenlikle doldu. Kitabın kahramanı ben olacaktım. Elbette maskelenmiş olarak. Adım Elaine olacaktı. Elaine. Harfleri parmaklarımla saydım. Esther’de de altı harf vardı. Uğurlu bir rastlantıydı bu.</p>

  <p class="block_3"> </p>

  <p class="block_3"> </p>

  <p class="block_16">Elaine, üstünde annesinin eski, sarı geceliğiyle geçitte oturmuş bir şeyler olmasını bekliyordu. Bunaltıcı bir temmuz sabahıydı ve ter damlaları sırtından aşağı, ağır aksak böcekler gibi birer birer yuvarlanıyordu.</p>

  <p class="block_3"> </p>

  <p class="block_3"> </p>

  <p class="block_12">Arkama yaslanıp yazdıklarımı okudum.</p>

  <p class="block_12">Yeterince canlı gibiydiler. Ter damlalarını böceklere benzettiğim bölümle de bayağı gururlanıyordum. Yalnızca, bunu belki de uzun bir zaman önce bir yerlerde okumuş olduğum duygusuna kapılıyordum hafiften.</p>

  <p class="block_12">Orada öylece bir saat kadar oturup bundan sonra ne olabileceğini düşünmeye çalıştım. Hayalimde, annesinin eski, sarı geceliğini giymiş çıplak ayaklı yapma bebek de oturmuş dalgın dalgın boşluğa bakıyordu.</p>

  <p class="block_12">«Giyinmek istemiyor musun şekerim?»</p>

  <p class="block_12">Annem bana herhangi bir şeyi yapmamı söylememeye özen gösterirdi. Yalnızca aklı başında, olgun bir insanın bir başkasına yaptığı gibi tatlı tatlı ikna etmeye çalışırdı.</p>

  <p class="block_12">«Saat neredeyse üçe geliyor.»</p>

  <p class="block_12">«Bak roman yazıyorum,» dedim. «Üstümü başımı değiştirmeye vaktim yok.»</p>

  <p class="block_12">Geçitteki kanepeye uzanıp gözlerimi yumdum. Annemin oyun masasının üzerindeki kâğıtları kaldırıp sofrayı kurduğunu duyabiliyordum. Ama yerimden kımıldamadım.</p>

  <p class="block_3"> </p>

  <p class="block_3"> </p>

  <p class="block_16">Uyuşukluk Elaine’in kaslarından pekmez gibi sızıyordu. Sıtmaya tutulmak böyle olmalı, diye düşündü.</p>

  <p class="block_3"> </p>

  <p class="block_3"> </p>

  <p class="block_12">Günde bir sayfa yazarsam şanslı sayılırdım doğrusu.</p>

  <p class="block_12">Birden derdimin ne olduğunu anladım.</p>

  <p class="block_12">Hiç deneyimim yoktu.</p>

  <p class="block_12">Başımdan hiç aşk macerası geçmemişken, hiç çocuk doğurmamışken, ölen birini bile görmemişken, nasıl yazabilirdim yaşam hakkında? Tanıdığım bir kız Afrika’da pigmeler arasındaki maceralarıyla ilgili bir kısa öyküsüyle bir ödül kazanmıştı yakınlarda. Bu tür şeylerle nasıl rekabet edebilirdim?</p>

  <p class="block_12">Yemeği bitirdiğimizde annem beni akşamları steno çalışmaya ikna etmişti. O zaman bir taşla iki kuş vurmuş olacak, bir yandan roman yazarken bir yandan da pratik bir şeyler öğrenmiş olacaktım. Hem de bir yığın para arttıracaktım.</p>

  <p class="block_12">Hemen o akşam annem bodrumdan eski bir kara tahta çıkarıp geçide kurdu. Sonra tahtanın önüne dikildi ve ben bir sandalyeye oturup onu izlerken beyaz tebeşirle süslü, minik kıvrımlar çiziktirdi, önce umutlandım.</p>

  <p class="block_12">Stenoyu hemen öğrenebileceğimi sanmıştım. 0 zaman Öğrenci Bursları Ofisindeki çilli hanım neden burslu öğrencilerin yapması gerektiği gibi temmuz ve ağustos aylarında çalışıp para kazanmadığımı sorduğunda ona üniversiteden sonra derhal geçimimi sağlayabilmek için bedava bir steno kursuna gittiğimi söyleyebilirdim.</p>

  <p class="block_12">Tek sorun, kendimi herhangi bir işte, çevik bir elle satırlar dolusu steno yazarken hayal etmeye çalıştığım zaman, kafamın duruvermesiydi. Stenonun kullanıldığı hiçbir işte çalışmak gelmiyordu içimden. Ve orada oturmuş tahtaya bakarken, beyaz tebeşirle yazılmış süslü kıvrımlar bulanıp anlamını yitiriyordu.</p>

  <p class="block_12">Anneme başımın çok ağrıdığını söyleyip yatmaya gittim.</p>

  <p class="block_12">Bir saat sonra kapı yavaşça aralandı ve annem sessizce odaya girdi. Soyunurken elbiselerinin hışırtısını duyuyordum. Yatağına tırmandı. Sonra soluması ağır ve düzenli bir hal aldı.</p>

  <p class="block_12">Sokak lambasının kapalı kepenklerin arasından sızan loş ışığında, annemin başında bir dizi ufak süngü gibi pırıldayan bigudileri görebiliyordum.</p>

  <p class="block_12">Romanı Avrupa’ya gidip dönene ve bir âşık edinene kadar ertelemeye ve tek kelime steno öğrenmemeye karar verdim. Hiçbir zaman steno öğrenmezsem, hiçbir zaman onu kullanmam gerekmeyecekti.</p>

  <p class="block_12">Yazı <i class="calibre1">Finnegans Wake</i>’i okuyarak ve tezimi yazarak geçirmeyi tasarladım.</p>

  <p class="block_12">O zaman eylül sonunda okul açıldığında herkesten ileride olacak ve onur programını alan son sınıf öğrencilerinin çoğu gibi, tezimi bitirene dek püskül gibi saçlarla, makyajsız dolaşıp kahve ve amfetamin diyetine gireceğime, son yılımın tadını çıkarabilecektim.</p>

  <p class="block_12">Sonra üniversiteyi bir yıl erteleyip bir çanak çömlek ustasının yanında çıraklık etmeyi düşündüm.</p>

  <p class="block_12">Ya da Almanya’ya gidip Almancayı iyice öğrenene kadar garsonluk yapabilirdim.</p>

  <p class="block_12">Planlar birbiri ardından aceleci tavşanlar gibi hoplayarak geçiyordu kafamdan.</p>

  <p class="block_12">Yaşamımın yıllarını bir yol boyunca aralıklı olarak duran, birbirine tellerle bağlı, telefon direkleri gibi görüyordum. Bir, iki, üç... on dokuz telefon direği sayabiliyordum. Ama sonra teller boşlukta sallanıyor ve ne kadar çabalarsam çabalayayım, on dokuzuncudan sonra bir tek direk bile göremiyordum.</p>

  <p class="block_12">Oda mavimsi bir ışıkla aydınlanırken gecenin nereye uçup gittiğini merak ettim. Karanlıkta puslu bir kütüğü andıran annem, hafifçe aralanmış ağzı ve gırtlağından çözülen bir horultuyla, uyuyan orta yaşlı bir kadına dönüştü. Bu domuz sesine benzeyen horultu sinirime dokunuyordu. Bir an için sesin çıktığı deri ve sinir demetini ellerimle kavrayıp ses kesilene kadar burmadan onu susturamayacakmışım gibi geldi bana.</p>

  <p class="block_12">Annem okula gitmek üzere evden çıkıncaya kadar uyuyormuş gibi yaptım. Ama gözkapaklarım bile ışığı engelleyemiyordu. İncecik damarlardan oluşan çiğ kırmızı perdelerini bir yara gibi asmışlardı karşıma. Karyolamın somyasıyla yatağın arasına sokuldum. Yatak bir mezartaşı gibi düştü üzerime. Şimdi karanlıktaydım ve daha güvenlikte hissediyordum kendimi. Ama yatak yeterince ağır değildi.</p>

  <p class="block_12">Beni uyutabilmesi için bir ton kadar daha ağır olması gerekirdi.</p>

  <p class="block_3"> </p>

  <p class="block_3"> </p>

  <p class="block_16">Irmağınakışı, Hava ile Adem’den beriye, sapan kıyıdan kıvrılan koya yönelirken, bizi rahat bir yolculukla geriye, Howth Şatosu dolaylarına getirir.</p>

  <p class="block_3"> </p>

  <p class="block_3"> </p>

  <p class="block_12">Kalın kitap midemde tatsız bir girinti yapıyordu.</p>

  <p class="block_3"> </p>

  <p class="block_3"> </p>

  <p class="block_16">Irmağınakışı, Havva ile Adem’den beriye...</p>

  <p class="block_3"> </p>

  <p class="block_3"> </p>

  <p class="block_12">Baştaki küçük harf hiçbir şeyin gerçekte en baştan, büyük harfle başlamadığı, yalnızca kendinden önce geleni izlediği anlamına gelebilir diye düşündüm. Havva ile Adem kuşkusuz Adem ile Havva’ydı ama belki başka bir anlam da taşıyordu.</p>

  <p class="block_12">Belki de Dublin’de bir birahaneydi.</p>

  <p class="block_12">Gözlerim harflerden oluşan bir alfabe çorbasını geçip sayfanın ortasındaki uzun sözcüğe kaydı.</p>

  <p class="block_3"> </p>

  <p class="block_3"> </p>

  <p class="block_16">bababadalgharaghtakamminarronnkonnbronntonneronnerrontuonnthunntrovarrhounawnsnnkawnstoohoohoordenenthurnuk!</p>

  <p class="block_3"> </p>

  <p class="block_3"> </p>

  <p class="block_12">Harfleri saydım. Tam yüz harf vardı. Önemli olmalıydı bu.</p>

  <p class="block_12">Neden yüz harf olması gerekiyordu?</p>

  <p class="block_12">Duraklaya duraklaya, sözcüğü yüksek sesle okumaya çalıştım.</p>

  <p class="block_12">Tahtadan yapılmış ağır bir şeyin merdivenlerden aşağı basamak basamak yuvarlanışını anımsatıyordu. Kitabın sayfalarım kaldırıp gözlerimin önünden bir yelpaze gibi geçirdim. Belli belirsiz tanıdık sözcükler, lunaparklarda güldüren aynalardaki yüzler gibi çarpılıp bükülerek, beynimin camlaşan yüzeyinde hiçbir iz bırakmadan uçup gittiler.</p>

  <p class="block_12">Gözlerimi kısıp sayfaya baktım.</p>

  <p class="block_12">Harflerin üzerinde dikenler ve koç boynuzları belirdi. Birbirlerinden ayrılıp bir aşağı bir yukarı budalaca sıçrayışlarını seyrettim. Sonra Arapça ve Çince gibi garip, anlaşılmaz biçimlerde kaynaştılar.</p>

  <p class="block_12">Tezimden vazgeçmeye karar verdim.</p>

  <p class="block_12">Onur programından da vazgeçip sıradan bir edebiyat öğrencisi olmaya karar verdim. Bizim okulda sıradan bir edebiyat öğrencisinin almak zorunda olduğu derslere baktım.</p>

  <p class="block_12">Alınması zorunlu olan bir sürü ders vardı ve ben bunların yarısını bile almamıştım. Zorunlu derslerden biri on sekizinci yüzyıl edebiyatıydı. Akıl yolundan hiç şaşmadan minicik yoğun dizeler yazan bütün o kendini beğenmiş ozanlarıyla on sekizinci yüzyıldan nefret ediyordum. Bunun için de o dersi atlamıştım. Onur programında bunu yapma olanağı vardı; daha özgür olabiliyordu insan. Ben öylesine özgür olmuştum ki, zamanımın çoğunu Dylan Thomas’a ayırmıştım.</p>

  <p class="block_12">Yine onur programındaki bir arkadaşım Shakespeare’den tek sözcük bile okumamıştı, ama «<i class="calibre1">Four Quartets</i> üzerindeki uzmanlığına da diyecek yoktu.</p>

  <p class="block_12">Bu serbest programdan daha sıkı bir programa geçmenin benim için ne denli olanaksız ve utandırıcı olacağını sezebiliyordum. Bu durumda bir de annemin öğretmenlik yaptığı kent üniversitesinin edebiyat bölümündeki zorunlu derslere baktım.</p>

  <p class="block_12">Onlar daha da beterdi.</p>

  <p class="block_12">Eski İngilizce’yi, İngiliz dilinin tarihini ve Beoxwulf’tan günümüze dek yazılmış yapıtlardan seçilmiş örnekleri bilmek gerekiyordu.</p>

  <p class="block_12">Bu beni şaşırtmıştı. Karma öğretim yaptığı ve doğudaki büyük üniversitelerden burs alamayan öğrencilerle dolu olduğu için annemin okulunu aşağı görürdüm hep.</p>

  <p class="block_12">Oysa şimdi görüyordum ki annemin okulundaki en ahmak öğrenci bile benden fazla şey biliyordu. Şimdiki okulumda verdikleri gibi kocaman bir burs vermek şöyle dursun, beni kapısından bile sokmazlardı bu okulun.</p>

  <p class="block_12">Belki de bir yıl süreyle çalışıp her şeyi baştan düşünmek daha iyi olacaktı. Hem belki o zaman gizlice on sekizinci yüzyılı da çalışabilirdim.</p>

  <p class="block_12">Ama steno bilmediğime göre ne yapabilirdim?</p>

  <p class="block_12">Garson ya da daktilo olabilirdim.</p>

  <p class="block_12">Ama ikisinin de düşüncesine bile katlanamıyordum.</p>

  <p class="block_3"> </p>

  <p class="block_3"> </p>

  <p class="block_12">«Yine uyku hapı mı istiyorsun?»</p>

  <p class="block_12">«Evet.»</p>

  <p class="block_12">«Ama sana geçen hafta verdiklerim çok kuvvetliydi.»</p>

  <p class="block_12">«Artık işe yaramıyorlar.»</p>

  <p class="block_12">Teresa’nın iri, koyu renkli gözleri düşünceli düşünceli bakıyordu bana. Muayene odasının penceresinin altındaki bahçeden üç çocuğunun sesleri duyuluyordu. Libby Teyzem bir İtalyan’la evlenmişti. Teresa da teyzemin görümcesi ve bizim aile doktorumuzdu.</p>

  <p class="block_12">Teresa’yı severdim. Yumuşak, ince bir sezgiye sahipti.</p>

  <p class="block_12">Sanırım İtalyan oluşundan ileri geliyordu bu.</p>

  <p class="block_12">Küçük bir sessizlik oldu.</p>

  <p class="block_12">Sonra Teresa, «Neyin var senin?» dedi.</p>

  <p class="block_12">«Uyuyamıyorum. Okuyamıyorum.» Soğukkanlı, sakin bir sesle konuşmaya çalışıyordum, ama o hortlak boğazımda yükselip sesimi boğuyordu. Avuçlarımı açıp öylece kalakaldım.</p>

  <p class="block_12">Teresa reçete defterinden beyaz bir kâğıt koparıp üzerine bir ad ve bir adres yazarken, «Sanırım tanıdığım bir başka doktora gitsen fena olmayacak,» dedi. «O sana benden daha fazla yardımcı olabilir.»</p>

  <p class="block_12">Yazıya bir göz attım ama okuyamadım.</p>

  <p class="block_12">«Doktor Gordon,» dedi Teresa. «Ruh doktorudur.»</p>

  <p class="block_13" id="calibre_pb_12"> </p>
</body>
</html>
