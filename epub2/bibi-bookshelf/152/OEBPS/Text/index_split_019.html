<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>SIRÇA FANUS</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">17</h1>

  <p class="block_12">«Bugün şanslı günündesin.»</p>

  <p class="block_12">Genç hemşire kahvaltı tepsimi kaldırdı ve beni beyaz battaniyeme sarınmış olarak, bir geminin güvertesinde deniz havası alan bir yolcu gibi bıraktı.</p>

  <p class="block_12">«Neden şanslı günümdeymişim?»</p>

  <p class="block_12">«Aslında belki de henüz söylememem gerekirdi, ama bugün Belsize’a taşınıyorsun.» Hemşire umutla bana baktı.</p>

  <p class="block_12">«Belsize mı?» dedim. «Oraya gidemem ki.»</p>

  <p class="block_12">«Neden gidemezmişsin?»</p>

  <p class="block_12">«Hazır değilim. Yeterince iyileşmedim.»</p>

  <p class="block_12">«Elbette iyileştin. Merak etme, yeterince iyi olmasan seni oraya göndermezlerdi.»</p>

  <p class="block_12">Hemşire gittikten sonra Doktor Nolan’ın bu yeni taktiğini çözmeye çalıştım. Neyi kanıtlamaya uğraşıyordu? Ben değişmemiştim. Değişen hiçbir şey yoktu. Belsize ise en iyi bölümdü. Herkes Belsize’dan işine, okuluna ve evine dönüyordu.</p>

  <p class="block_12">Joan Belsize’daydı. Fizik kitapları, golf sopaları, badminton raketleri ve soluk soluğa konuşmasıyla Joan. Hemen hemen iyi olanlarla benim aramdaki uçurumu belirleyen Joan. Caplan’dan ayrıldığı günden bu yana Joan’daki gelişmeleri kulaktan kulağa dolaşan söylentilerden izlemiştim.</p>

  <p class="block_12">Joan’un yürüyüş izni vardı, Joan’un alışveriş izni vardı, Joan’un kente inme izni vardı. Joan’la ilgili tüm haberleri sevinçle karşılıyor görünüp aslında küçük, acı bir yığın halinde biriktiriyordum. Joan benim eski, en iyi halimin, peşimi bırakmayıp bana işkence etmek için özellikle yaratılmış parlak bir kopyasıydı.</p>

  <p class="block_12">Belki de ben Belsize’a taşındığımda Joan gitmiş olacaktı.</p>

  <p class="block_12">Hiç değilse Belsize’da şok tedavisi korkusu olmayacaktı. Caplan’da pek çok kadın şok tedavisi görüyordu. Bunların kimler olduğunu adayabiliyordum çünkü kahvaltı tepsileri bizimkilerle birlikte verilmiyordu. Biz odalarımızda kahvaltı ederken onlar şok tedavisi görüyorlar ve sonra hemşirelerin ardısıra çocuklar gibi salona geliyorlar, suskun ve sönük bir halde kahvaltılarım orada ediyorlardı.</p>

  <p class="block_12">Her sabah, tepsimi getiren hemşirenin kapıya vurduğunu duyunca sonsuz bir ferahlık kaplıyordu içimi, çünkü o gün için tehlikeyi atlattığımı biliyordum. Doktor Nolan kendisi hiç şok tedavisi görmediyse insanın şok tedavisi sırasında uykuya daldığım nasıl bilebilirdi? Belki de tedaviyi gören, içinde mavi şimşekleri ve gürültüyü hissederken dışarıdan yalnızca uyuyor gibi görünüyordu.</p>

  <p class="block_3"> </p>

  <p class="block_3"> </p>

  <p class="block_12">Holün ucundan piyano sesi geliyordu.</p>

  <p class="block_12">Akşam yemeğinde sessizce oturup Belsize kadınlarının sohbetini dinlemiştim. Hepsi modaya uygun giyinmişler ve özenle makyaj yapmışlardı. Birçoğu evliydi. O gün bazdan kente alışverişe inmiş, ötekiler de dışarıdaki arkadaşlarını görmeye gitmişlerdi. Yemek boyunca kendi aralarında şakalaşıp durdular.</p>

  <p class="block_12">Dee Dee adındaki kadın, «Jack’e telefon ederdim,» dedi, «ancak, korkarım evde değildir. Gerçi nereye telefon edeceğimi biliyorum ve orada olacağından hiç kuşkum yok.»</p>

  <p class="block_12">Benim masamdaki kısa boylu, kıvrak sarışın güldü. «Bugün Doktor Loring’i az daha istediğim yere getiriyordum.» Dalgın mavi gözlerini bir taş bebek gibi iri iri açarak, «Şu eski Percy’yi yeni bir modelle değiştirmek hiç fena olmazdı doğrusu.»</p>

  <p class="block_12">Salonun öbür ucunda Joan etiyle ızgara domatesini büyük bir iştahla mideye indiriyordu. Bu kadınların arasında kendini çok rahat hissediyor gibiydi. Bana, dengi olmayan uzak bir tanıdığıymışım gibi hafifçe tepeden bakarak, soğukça davranıyordu.</p>

  <p class="block_12">Yemekten hemen sonra yatmıştım, ama sonra piyano sesini duydum ve Joan’u, Dee Dee’yi, Loubelle adlı sarışın kadını ve ötekileri oturma odasında beni çekiştirip arkamdan gülerken görür gibi oldum. Belsize’da benim gibi insanların olmasının ne korkunç olduğunu ve benim aslında Wymark’ta olmam gerektiğini söylüyor olmalılardı.</p>

  <p class="block_12">Bu çirkin konuşmaya bir son vermeye karar verdim.</p>

  <p class="block_12">Battaniyemi omuzlarıma bir şal gibi gevşekçe dolayarak hol boyunca ışığın ve şen gürültünün geldiği yöne doğru yürüdüm.</p>

  <p class="block_12">Akşamın geri kalan kısmını Dee Dee’nin kuyruklu piyanoda kendi bestelerinden bazılarım tıngırdatmasını dinleyerek geçirdim. Bu arada öbür kadınlar da tıpkı bir üniversite yurdundaymış gibi çene çalıp briç oynuyorlardı. Ama çoğu üniversite çağının on yıl ötesindeydi.</p>

  <p class="block_12">İçlerinden biri, Bayan Savage adındaki iri yapılı, uzun boylu, kır saçlı, gümbür gümbür bas sesli kadın Vassar’da okumuştu. Sosyeteden olduğu hemen anlaşılıyordu, çünkü debotante’lardan<sup class="calibre2"><sup class="noteref" id="back_note_4"><a class="calibre3" href="../Text/index_split_028.html#note_4" title="4">4</a></sup></sup> başka bir şeyden sözettiği yoktu. Sanırım iki-üç tane kızı vardı ve o yıl hepsi sosyeteye tanıtılacaktı, ama kadın akıl hastanesine kaydolarak onların «debutante» partisini rezil etmişti.</p>

  <p class="block_12">Dee Dee’nin «Sütçü» adını verdiği bir şarkısı vardı. Herkes bu şarkıyı piyasaya sürerse büyük sükse yapacağını söyleyip duruyordu. Önce tuşlarda bir sütçü beygirinin ağır aksak nal seslerini andıran ufak bir ezgi çalıyor, ardından sütçünün ıslığına benzer ikinci bir ezgi başlatıyor ve sonra iki ezgi birlikte sürüp gidiyordu.</p>

  <p class="block_12">Sohbet havasında, «Çok hoş bir şey bu,» dedim.</p>

  <p class="block_12">Joan piyanonun bir köşesine eğilmiş, bir moda dergisinin son sayısını karıştırıyordu. Ortak bir sırları varmış gibi ona bakıp gülümsedi Dee Dee.</p>

  <p class="block_12">Joan o zaman dergiyi kaldırıp, «A, Esther,» dedi, «bu sen değil misin?»</p>

  <p class="block_12">Dee Dee çalmayı bıraktı. «Bakayım.» Dergiyi alıp Joan’un gösterdiği sayfaya bir göz attı, sonra dönüp bana baktı.</p>

  <p class="block_12">«Yo, hayır,» dedi. «Elbette değil.» Yeniden dergiye, ardından bana baktı. «Olamaz!»</p>

  <p class="block_12">Joan, «Ama bu gerçekten Esther, öyle değil mi Esther?» dedi.</p>

  <p class="block_12">Loubelle ve Bayan Savage da o yana kaydılar. Ben de neler olup bittiğini biliyormuş gibi onlarla birlikte piyanoya doğru yürüdüm.</p>

  <p class="block_12">Dergideki fotoğrafta kabarık beyaz kumaştan askısız bir gece elbisesi giymiş bir genç kız, çevresini saran bir sürü genç erkeğin ortasında ağzı kulaklarına vararak gülümsüyordu. Elinde duru bir içkiyle dolu bir kadeh vardı. Gözleri omzumun üzerinden arkamda, biraz soluma doğru duran bir şeye takılmış gibiydi. Ensemde hafif bir soluğun yelpazesini duyarak hızla döndüm.</p>

  <p class="block_12">Gece hemşiresi yumuşak lastik tabanlarıyla biz farkına varmadan içeriye girmişti.</p>

  <p class="block_12">«Yok canım,» dedi, «bu gerçekten sen misin?»</p>

  <p class="block_12">«Hayır ben değilim. Joan yanılıyor. Bu başka biri.»</p>

  <p class="block_12">Dee Dee, «Haydi, sen olduğunu söyle,» diye haykırdı.</p>

  <p class="block_12">Ama ben onu duymazlıktan gelip oradan uzaklaştım.</p>

  <p class="block_12">Sonra Loubelle hemşireye briç karesini tamamlaması için yalvardı. Ben de bir sandalye çekip seyretmeye başladım. Aslında zerrece briç bilmiyordum, çünkü bütün zengin kızların yaptığı gibi okulda briç öğrenmeye zamanım olmamıştı.</p>

  <p class="block_12">Papazların, valelerin ve damların yassı, anlamsız yüzlerini seyrederek, hemşirenin yaşamının güçlükleri hakkındaki konuşmasını dinledim.</p>

  <p class="block_12">«Hanımlar, siz iki işi birden yürütmenin ne demek olduğunu bilmezsiniz,» diyordu. «Geceleri burada size gözcülük yapıyorum...»</p>

  <p class="block_12">Loubelle kıkırdadı, «A, biz iyiyiz ama. Buradakilerin en iyisi biziz. Buna sen de biliyorsun.»</p>

  <p class="block_12">«Elbette, bir derdim yok.» Hemşire herkese birer naneli çiklet ikram etti, sonra kendisi de yaldızlı kâğıdı açıp pembe, yassı bir çiklet çıkardı. «Sizden bir derdim yok, beni allak bullak edenler şu devlet hastanesindeki kaçıklar.»</p>

  <p class="block_12">Birden ilgilenerek, «İki yerde birden mi çalışıyorsunuz?» diye sordum.</p>

  <p class="block_12">«Ne sandın ya?» Hemşire bana dik dik baktı. Benim Belsize’da işim olmadığım düşündüğü besbelliydi. «Oradan hoşlanacağım hiç sanmam Lady Jane.»</p>

  <p class="block_12">Adımı çok iyi bildiği halde hemşirenin bana Lady Jane demesi garibime gitmişti.</p>

  <p class="block_12">«Neden?» diye üsteledim.</p>

  <p class="block_12">«Burası gibi güzel bir yer değil orası. Burası tipik bir özel kulüp gibi. Oradaysa hiçbir şey yok. Ne UT. ne yürüyüşler...»</p>

  <p class="block_12">«Neden yürüyüş yok?»</p>

  <p class="block_12">«Görevli kıtlığından.» Hemşirenin şike yaptığını farkeden Loubelle homurdandı. «Hiç kuşkunuz olmasın hanımlar, kendime bir araba alacak kadar para biriktirir biriktirmez çekip gideceğim.»</p>

  <p class="block_12">Joan, «Buradan da mı çekip gideceksin?» diye sordu.</p>

  <p class="block_12">«Ne sandın ya! Ondan sonra yalnızca özel vak’alar. Canımın istediği zaman...»</p>

  <p class="block_12">Ama ben artık dinlemiyordum.</p>

  <p class="block_12">Hemşirenin bana seçeneklerimi göstermek için talimat almış olduğunu hissediyordum. Ya iyileşecektim, ya da yana yana düşen bir yıldız gibi aşağılara, daha aşağılara, Belsize’dan Caplan’a, oradan Wymark’a ve sonunda Doktor Nolan da Bayan Guinea da benden umudu kestiği zaman yandaki devlet hastanesine düşecektim.</p>

  <p class="block_12">Battaniyeme iyice sarınıp sandalyemi geriye ittim.</p>

  <p class="block_12">Hemşire kabaca, «Üşüdün ha?» dedi.</p>

  <p class="block_12">«Evet,» dedim hole doğru uzaklaşırken, «Buz kestim.»</p>

  <p class="block_3"> </p>

  <p class="block_3"> </p>

  <p class="block_12">Beyaz kozamın içinde uyandığımda sıcak ve sakin hissettim kendimi. Kış güneşinin soluk bir ışını aynayı, yazı masasının üstündeki bardakları ve madenî kapı tokmaklarını ışıldatıyordu. Holün öbür tarafındaki mutfaktan, kahvaltı tepsilerini hazırlayan kadınların sabah vakti tıkırtıları geliyordu.</p>

  <p class="block_12">Hemşirenin yanımdaki odanın kapısına vurduğunu işittim. Bayan Savage’ın uykulu sesi gümbürdeyerek taştı dışarı. Hemşire şıngırdayan tepsisiyle içeri girdi, içimde hafif bir zevk kıpırtısıyla dumanı tüten mavi porselen kahve ibriğini, mavi porselen kahvaltı fincanını ve üzerinde beyaz papatyalar bulunan mavi porselenden tombul krema kabını düşündüm.</p>

  <p class="block_12">Kendimi bırakmaya başlıyordum.</p>

  <p class="block_12">Eğer düşeceksem, hiç değilse elimden geldiği kadar uzun bir süre küçük zevklerime tutunacaktım.</p>

  <p class="block_12">Hemşire kapıya sertçe vurup yanıt beklemeden rüzgâr gibi daldı içeri.</p>

  <p class="block_12">Bu yeni bir hemşireydi. Hemşireler durmadan değişiyordu zaten. İnce, kum rengi bir yüzü, yine kum rengi saçları ve kemikli burnunu benekleyen iri çilleri vardı. Her nedense bu hemşirenin görünümü içimi bulandırmıştı. Yeşil kepenk’leri açmak için odanın öbür tarafına doğru yürürken, kadındaki garipliğin kısmen ellerinin boş olmasından ileri geldiğini farkettim.</p>

  <p class="block_12">Kahvaltı tepsimi istemek için ağzımı açmışken birdenbire vazgeçip sustum. Hemşire beni bir başkasıyla karıştırıyor olmalıydı. Yeni hemşireler sık sık yapardı bunu. Belsize’da benim bilmediğim biri şok tedavisi görüyor olmalıydı. Hemşire de beni onunla karıştırmıştı herhalde.</p>

  <p class="block_12">Hemşirenin odamda ufak bir tur atıp derleyip toplamasını, sonra da öbür yanımdaki odada kalan Loubelle’in tepsisini götürmesini bekledim.</p>

  <p class="block_12">Sonra terliklerimi ayağıma geçirdim ve hava açık, ama çok ayaz olduğu için battaniyemi de yanımda sürükleyerek çabucak mutfağa geçtim. Pembe üniformalı kadın görevli ocağın üzerindeki eski büyük güğümden bir dizi mavi porselen kahve ibriğini dolduruyordu.</p>

  <p class="block_12">Dizilmiş bekleyen tepsilere sevecen gözlerle baktım gümüş çatalların altında ikizkenar üçgen biçiminde katlanmış duran temiz beyaz peçeteleri, mavi yumurtalıklara yerleştirilmiş rafadan yumurtaların soluk kubbelerini, istiridye biçiminde cam tabaklara konmuş portakal marmeladını ayrı ayrı süzdüm. Bütün yapacağım, uzanıp tepsime sahip çıkmaktan ibaretti. O zaman her şey normale dönüverecekti.</p>

  <p class="block_12">Tezgâhın üzerinden eğilip bir sır verir gibi alçak sesle, «Bir yanlışlık oldu,» dedim görevli kadına. «Yeni hemşire bugün kahvaltı tepsimi getirmeyi unuttu.»</p>

  <p class="block_12">Gücendiğimi belirtmek için parlak bir şekilde gülümsemeyi başardım.</p>

  <p class="block_12">«Adınız ne?»</p>

  <p class="block_12">«Greenwood. Esther Greenwood.»</p>

  <p class="block_12">«Greenwood, Greenwood, Greenwood.» Kadının siğilli işaret parmağı Belsize’daki hastaların mutfak duvarına raptiyelenmiş listesinde aşağı doğru kaydı. «Greenwood, bugün kahvaltı verilmeyecek.»</p>

  <p class="block_12">Tezgâhın kenarını iki elimle birden yakaladım.</p>

  <p class="block_12">«Bir yanlışlık olmalı. Greenwood olduğundan emin misiniz?»</p>

  <p class="block_12">Kadın kesin bir tonla, «Greenwood,» derken hemşire içeri girdi.</p>

  <p class="block_12">Hemşire soran bakışlarla bir bana bir de görevliye baktı.</p>

  <p class="block_12">Görevli kadın benimle gözgöze gelmekten kaçınarak, «Bayan Greenwood tepsisini istedi,» dedi.</p>

  <p class="block_12">Hemşire bana gülümseyerek konuştu, «bu sabah tepsinizi daha sonra alacaksınız Bayan Greenwood. Siz...»</p>

  <p class="block_12">Ama hemşirenin ne dediğini duymak için beklemedim. Kör gibi hole çıktım. Odama gitmedim, çünkü gelip oradan alacaklardı beni. Caplan’daki kadar iyi olmayan, ama yine de holün sessiz bir köşesinde bulunan girintime sığındım. Joan’un, Loubelle’in, Dee Dee’nin ve Bayan Savage’nin gelmeyecekleri bir yerdi orası.</p>

  <p class="block_12">Girintinin en uzak köşesine kıvrılıp battaniyemi başımın tepesine kadar çektim. Beni asıl sarsan, şok tedavisinden çok Doktor Nolan’ın bu apaçık ihanetiydi. Doktor Nolan’dan hoşlanıyordum, onu seviyordum. Ona sanki bir tepside sunmuştum güvenimi. Her şeyi anlatmıştım. O da, eğer bir kez daha şok tedavisi görecek olursam beni önceden uyaracağı konusunda söz vermişti bana.</p>

  <p class="block_12">Bana akşamdan haber vermiş olsaydı, elbette bütün geceyi dehşet içinde bekleyecek, uykusuz geçirecektim. Ama sabah olduğunda sakin ve hazır olacaktım. Hol boyunca iki hemşirenin arasında yürürken, Dee Dee’nin, Loubelle’in, Bayan Savage’ın ve Joan’un önünden, hakkında verilmiş hükmün infazım serinkanlılıkla kabullenmiş biri gibi gururla, ağırbaşlılıkla geçecektim.</p>

  <p class="block_12">Hemşire üzerime doğru eğilip bana seslendi. Geri çekilip daha çok büzüldüm köşeye. Hemşire gözden kayboldu. Bir dakika sonra iki iriyarı erkek görevliyle birlikte döneceğini ve beni, tepinip ulumama kulak asmadan, oturma odasında toplanmış, bıyık altından gülen seyircilerin önünden geçirip götüreceklerini biliyordum.</p>

  <p class="block_12">Doktor Nolan kolunu omuzuma dolayıp bir anne gibi kucakladı beni.</p>

  <p class="block_12">Darmadağın olmuş battaniyenin ardından, «Hani bana haber verecektiniz!» diye bağırdım yüzüne.</p>

  <p class="block_12">Doktor Nolan, «Haber veriyorum ya işte,» dedi. «Sana haber vermek için özellikle erken geldim ve seni oraya kendim götüreceğim.»</p>

  <p class="block_12">Şişmiş gözkapaklarımın arasından kaçamak bir göz attım. «Neden dün akşam söylemediniz?»</p>

  <p class="block_12">«Uykunu kaçıracağını düşündüm yalnızca. Bilseydim ki...»</p>

  <p class="block_12">«Bana haber vereceğinizi söylemiştiniz.»</p>

  <p class="block_12">Doktor Nolan, «Dinle Esther,» dedi. «Seninle geleceğim. Hep yanında olacağım. Her şey sana söz verdiğim gibi olacak. Uyandığın zaman da yanında olacağım ve seni geri getireceğim.»</p>

  <p class="block_12">Yüzüne baktım. Altüst olmuş gibiydi.</p>

  <p class="block_12">Bir dakika bekledim. Sonra, «Orada olacağınıza söz verin,» dedim.</p>

  <p class="block_12">«Söz veriyorum.»</p>

  <p class="block_12">Doktor Nolan beyaz bir mendil çıkarıp yüzümü sildi. Sonra eski bir arkadaş gibi koluma girip ayağa kalkmama yardım etti. Hol boyunca birlikte yürümeye başladık. Battaniyem ayaklarıma dolaştığından yere bırakıverdim onu, ama Doktor Nolan farkına varmamış göründü. Odasından çıkmakta olan Joan’un önünden geçtik. Anlamlı, küçümseyen bir gülümsemeyle baktım ona. Geri çekilip biz geçip gidene kadar bekledi.</p>

  <p class="block_12">Sonra Doktor Nolan holün ucunda kilitli bir kapı açtı ve beni bir kat merdivenden indirip hastanenin çeşitli binalarını çapraşık bir tüneller ve geçitler şebekesiyle birbirine bağlayan gizemli bodrum kat koridorlarına soktu.</p>

  <p class="block_12">Duvarlar parlak beyaz fayans kaplıydı ve siyah tavanda belli aralıklarla dizilmiş çıplak ampuller yanıyordu. Işıltılı duvarlar boyunca karmaşık bir sinir sistemi gibi dallanıp budaklanarak uzanan ıslıklı, takırtılı borulara yaslanmış sedyeler ve tekerlekli sandalyeler vardı yer yer. Doktor Nolan’ın koluna ölüm gibi sarılmıştım. O da arasıra yüreklendirircesine sıkıyordu kolumu.</p>

  <p class="block_12">Sonunda üzerinde siyah harflerle Elektroterapi yazılı yeşil bir kapının önünde durduk. Bir an geriledim. Doktor Nolan bekledi. Sonra, «Olup bitsin bari,» dedim ve içeri girdik.</p>

  <p class="block_12">Bekleme odasında Doktor Nolan’la benden başka, yalnızca üzerinde eski püskü bordo bir bornoz olan soluk benizli bir adamla ona eşlik eden hemşire vardı.</p>

  <p class="block_12">Doktor Nolan tahta bir sırayı göstererek, «Oturmak ister misin?» diye sordu. Bacaklarımın ağırlaştığını hissediyordum. Eğer oturursam şok tedavisi ekibi geldiğinde ayağa kalkmamın zor olacağını düşündüm.</p>

  <p class="block_12">«Ayakta durmayı yeğlerim.»</p>

  <p class="block_12">Sonunda bir iç kapıdan beyaz gömlek giymiş, uzun boylu, kadavra gibi bir kadın girdi odaya. Sıra bordo bornozlu adamda olduğu için önce onu alacağını sanıyordum, bu yüzden bana doğru gelmesi şaşırttı beni.</p>

  <p class="block_12">Kadın kolunu omuzuma dolayarak, «Günaydın Doktor Nolan,» dedi. «Bu Esther, değil mi?»</p>

  <p class="block_12">«Evet Bayan Huey. Esther, bu Bayan Huey. Sana iyi bakacak. Ona senden sözetmiştim.»</p>

  <p class="block_12">Kadının boyu iki metre vardı. Nazikçe bana eğildiği zaman dişlek ağzını çevreleyen yüzünün derin sivilce izleriyle dolu olduğunu gördüm. Cildi aydaki volkanların haritalarına benziyordu.</p>

  <p class="block_12">Bayan Huey, «Sanırım seni hemen alabiliriz Esther,» dedi. «Bay Anderson kusura bakmaz, değil mi Bay Andersen?»</p>

  <p class="block_12">Bay Anderson hiçbir şey söylemedi ve ben omzumda Bayan Huey’nin kolu ve arkamda Doktor Nolan’la, bitişik odaya doğru yürüdüm.</p>

  <p class="block_12">Her şeyi görürsem dehşetten ölürüm diye tam açmaya cesaret edemediğim gözlerimin aralığından beyaz, gergin çarşaflı yüksek karyolayı, karyolanın arkasındaki makineyi, makinenin arkasındaki, kadın mı erkek mi olduğunu kestiremediğim maskeli kişiyi ve yatağın her iki yanında duran öteki maskeli insanları gördüm.</p>

  <p class="block_12">Bayan Huey yatağa tırmanıp sırtüstü yatmama yardım etti.</p>

  <p class="block_12">«Benimle konuşun,» dedim.</p>

  <p class="block_12">Bayan Huey merhemi şakaklarıma yayıp başımın iki yanına minik elektrik düğmelerini yerleştirirken alçak, yatıştırıcı bir sesle konuşmaya başladı. «Çok iyi olacaksın, hiçbir şey duymayacaksın, yalnızca şunu ısır...» Dilimin üzerine bir şey koydu ve ben panik içinde ısırdım. Karanlık, karatahtanın üzerindeki tebeşir gibi silip götürdü beni.</p>

  <p class="block_13" id="calibre_pb_19"> </p>
</body>
</html>
