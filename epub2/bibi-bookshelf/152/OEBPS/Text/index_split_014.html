<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>SIRÇA FANUS</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_14">12</h1>

  <p class="block_12">Doktor Gordon’un özel kliniği, kırık istiridye kabuklarının beyazlaştırdığı uzun ve gözden uzak bir yolun sonunda, çimenli bir tepenin üzerine bir taç gibi oturmuştu. Bir verandayla çevrili büyük evin sarı ahşap kaplama duvarları güneşte parlıyordu. Ama çayırın yeşil kubbesinde dolaşan tek insan yoktu.</p>

  <p class="block_12">Annemle ben kliniğe yaklaşırken yaz sıcağı gitgide ağırlaşıyordu üzerimizde. Bir ağustosböceği, havai bir çimenbiçer gibi arkadaki bakır rengi kayın ağacının yüreğinden seslenmeye başladı. Ağustosböceğinin sesi uçsuz bucaksız sessizliği yalnızca daha çok vurguluyordu.</p>

  <p class="block_12">Bir hemşire bizi kapıda karşıladı.</p>

  <p class="block_12">«Oturma odasında bekleyin lütfen. Doktor Gordon birazdan yanınıza gelecek.»</p>

  <p class="block_12">Beni rahatsız eden şey, evin tıkabasa delilerle dolu olduğunu bildiğim halde her şeyin gayet normal görünmesiydi. Görebildiğim kadarıyla pencerelerde demir yoktu. Vahşi, tedirgin edici sesler de duyulmuyordu. Güneş ışığı, yıpranmış ama yumuşak kırmızı halıların üzerine düzenli dikdörtgenlere bölünerek dökülüyor, taze kesilmiş çimen kokusu havayı tatlılaştırıyordu.</p>

  <p class="block_12">Oturma odasının eşiğinde durakladım.</p>

  <p class="block_12">Bir an için odanın bir zamanlar Maine açıklarında bir adada ziyaret ettiğim bir konukevindeki salonun eşi olduğunu sandım. Çift kanatlı camlı kapılardan göz alıcı beyaz bir ışık doluyordu içeri. Odanın uzak bir köşesine kuyruklu bir piyano yerleştirilmişti. İnsanlar yazlık giysiler içinde sayfiyelerde çok rastlanan arkaya yatık hasır koltuklarda ve oyun masalarında oturuyorlardı.</p>

  <p class="block_12">Birden hiç kimsenin kımıldamadığını farkettim. Kaskatı duruşlarından bir ipucu yakalamaya çalışarak daha dikkatli baktım. Erkekleri ve kadınları, herhalde benim kadar genç olan oğlanları ve kızları seçebiliyordum. Ancak bütün yüzler uzun süre güneş ışığından uzak bir rafın üstünde soluk, ince bir toz tabakası altında kalmışlar gibi birbirine benziyordu.</p>

  <p class="block_12">Sonra bazılarının aslında hareket ettiğini gördüm. Ama öylesine küçük, kuş gibi kımıltılardı ki bunlar, ilk bakışta farkediliyordu.</p>

  <p class="block_12">Gri yüzlü bir adam, bir deste iskambili sayıyordu. Bir, iki, üç, dört... önce destenin tamam olup olmadığını anlamak için saydığını sandım. Ama saymayı bitirince yeniden başladı. Onun yanında şişman bir hanım ipe dizilmiş tahta boncuklarla oynuyordu. Bütün boncukları ipin bir ucuna topluyor, sonra trink, trink, trink, birbiri ardından öbür uca gönderiyordu.</p>

  <p class="block_12">Piyanonun önünde oturan genç bir kız, birkaç nota kâğıdını karıştırıyordu. Ama kendisine baktığımı görünce başını öfkeyle eğip kâğıtları ortalarından yırttı.</p>

  <p class="block_12">Annem koluma dokundu. O önde, ben arkada, odaya girdik.</p>

  <p class="block_12">Her kımıldanışımızda gıcırdayan yamrı yumru bir kanepeye oturduk konuşmadan.</p>

  <p class="block_12">Sonra gözüm insanların üzerinden şeffaf perdelerin ötesindeki gözalıcı yeşile kaydı. Kendimi dev bir mağazanın vitrini önünde oturuyormuş gibi hissettim. Çevremdeki siluetler insan değil, insan gibi boyanmış ve yaşama öykünen pozlara sokulmuş vitrin mankenleriydi.</p>

  <p class="block_3"> </p>

  <p class="block_12">Doktor Gordon’un koyu renk ceketinin ardından merdivenleri çıktım.</p>

  <p class="block_12">Aşağıdaki holde ona şok tedavisinin nasıl bir şey olduğunu sormaya çalışmıştım. Ama ağzımı açtığım zaman hiçbir sözcük çıkmamıştı. Karşımda güvence dolu bir tabak gibi duran tanıdık, gülümseyen yüze büyüyen gözlerle bakakalmıştım yalnızca.</p>

  <p class="block_12">Merdivenlerin tepesinde, koyu kırmızı renkli halı gitti. Yerini, döşemeye raptedilmiş düz, kahverengi bir muşamba aldı. Bu muşamba, iki yanında kapalı beyaz kapıların dizili olduğu bir koridor boyunca uzanıp gidiyordu. Ben Doktor Gordon’un ardından yürürken uzakta bir kapı açıldı ve bir kadın çığlığı duyuldu.</p>

  <p class="block_12">Tam o anda önümüzdeki köşeden, dağınık saçları beline kadar uzanan mavi sabahlıklı bir kadını götürmeye çalışan bir hastabakıcı fırladı ortaya. Doktor Gordon geri çekildi, ben yamyassı duvara yapıştım.</p>

  <p class="block_12">Kadın sürüklenircesine götürülürken elini kolunu sallıyor ve hastabakıcının elinden kurtulmak için çırpınıyordu. Bir yandan da, «Kendimi pencereden atacağım, kendimi pencereden atacağım, kendimi pencereden atacağım,» diye söyleniyordu.</p>

  <p class="block_12">Önü lekeli üniformasının içindeki tıknaz, kaslı, şaşı hastabakıcı öyle kalın camlı gözlükler takmıştı ki, yuvarlak ikiz camların ardından sanki dört tane göz bakıyordu bana. Hangi gözlerin gerçek, hangilerinin yalancı olduğunu ve gerçek gözlerden hangisinin şaşı, hangisinin normal olduğunu anlamaya çakşırken yüzünü yüzüme yaklaştırdı ve sanki suç ortağıymışım gibi kocaman bir sırıtışla bana güvence verircesine, «Kendini pencereden atacağını sanıyor, ama atamaz, çünkü hepsinde parmaklık var,» diye tısladı.</p>

  <p class="block_12">Doktor Gordon beni evin arka tarafındaki çıplak bir odaya sokarken, o taraftaki pencerelerin gerçekten de parmaklıklı olduğunu ve oda kapısının, dolap kapısının, yazı masasının çekmecelerinin ve açılıp kapanan her şeyin kilitlenebilmesi için üzerlerinde anahtar delikleri olduğunu gördüm.</p>

  <p class="block_12">Yatağa uzandım.</p>

  <p class="block_12">Şaşı hastabakıcı geri geldi. Saatimi çıkarıp cebine koydu. Sonra saçımdaki tokaları acıta acıta çekip çıkarmaya başladı.</p>

  <p class="block_12">Doktor Gordon dolabın kilidini açıyordu. Üzerinde bir makine bulunan tekerlekli bir masa çıkardı ve masayı yatağın başucuna getirdi. Hastabakıcı şakaklarıma kokulu bir yağ sürmeye başlamıştı.</p>

  <p class="block_12">Başımın duvara yakın tarafına erişmek için eğildiğinde iri göğsü bir bulut, bir yastık gibi örttü yüzümü. Teninden belli belirsiz bir ilaç kokusu yayılıyordu.</p>

  <p class="block_12">Bana bakıp sırıtarak, «Merak etme,» dedi. «İlk defasında herkes korkudan ölecek gibi olur.»</p>

  <p class="block_12">Gülümsemeye çalıştım, ama yüzüm parşömen gibi katılaşmıştı.</p>

  <p class="block_12">Doktor Gordon başımın iki yanına birer metal plaka yerleştirdi. Sonra alnımı sımsıkı saran bir banda klipslerle tutturdu onları. Bana da ısırmam için bir tel verdi.</p>

  <p class="block_12">Gözlerimi yumdum.</p>

  <p class="block_12">İçeri çekilen bir soluk gibi kısa bir sessizlik oldu.</p>

  <p class="block_12">Sonra bir şey eğilip beni kavradı ve dünyanın sonu gelmiş gibi sarstı. Mavi ışıklarla çatırdayan havada tiz bir çığlık yankılanıyordu. Her parlamada büyük bir sarsıntı beni yerden yere çalıyordu. Bir an kemiklerimin kırılacağını ve yarılmış bir bitki gibi özsuyumun akıp gideceğini sandım.</p>

  <p class="block_12">Acaba işlemiş olduğum korkunç suç neydi?</p>

  <p class="block_3"> </p>

  <p class="block_3"> </p>

  <p class="block_12">Elimde domates suyuyla dolu küçük bir kokteyl kadehiyle hasır bir koltukta oturuyordum. Saatim yeniden bileğime takılmıştı, ama tuhaf bir görünüşü vardı. Sonra ters takılmış olduğunu farkettim. Saçımdaki tokaların alışılmadık yerlerde olduğunu hissediyordum.</p>

  <p class="block_12">«Kendini nasıl hissediyorsun?»</p>

  <p class="block_12">Metal, ayaklı, eski bir abajur belirdi kafamda. Babamın yazıhanesinden kalan az sayıda eşyadan bir tanesiydi. Üzerinde lambayı tutan bakır bir çan vardı. Bu çandan çıkan yıpranmış, kaplan rengi bir kordon madeni ayak boyunca uzanıp duvardaki bir prize ulaşıyordu.</p>

  <p class="block_12">Günün birinde bu lambayı annemin yatağının başucundan, odanın öbür ucunda duran çalışma masamın yanına getirmeye karar verdim. Kordon yeterince uzun olduğundan prizden çıkarmadım. Ellerimle lambayı ve tozlu kordonu kavrayıp sıkıca tuttum.</p>

  <p class="block_12">Birden lambadan mavi bir şimşekle bir şey atladı ve dişlerim birbirine çarpana kadar beni sarsaladı. Ellerimi çekmeye çalıştım ama yapışmış gibiydiler. O zaman avaz avaz bağırdım, ya da bir çığlık koptu boğazımdan. Çünkü tanımadığım bir sesti bu; ama bedeninden vahşice ayrılmış bir ruh gibi havada yükselip titrediğini duydum.</p>

  <p class="block_12">Sonra ellerim sarsılarak çözüldü ve sırtüstü annemin yatağına düştüm. Sağ avucumun tam ortasında, kurşun kalemle karartılmış gibi küçük bir delik vardı.</p>

  <p class="block_12">«Kendini nasıl hissediyorsun?»</p>

  <p class="block_12">«İyi.»</p>

  <p class="block_12">Oysa iyi değildim. Berbat hissediyordum kendimi. «Hangi okula gidiyorum demiştin?» Okulun adını söyledim.</p>

  <p class="block_12">«Ha!» Doktor Gordon’un yüzü yavaş, neredeyse kinayeli bir gülümsemeyle aydınlandı. «Savaş sırasında orada bir WAC istasyonu vardı değil mi?»</p>

  <p class="block_3"> </p>

  <p class="block_3"> </p>

  <p class="block_12">Annemin parmaklarındaki eklemler kemik beyazıydı. Sanki bir saatlik bekleyiş boyunca üzerlerindeki deri aşınıp gitmişti. Bakışları beni geçip Doktor Gordon’ un üzerinde durdu. Doktor Gordon başını sallamış ya da gülümsemiş olmalıydı ki annemin yüzü gevşedi.</p>

  <p class="block_12">Doktor Gordon’un, «Birkaç seans şok tedavisi daha uygulanırsa çok iyi bir gelişme göreceksiniz Bayan Greenwood.» dediğini duydum.</p>

  <p class="block_12">O kız hâlâ piyano taburesinde oturuyordu. Yırtılmış notalar ayaklarının dibinde ölü bir kuş gibi serilmiş duruyordu. Gözlerini bana dikip baktı, ben de ona baktım. Gözlerini kıstı. Dilini çıkardı.</p>

  <p class="block_12">Annem Doktor Gordon’un ardından kapıya doğru yürüyordu. Ben biraz oyalanıp geride kaldım. Arkalarının dönük olduğu bir sırada kıza dönüp nanik yaptım. Dilini içeri çekti ve yüzü taşlaştı.</p>

  <p class="block_12">Dışarıya, güneşli havaya çıktım.</p>

  <p class="block_12">Dodo Comway’ın siyah pikap arabası bir ağacın gölgesiyle beneklenmiş, pusuda bir panter gibi bekliyordu.</p>

  <p class="block_12">Pikap aslında varlıklı bir sosyete hanımı tarafından sipariş edilmişti. Simsiyahtı, bir zerre kromaj yoktu üstünde. Döşemeleri de siyah deridendi. Ama hazırlanıp gönderildiği zaman hanımın içini karartmıştı. Bir cenaze arabasından farksız olduğunu söylemişti. Başkaları da aynı görüşteydiler ve hiç kimse satın almıyordu arabayı. Sonuç olarak Comway’ler onu indirimli fiyata alıp birkaç yüz dolar kâr etmişlerdi.</p>

  <p class="block_12">Ön koltukta Dodo’yla annemin arasında suskun ve boyun eğmiş bir halde oturuyordum. Ne zaman dikkatimi toplamaya çalışsam, kafam bir patenci gibi kayıp kocaman bir boşlukta dalgın dalgın dönüp duruyordu.</p>

  <p class="block_12">Dodo’yu ve siyah pikabını çamların ardında bıraktıktan sonra, «O Doktor Gordon’la işim bitti artık,» dedim. «Telefon edip gelecek hafta onu görmeyeceğimi söyleyebilirsin.»</p>

  <p class="block_12">Annem gülümsedi. «Yavrumun onlar gibi olmadığını biliyordum zaten.»</p>

  <p class="block_12">Bakakaldım. «Kimler gibi?»</p>

  <p class="block_12">«O korkunç insanlar gibi. Klinikteki o korkunç, canı çekilmiş insanlar gibi.» Duraladı. «Yeniden iyi olmaya karar vereceğini biliyordum.»</p>

  <p class="block_3"> </p>

  <p class="block_3"> </p>

  <p class="block_12">GENÇ YILDIZ ADAYI <span class="text_">68</span> SAATLİK KOMADAN SONRA ÖLDÜ.</p>

  <p class="block_3"> </p>

  <p class="block_3"> </p>

  <p class="block_12">Çantamdaki kâğıt parçaları, pudriyer, fıstık kabukları, madeni beş ve on sentler ve içinde on dokuz tane jilet bulunan mavi karton kutunun arasından, o gün öğleden sonra turuncu beyaz çizgili bez kabinde çektirmiş olduğum fotoğrafı bulup çıkardım.</p>

  <p class="block_12">Ölen kızın lekeli resminin yanına koydum onu. Ağız, burun hep birbirine benziyordu. Tek fark gözlerdeydi. Benim fotoğrafımda gözler açıktı, gazetedeki resimdeyse kapalıydı. Ama biliyordum ki ölen kızın gözkapakları parmakla açılsa, bana kendi resmimdeki gibi cansız, karanlık, boş bir ifadeyle bakacaklardı.</p>

  <p class="block_12">Fotoğrafı yine çantama sokuşturdum.</p>

  <p class="block_12">«Şu ötedeki binanın üzerindeki saate göre beş dakika daha burada, güneşin altında, bu park sırasında oturacağım,» dedim kendime, «sonra bir yere gidip bu işi bitireceğim.»</p>

  <p class="block_12">Küçük koromdaki sesleri çağırdım.</p>

  <p class="block_16">İşin sana ilginç gelmiyor mu Esther?</p>

  <p class="block_16">Biliyor musun Esther, gerçek bir nörotikin yapısına sahipsin.</p>

  <p class="block_16">Böyle hiçbir yere varamazsın, böyle hiçbir yere varamazsın, böyle hiçbir yere varamazsın.</p>

  <p class="block_12">Bir ketesinde sıcak bir yaz gecesi, Yale’de hukuk okuyan, maymuna benzer, kıllı bir genci tam bir saat boyunca öpmüştüm. Çok çirkin olduğu için ona acıdığımdan yapmıştım bunu. Bitirdiğim zaman, «Cinsini saptadım senin yavrum,» demişti. «Kırkma geldiğinde erdemlik taslayacaksın.»</p>

  <p class="block_12">Okuldaki kompozisyon profesörüm. «Büyük Hafta sonu» adlı öykümün üzerine, «Düzmece!» diye yazmıştı.</p>

  <p class="block_12">Düzmecenin ne anlama geldiğini bilmiyordum. Sözlüğe baktım.</p>

  <p class="block_12">Düzmece: yapay, taklit.</p>

  <p class="block_16">Böyle hiçbir yere varamazsın.</p>

  <p class="block_12">Yirmi bir gecedir uyumuyordum.</p>

  <p class="block_12">Dünyadaki en güzel şey gölge olmalıydı. Gölgenin: milyonlarca kımıldayan şekli ve çıkmaz sokakları. Büro çekmecelerinde, dolaplarda, bavullarda hep gölge vardı. Evlerin, ağaçların, taşların altında ve insanların gözlerinin, gülümsemelerinin ardında da gölge vardı. Ve dünyanın gece tarafında kilometreler boyunca gölge vardı yine.</p>

  <p class="block_12">Sağ dizimin altında bir çapraz halinde duran ten rengi iki yara bandına baktım.</p>

  <p class="block_12">O sabah bir başlangıç yapmıştım.</p>

  <p class="block_12">Kendimi banyoya kilitledikten sonra küveti ılık suyla doldurup, bir jilet çıkarmıştım ortaya.</p>

  <p class="block_12">Romalı bir düşünüre nasıl ölmek istediğini sorduklarında damarlarını ılık bir banyo içinde kesip açacağını söylemişti. Bunun kolay olacağını sanıyordum. Küvete uzanıp bileklerimde çiçeklenen kızıllığın berrak suyun içinde dalga dalga kabarışını izleyerek gelincik rengi köpüklerin altına kayıp uykuya dalacaktım.</p>

  <p class="block_12">Ama iş bunu yapmaya gelince, bileğimin derisi öylesine beyaz ve savunmasız göründü ki gözüme, bir türlü yapamadım. Sanki asıl öldürmek istediğim şey o derinin altında ya da başparmağımın altında atan o ince mavi damarda değil, başka bir yerde, daha derinde, daha gizli ve ulaşması çok daha güç bir yerdeydi.</p>

  <p class="block_12">İki hareket yeterliydi. Bir bilek, sonra öbür bilek. Jileti bir elden ötekine geçirmeyi de sayarsak üç hareket. Sonra küvete girip uzanacaktım.</p>

  <p class="block_12">Ecza dolabının önüne geçtim. Bu işi yaparken aynaya bakarsam bir başkasını, bir kitaptaki ya da oyundaki birini izler gibi olacaktım.</p>

  <p class="block_12">Ama aynadaki insan felce uğramıştı ve hiçbir şey yapamayacak kadar budalaydı.</p>

  <p class="block_12">Sonra, belki de alıştırma niyetine biraz kan akıtmam gerektiğini düşündüm. Küvetin kenarına oturup, sağ ayak bileğimi sol dizimin üzerine koydum. Ardından jileti tutan sağ elimi kaldırdım ve kendi ağırlığıyla giyotin gibi düşecek şekilde, bacağımın ön tarafının üzerine bırakıverdim.</p>

  <p class="block_12">Hiçbir şey duymadım. Sonra küçük, derin bir ürpertiyle birlikte parlak kırmızı bir çizgi, kesiğin ağzında kabarıverdi. Kan meyve gibi kopkoyu toplanıyor ve bileğinden aşağı, siyah rugan ayakkabımın içine akıyordu.</p>

  <p class="block_12">O zaman küvete girmeyi düşündüm. Ama sonra sabahın büyük bir bölümünü oyalanarak geçirmiş olduğumu ve belki de her şey bitmeden annemin eve gelip beni bulabileceğini farkettim.</p>

  <p class="block_12">Bu durumda yarayı bantla örtüp jiletlerimi toparladım ve Boston’a giden 11:30 otobüsünü yakaladım.</p>

  <p class="block_3"> </p>

  <p class="block_3"> </p>

  <p class="block_12">«Üzgünüm yavrum, Deer Island Cezaevine giden metro yok. Orası bir ada üzerinde.»</p>

  <p class="block_12">«Hayır, ada üzerinde değil. Eskiden öyleydi, ama suyu molozlarla doldurdular. Şimdi karaya bağlanmış durumda.»</p>

  <p class="block_12">«Metro yok.»</p>

  <p class="block_12">«Oraya gitmem gerek.»</p>

  <p class="block_12">«Hey!» Gişedeki şişman adam parmaklıkların ardadan bana baktı. «Ağlama bakayım. Orada kimin var şekerim, bir akraban mı?»</p>

  <p class="block_12">Scollay Alanı’nın altındaki bağırsaksı tünellerde gümbürtüyle gidip gelen trenlere yetişmeye çalışan telaşlı insanlar yapay bir şekilde aydınlatılmış karanlıkta beni itip kakarak yanımdan geçiyorlardı. Yaşların büzülen gözpınarlarımdan fışkırmaya başladığını hissediyordum.</p>

  <p class="block_12">«Babam var.»</p>

  <p class="block_12">Şişman adam kulübesinin duvarındaki bir şemaya baktı. «Şöyle yaparsın,» dedi. «Şuradaki hattan metroya binip Orient Heights’da inersin, sonra üzerinde The Point yazan otobüse atlarsın.» Yüzü sevinçle ışıldadı. «0 otobüs seni cezaevinin kapısına kadar götürür.»</p>

  <p class="block_3"> </p>

  <p class="block_3"> </p>

  <p class="block_12">«Hey, sen!» Mavi üniformalı bir genç kulübeden el salladı.</p>

  <p class="block_12">Ben de el sallayıp yürümeye devam ettim.</p>

  <p class="block_12">«Hey, sen!»</p>

  <p class="block_12">Durdum. Issız kumların ortasında yuvarlak bir oturma odası gibi tünemiş kulübeye doğru ağır ağır yürüdüm.</p>

  <p class="block_12">«Hey, daha ileri gidemezsin. Orası cezaevi arazisi, girmek yasak.»</p>

  <p class="block_12">«Kumsal boyunca her yere gidilebilir sanıyordum,» dedim. «Gelgit sınırını aşmadığın sürece.»</p>

  <p class="block_12">Genç bir an düşündü.</p>

  <p class="block_12">Sonra, «Bu kumsalda olmaz,» dedi.</p>

  <p class="block_12">Aydınlık, hoş bir yüzü vardı.</p>

  <p class="block_12">«Güzel bir yeriniz var,» dedim. «Küçük bir ev gibi.»</p>

  <p class="block_12">Odaya; örgü halıya, basma perdelere bir göz attı.</p>

  <p class="block_12">«Kahve cezvemiz bile var.»</p>

  <p class="block_12">«Eskiden bu yörede otururdum.»</p>

  <p class="block_12">«Şaka etme. Ben de bu kasabada doğup büyüdüm.»</p>

  <p class="block_12">Bakışlarımı kumsaldan geçirip otoparka ve sürgülü kapıya, oradan da bir zamanların adasına uzanan, iki yandan okyanusun kucakladığı, dar yola çevirdim.</p>

  <p class="block_12">Cezaevinin kırmızı tuğla binaları bir kıyı üniversitesinin binaları gibi dost görünümlüydü. Sol taraftaki yeşil tepeciğin üzerinde kımıldayan minik beyaz benekler ve daha büyükçe pembe benekler çarptı gözüme. Nöbetçiye bunların ne olduğunu sorduğumda, «Domuz ve tavuk onlar,» dedi.</p>

  <p class="block_12">Şu eski kasabada yaşamımı sürdürecek sağduyuya sahip olsaydım belki de okul sıralarında bu cezaevi nöbetçisine rastlayıp onunla evlenmiş ve şimdiye dek bir yığın çocuk doğurmuş olacaktım. Hoş olurdu bu, deniz kenarında bir sürü çocuk, domuz ve tavukla, büyükannemin çamaşır elbisesi dediği giysiler içinde, parlak muşambalı bir mutfakta tombul kollarımla oturup cezveler dolusu kahve içerdim o zaman.</p>

  <p class="block_12">«Bu cezaevine nasıl girilir?»</p>

  <p class="block_12">«İzin kâğıdıyla.»</p>

  <p class="block_12">«Öyle değil, buraya nasıl kapatılır insan?»</p>

  <p class="block_12">«Haa.» diye güldü bekçi. «Araba çalarsın, dükkân</p>

  <p class="block_12">«Hiç katil var mı burada?»</p>

  <p class="block_12">«Hayır. Katiller büyük bir devlet cezaevine gider.»</p>

  <p class="block_12">«Peki başka kimler var içeride?»</p>

  <p class="block_12">«Kışın ilk günü Boston’un pişkin serserileri gelir. Tuğlayla cam kırıp yakalanırlar ve kışı soğuktan uzak, televizyon seyredip bol yemek yiyerek, hafta sonları basketbol oynayarak geçirirler.»</p>

  <p class="block_12">«İyi iş doğrusu.»</p>

  <p class="block_12">«Hoşuna giderse öyle,» dedi nöbetçi.</p>

  <p class="block_12">Veda edip yola düzüldüm. Omzumun üzerinden yalnız bir kez baktım arkama. Nöbetçi hâlâ gözcü kulübesinin kapısında duruyordu. Arkama baktığım zaman kolumu kaldırıp beni selamladı.</p>

  <p class="block_3"> </p>

  <p class="block_3"> </p>

  <p class="block_12">Üzerine oturduğum kütük kurşun gibi ağır ve katran kokuluydu. Egemen bir tepeye kurulmuş su kulesinin sağlam yapılı, gri silindiri altındaki kum seti denize doğru kıvrılarak uzanıyordu. Deniz yükseldiğinde set tümüyle sular altında kalırdı.</p>

  <p class="block_12">Bu kum setini iyi anımsıyordum. İç kıvrımının kancası içinde kumsalın başka hiçbir yerinde bulunmayan bir cins deniz kabuğu barındırırdı.</p>

  <p class="block_12">Bu kabuk kalın, kaygan ve başparmağın üst boğumu büyüklüğündeydi. Genellikle beyaz, ama bazan pembe ya da şeftali rengi olurdu. Bir cins gösterişsiz deniz minaresine benzerdi.</p>

  <p class="block_12">«Anne, o kız hâlâ orada oturuyor.»</p>

  <p class="block_12">Gözlerimi tembel tembel kaldırdım. Kırmızı bir şort ve kırmızı beyaz minik puanlı, boyundan askılı, sırtı açık bir bluz giymiş, kuş gözlü, sıska bir kadının kumlara belenmiş küçük bir çocuğu kıyıdan içeri doğru sürüklediğini gördüm.</p>

  <p class="block_12">Bu kumsalın yazlığa gelenler tarafından kuşatılacağı hiç aklıma gelmemişti doğrusu. Buradan uzak kaldığım on yıl boyunca mavi, pembe ve uçuk yeşil renkte gösterişli kulübeler, Point’in dümdüz kumları üzerinde yavan mantarlar gibi bitivermiş ve gümüş renkli uçaklarla puro biçimindeki keşif balonlarının yerini körfezin öbür tarafındaki hava limanından telaşlı bir gümbürtüyle kalkıp damları sıyırırcasına uçan jetler almıştı.</p>

  <p class="block_12">Etek ve topuklu ayakkabı giymiş tek kız bendim kumsalda. Buraya geldikten bir süre sonra rugan ayakkabılarımı çıkarmıştım, çünkü fena halde kuma batıyorlardı. Ben öldükten sonra o gümüşsü kütüğün üzerinde, bir ruh pusulası gibi denize dönük kalacaklarını düşünmek hoşuma gidiyordu.</p>

  <p class="block_12">Çantamdaki jilet kutusuna dokundum.</p>

  <p class="block_12">Sonra ne kadar budala olduğumu düşündüm. Jiletler yanımdaydı, ama ılık su dolu küvet yoktu.</p>

  <p class="block_12">Bir oda kiralamak geçti aklımdan. Bütün bu yazlık evlerin arasında bir pansiyon da olmalıydı. Ama hiç eşyam yoktu. Kuşku uyandıracaktı bu. Üstelik pansiyonda kalan öteki insanlar da durup durup banyoyu kullanmak isteyeceklerdi. Biri kapıyı yumruklamadan önce bu işi yapıp küvete girecek zamanı bulamayacaktım.</p>

  <p class="block_12">Martılar kum setinin ucundaki tahta sırıkların üzerinde kedi gibi miyavladılar. Sonra kül rengi ceketleriyle birer birer kanat çırpıp havalandılar ve başımın çevresinde çığlık çığlığa dolandılar.</p>

  <p class="block_3"> </p>

  <p class="block_3"> </p>

  <p class="block_12">«Bakın bayan, burada oturmasanız iyi olur, deniz yükseliyor.»</p>

  <p class="block_12">Küçük oğlan bir metre kadar ötemde çömelmişti. Yuvarlak, mor bir taş alıp suya fırlattı. Su, yankılanan bir plof sesiyle yuttu onu. Oğlan çevresindeki çakılları karıştırdı. Kuru taşların bozuk para gibi şıngırtıyla birbirine çarptığını duydum.</p>

  <p class="block_12">Suyun donuk yeşil yüzeyinde bir taş kaydırdı. Taş gözden yitene dek yedi kez sekti.</p>

  <p class="block_12">«Neden eve gitmiyorsun?» diye sordum.</p>

  <p class="block_12">Oğlan daha ağır bir taş sektirdi. Taş ikinci sıçramadan sonra suya gömüldü.</p>

  <p class="block_12">«İstemiyorum.»</p>

  <p class="block_12">«Annen seni arıyor.»</p>

  <p class="block_12">«Aramıyor.» Sesi kaygılıydı.</p>

  <p class="block_12">«Eğer eve gidersen sana şeker veririm.»</p>

  <p class="block_12">Oğlan yanıma yaklaştı. «Nasıl şeker?»</p>

  <p class="block_12">Ama daha çantama bakmadan biliyordum ki fıstık kabuklarından başka verecek şeyim yoktu.</p>

  <p class="block_12">«Sana şeker alman için para vereyim.»</p>

  <p class="block_12">«Ar-thur!»</p>

  <p class="block_12">Gerçekten de bir kadın bata çıka kum setine çıkmaya çalışıyor ve kuşkusuz kendi kendine sövüp sayıyordu. Çünkü açık ve kesin seslenişlerinin arasında da kımıldayıp duruyordu dudakları.</p>

  <p class="block_12">«Ar-thur!»</p>

  <p class="block_12">Denizin yoğunlaşan alacakaranlığında bizi daha iyi görmesini sağlayacakmış gibi elini gözlerine siper etmişti.</p>

  <p class="block_12">Annesinin çekişi arttıkça oğlanın ilgisinin azaldığını seziyordum. Beni tanımıyormuş gibi davranmaya başladı. Bir şey ararcasına birkaç taşı ayağıyla dürtükleyip uzaklaştı. Ürperdim.</p>

  <p class="block_12">Çıplak ayaklarımın altında taşlar yamrı yumru ve soğuktu. Kumsaldaki siyah ayakkabıları özlemle düşündüm. Bir dalga bir el gibi geri çekildi, sonra ilerleyip ayağıma dokundu.</p>

  <p class="block_12">Islaklık denizin tabanından, kör beyaz balıkların kendi ışıklarıyla o kutup soğuğu içinde dolaştıkları yerlerden geliyor gibiydi. Orada köpekbalığı dişlerinin ve balinaların kulak kemiklerinin mezar taşları gibi etrafa saçılmış durduklarını görür gibiydim.</p>

  <p class="block_12">Sanki deniz benim yerime karar verebilecekmiş gibi bekledim.</p>

  <p class="block_12">Beyaz köpüklü ağzıyla ikinci bir dalga ayaklarımın üzerine yığıldı. Soğuk, ölümcül bir sancıyla kavradı bileklerimi.</p>

  <p class="block_12">Bedenim böyle bir ölümden korkakça irkildi.</p>

  <p class="block_12">Çantamı alıp soğuk taşların üzerinden geriye, leylak rengi ışıkta ayakkabılarımın nöbet tuttuğu yere doğru yürüdüm.</p>

  <p class="block_13" id="calibre_pb_14"> </p>
</body>
</html>
