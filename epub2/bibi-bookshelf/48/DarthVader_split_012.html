<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_11">Bölüm 9</h1>
				<p class="normal">Anakin, annesinin son dinlenme yeri olan Lars’ın çiftliğinin dışındaki, iki eski mezar taşının yanına bir yenisinin dikildiği mezarının başında diz çöktü. “Seni kurtaracak kadar güçlü değildim, anne,” dedi yutkunarak. “<span class="ideitalik">Başarısızdım</span>,” diye geçirdi içinden, “<span class="ideitalik">ama oğlun olarak değil bir Jedi olarak</span>.” “Yeterince güçlü değildim,” diye tekrarladı. “Ama söz veriyorum bu bir kez daha olmayacak.” Ayağa kalktı. Sıktığı dişlerinin arasından, “Seni çok özlüyorum,” dedi.</p>
				<p class="normal">Padme, Cliegg, Owen, Beru ve C-3PO Anakin’in arkasında duruyordu. Mezarlıktan ayrılırken R2-D2 grubun yanına gelip heyecanla bipleyip ötmeye başladı. </p>
				<p class="normal">“R2?” dedi Padme, gemiyi terk edip gelmesine şaşırmıştı. “Burada ne işin var?”</p>
				<p class="normal">R2-D2 heyecanla biplemeye devam etti. </p>
				<p class="normal">Tercümanlık yapma fırsatını bulan C-3PO, “Obi-Wan Kenobi’den bir mesaj taşıyormuş. Hmm. Efendi Anakin, bu isim size tanıdık geldi mi?”</p>
				<p class="normal">İki droid, Padme ve Anakin’in peşi sıra gemiye gittiler.</p>
				<p class="normal">Obi-Wan, Jango Fett isimli kelle avcısının izini droid fabrikalarının bulunduğu Geonosis gezegenine kadar sürmüş ve orada Padme’ye suikast girişiminin arkasında Ticaret Federasyonu’nun Başkanı Nute Gunray’in olduğunu öğrenmişti. Obi-Wan, ayrıca Ticaret Federasyonu’nun Geonosis’deki fabrikalara bir droid ordusu siparişi verdiğini ve farklı yıldızlararası ticaret örgütlerinin de Kont Dooku’nun ayrılıkçı hareketini desteklediğini öğrenmişti. Obi-Wan, bu mesajı Geonosis’den göndermeyi başarsa da kayıt droidlerden gelen lazer atışlarıyla yarıda kesilmişti. </p>
				<p class="normal">Anakin ve Padme, Tatooine’deki gemilerinin kokpitinde bu mesajı izlerlerken aynı mesaj Coruscant’taki Jedi Konseyi ve Şansölye Palpatine’e de ulaşmıştı. Obi-Wan’ın mesajı bittiğinde Jedi Üstadı Mace Windu, Anakin’e Senatör Amidala’yla oldukları yerde kalıp onu korumaya devam etmesini bildirirken, Jedi Konseyi de Kont Dooku’yla ilgilenme kararı aldı.”Senatörü her ne pahasına olursa olsun koru,” dedi Mace Windu holografik iletişimle. “Bu senin öncelikli görevindir.”</p>
				<p class="normal">“Anlaşıldı, Üstadım,” diye cevapladı Anakin. <span class="ideitalik">Önce annemi kaybettim şimdi de... Obi-Wan’ı.</span></p>
				<p class="normal">Mace Windu’nun görüntüsü kaybolurken Padme, “Onu kurtarmak için oraya zamanında gidemezler. Galaksinin öbür ucundan gelmeleri gerek,” dedi. Koltuğunda dönüp rota bilgisayarındaki koordinatları inceleyerek, “Bak. Geonosis bir parsec’ten yakın,” dedi. </p>
				<p class="normal">“Eğer hâlâ yaşıyorsa,” dedi Anakin.</p>
				<p class="normal">“Ani, burada oturup ölmesine izin mi vereceksin? O senin dostun ve hocan. O -”</p>
				<p class="normal">“O benim babam gibi!” diye sözünü kesti Anakin. Hiç olmayan babam gibi. “Ama Üstat Windu’yu duydun. Burada kalmamı kesinlikle emretti.”</p>
				<p class="normal">“Hayır, sana beni korumanı emretti,” dedi Padme ve bir seri düğmeye basarak geminin motorlarını ateşledi. “Ben Obi-Wan’ı kurtarmaya gidiyorum ve sen de görevin gereği benimle geleceksin.”</p>
				<p class="normal">Anakin’in yüzü asıldı.</p>
				<p class="normal">Gemi içinde, Padme ve iki droidle birlikte Tatooine’den ayrılırken Anakin; Cliegg, Owen ve Beru’ya hoşçakalın bile demediklerinin farkına vardı. Zaten onlara diyecek bir şeyim yoktu, diye düşündü. Yıpranmış metal bedeniyle bir koltuğa yerleşmiş olan C-3PO’ya baktı ve az da olsa mutlu oldu. </p>
				<p class="normal"><span class="ideitalik">Hiç değilse Tatooine’den değer verdiğim birini kurtarabildim.</span></p>
				<p class="normal">Obi-Wan hâlâ hayatta olsa da Anakin’in yetkisini aşarak Geonosis’e gitmesi bir felaketle sonuçlanmıştı. O ve Padme, Obi-Wan’ı kurtaramadan insectoid Geonosislilerce yakalanmış ve ardından da ikiyüzlü Kont Dooku ve Geonosislilerce ölüme mahkum edilmişlerdi.</p>
				<p class="normal">Anakin için ise bu tam bir felaket değildi çünkü Geonosis’de o ve Padme için önemli bir an yaşanmıştı. Yakalanıp zincire vurulmalarının ardından ve büyük infaz arenasına atılmalarından hemen önce, Padme yüzünü ona dönüp, “Ölmekten korkmuyorum. Sen hayatıma tekrar girdiğin günden beri her gün bir parçam ölüyordu zaten,” dedi.</p>
				<p class="normal">“Ölmek mi? Sen neden bahsediyorsun?” diye sordu Anakin.</p>
				<p class="normal">“Seni seviyorum.”</p>
				<p class="normal">“Beni seviyor musun?” dedi Anakin hayretle. “Aşık olmamaya karar verdiğimizi sanıyordum. Çünkü bu bizi bir yalanla yaşamak zorunda bırakacak ve bu da hayatlarımızı mahvedecekti.”</p>
				<p class="normal">“Hayatlarımız yeterince mahvoldu zaten,” dedi Padme üzgün bir şekilde. “Seni çok seviyorum ve ölmeden önce bunu bilmeni istedim.”</p>
				<p class="normal">Öpüştüler ve o anda Anakin, yaşaması için her zamankinden daha önemli bir sebebinin olduğunun farkına vardı.</p>
				<p class="normal">Anakin, Padme ve Obi-Wan infaz arenasındaki canavarlarca öldürülmekten zor kurtuldular. Neyseki Mace Windu ve Yoda’nın da aralarında olduğu Jedi’ların ve klon ordusu askerlerinin yardıma gelmesi hayatlarını kurtarmıştı. Klonların ilk genetik örneği olan Jango Fett, Mace Windu tarafından ortadan kaldırılırken, Geonosislilerin ürettiği droidlerle yapılan savaşta pek çok Jedi hayatını kaybetti. </p>
				<p class="normal">Kont Dooku infaz arenasından kaçtı ve Obi-Wan’la Anakin, onu kayaların üzerindeki terk edilmiş bir silah fabrikasına kadar takip ettiler. Burada Dooku’nun uzay gemisinin bulunduğu bir hangar yer alıyordu. Işın kılıçları ellerinde olan Obi-Wan ve Anakin, şık kıyafetli ve gümüş rengi saçlı, Geonosis’den kaçmak üzere olan, eski Jedi’ı bulabilmek için karanlık hangara girdiler. Kendini takip edenlere dönen Dooku, ikisini karşısında görünce yüzünde hafif bir endişe belirmişti. </p>
				<p class="normal">Dooku, Jedi Tarikatı’nı on yıl önce terk etmiş olsa da, Anakin belindeki eğri kabzalı ışın kılıcını fark etti. Anakin gürledi, “Bugün hayatını kaybeden tüm Jedi’ların hesabını vereceksin, Dooku.”</p>
				<p class="normal">Dooku’nun kılıç silahşörlüğündeki ününü bilen Obi-Wan, gözlerini Dooku’dan ayırmadan yavaşça Anakin’in yanına gitti ve alçak sesle, “Birlikte saldıracağız. Soldan yavaşça yaklaş,” dedi.</p>
				<p class="normal">Ama Anakin’in sabrı tükenmişti. “Onun işini hemen bitireceğim!” diye bağırdı ve Obi-Wan’ı umursamadan Dooku’ya saldırdı. Hangarın mozaik zemininde yarı yola varmıştı ki Dooku kılıcını çekmek yerine sağ elini kaldırıp Anakin’e doğru çevirdi. </p>
				<p class="normal">Anakin, kendisine yönelen yıldırımın bir anda vücudunu saran elektriğinin verdiği acıyla gözlerini kısarak feryat etti. Canı o kadar yanmıştı ki neler olduğunu anlama fırsatını bile bulamamıştı. Anakin ayaklarının yerden kesildiğini hissetti ve ardından da duvara doğru fırlatıldı. Yere yığıldığında hâlâ Dooku’nun kendi üzerine yağdırdığı karanlık enerjinin verdiği acıyla kıvranıyordu. Sanki tüm bedeni kavrulmuştu ve yerde uzanmış yatarken gömleğinden dumanlar yükseliyordu. </p>
				<p class="normal">Bayılmamak için gayret etti. Acısıyla başa çıkmaya çalışırken belli belirsiz şekilde Obi-Wan’ın Kont Dooku’yla kılıç düellosuna başladığını gördü. <span class="ideitalik">Obi-Wan’ı dinlemeliydim!</span> Padme’yi düşündü. <span class="ideitalik">Böyle ölemem. </span></p>
				<p class="normal">Anakin zeminde yatmış kendini toparlamaya uğraşırken gözlerini açmaya çalışması acısını daha da arttırdı. Bir an için yıldırım yüzünden kör olduğunu sandı.</p>
				<p class="normal"><span class="ideitalik">Odaklan!</span> Konsantre olarak nefesini düzenlemeye çalıştı. Kısa süre sonra tekrar görmeye başlamıştı. Dooku, kızıl ışın kılıcıyla Obi-Wan’ın sol kolunu ve ayağını keserken, Anakin yattığı yerden çaresizce izledi. Kılıcını düşüren Obi-Wan yere yığılıp kaldı. </p>
				<p class="normal">Anakin’in elbiselerinden hâlâ duman yükseliyordu. Dooku’nun kılıcını kaldırıp savunmasız Obi-Wan’ın işini bitirmeye hazırlanmasını dehşetle izledi. </p>
				<p class="normal">İçinde bilinmeyen bir yerlerde bulduğu son bir enerjiyle, Anakin bağırarak kılıcını açtı ve hangarın diğer ucundan sıçrayarak Dooku’nun öldürücü hamlesini kesti. Obi-Wan’ın bedeni kesişen ışın kılıçlarının altında uzanırken Dooku, Anakin’e bakarak, “Cesursun evlat. Ama dersini aldığını zannetmiştim.”</p>
				<p class="normal">“Ben yavaş öğrenirim,“ dedi Anakin, Dooku’yu Obi-Wan’dan uzaklaştırırken.</p>
				<p class="normal">“Anakin!” diye bağırdı Obi-Wan. Yerdeki ışın kılıcını Güç’ü kullanarak aldı ve onu Padawan’ına attı. Anakin kılıcı tutup açtı ve rakibiyle iki kılıçla dövüşmeye başladı. Fakat bir iki hamleden sonra, Dooku’nun kılıcı Obi-Wan’ın silahının kabzasını kesti ve az daha Anakin’in parmaklarını da beraberinde götürüyordu. Anakin diğer elindeki kılıcıyla düelloya kaldığı yerden devam etti.</p>
				<p class="normal">Öfkesini dizginlemeye çalışan Anakin, gözlerini Dooku’dan ayırmadan Güç’e erişmeye çalıştı. Işın kılıçları görüşünün kıyısında belli belirsiz hale gelirken, o da Güç’ün Dooku’yu yenebilmesi için kendisine yardım edeceğini düşünüyordu. Ama Dooku’nun küçümseyen bakışlarını gördükçe öfkesinin tekrar arttığını hissetti. </p>
				<p class="normal">Dooku son hamlesini yaptı ve kılıcı Anakin’in kılıcı tutan elini bileğinden kesti. Acıyla feryat eden Anakin nefesinin kesildiğini hissederken, Dooku Güç’ü kullanarak onu geriye doğru fırlattı. Ardından her şey karardı. </p>
				<p class="normal">Anakin ayıldığında ne kadar zaman geçtiğini bilmiyordu. Başının arkasında bir şeyin hareket ettiğini fark etti ve döndüğünde Obi-Wan’ın bacakları üzerinde yattığını gördü. Obi-Wan önce kendisi kalktı ve sonra da Anakin’in kalkmasına yardım etti. Anakin, Yoda’nın hangarın ortasında durduğunu gördü. Çatının bir bölümü çökmüştü ve zemin molozlarla kaplıydı. </p>
				<p class="normal"><span class="ideitalik">Ne oldu?</span></p>
				<p class="normal">Ardından Anakin, Dooku’nun gemisinin gitmiş olduğunu gördü. </p>
				<p class="normal">“Anakin!” diye bağırdı Padme. Hangara yanında bir klon askeri birliğiyle varmıştı ve ona doğru koşarken sağ kolundan geriye kalanları görünce yüreği burkuldu. Yanına gelip dikkatlice ona sarıldı. </p>
				<p class="normal"><span class="ideitalik">Hiç değilse sen güvendesin,</span> diye düşündü ve sol kolunu Padme’ye doladı. Obi-Wan ya da Yoda’nın görmesi umurunda değildi. Başı dönüyordu bitkindi ve Padme’yi bırakırsa yere yığılacağından korkuyordu. Orada ona sarılarak öylece durdu. </p>
				<p class="normal">Sonuç olarak Üstat Yoda bile Dooku’nun kaçmasını ve Cumhuriyet’in iç savaşa sürüklenmesini engelleyememişti. Klon Savaşları başlamıştı.</p>
				<p class="normal">Daha da kötüsü Kont Dooku, Obi-Wan’a yüzlerce senatörün Darth Sidious adında bir Sith Lordu’nun kontrolünde olduğunu söylemişti. Dooku her ne kadar güvenilir bir kaynak olmasa da Senato’yu daha yakından izlemeye karar verdiler. </p>
				<p class="normal">Dooku’yla düellosunun ardından Anakin’e bir sibernetik kol takıldı ve Padme’ye Naboo’ya dönerken refakat etti. Orada ilk kez birbirlerini öptükleri gölün kıyısındaki evin terasında Naboolu bir kutsal adamla buluştular. Padme çiçeklerle süslü beyaz bir elbise giymişti, Anakin’in üzerinde ise resmi Jedi kıyafeti vardı. Evlendiler, tek şahitleri C-3PO ve R2-D2’ydu.</p>
				<p class="normal">Anakin bu evliliği ne kadar süre gizli tutabileceğini bilmiyordu ama umurunda değildi. <span class="ideitalik">O benim. Sonunda Sevgili Padme benim oldu.</span> Bu bir rüyanın gerçekleşmesiydi. Düğün gününde en büyük sorunlarının geride kaldığını düşünmek kolaydı. </p>
				<p class="normal">Asıl kabuslarının daha başlamadığının farkında bile değildi.</p>
		</div>
		<div class="calibre1" id="calibre_pb_24"/></body>
</html>