<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_6">Bölüm 5</h1>
				<p class="normal">Mos Espa’da öğle vaktiydi ve Anakin, Watto’nun hurdalığında fan düğmelerini temizlerken, efendisi gelip onu dükkana göz kulak olması için çağırdı. İçeride, Watto uzun boylu, sakallı ve çiftçi gibi giyinmiş bir adamla konuşuyordu; adamın yanında lastik gibi eklemleri, alaca derisi ve gözleri başının üzerinde olan insansı bir yabancı, yine çiftçi gibi giyinmiş bir kız ve kubbe kafalı, mavi renkli astromech droidi vardı. </p>
				<p class="normal">Uzun boylu adam ve astromech, Watto’yla birlikte motor parçalarına bakmak için hurdalığa giderken, Anakin de dükkandaki tezgahın başına geçti ve kıza baktı. Vücut yapısı ve derisi bir çiftçi için fazla iyiydi. Kendisinden birkaç yaş daha büyüktü ama Anakin gözlerini ondan alamamıştı.</p>
				<p class="normal">“Sen melek misin?” dedi durup dururken.</p>
				<p class="normal">Kız gülümsedi -etkilenmişti- ve dedi ki, “Ne?”</p>
				<p class="normal">“Bir melek,” diye tekrarladı, kız kendisine yaklaşırken. “Uzay pilotlarının onlardan bahsettiğini duymuştum. Kainattaki en güzel canlılarmış. Sanırım Lego’nun aylarında yaşıyorlar.”</p>
				<p class="normal">“Sen çok komik bir çocuksun,” dedi kız. “Bu kadar çok şeyi nereden biliyorsun?”</p>
				<p class="normal">“Buradan gelip geçen tüm pilot ve tüccarları dinledim. Ben de bir pilotum ve günün birinde buradan uçup gideceğim.”</p>
				<p class="normal">“Sen de mi pilotsun?” dedi kız, hayretle çünkü inanması güçtü.</p>
				<p class="normal">“Mm-hmm. Doğduğumdan beri.”</p>
				<p class="normal">“Ne zamandır buradasın?”</p>
				<p class="normal">“Üç yaşında gelmiştim herhalde. Annem ve ben, Hutt Gardulla’ya satılmıştık ama bizi bir pod yarışı bahsinde kaybetti.”</p>
				<p class="normal">Şaşıran ve ne diyeceğini bilemeyen kız sordu, “Sen köle misin?”</p>
				<p class="normal">Kız doğru tahmin etmişse de köle olarak adlandırılmak Anakin’in hiç hoşuna gitmemiş ve sorudan rahatsız olmuştu. “Ben bir insanım,” dedi ona bakarak, “adım da Anakin.”</p>
				<p class="normal">“Üzgünüm, tam olarak anlayamadım,” diye cevap verdi kız ve Anakin onun ciddi olduğunu sezdi. Ona daha fazla bakamayan kız, bakışlarını çevirip dükkanın diğer kısımlarına bakmaya başladı. “Buraya çok yabancıyım.”</p>
				<p class="normal">Anakin de Tatooine’e ilk geldiği zamanı hatırladı, o da burayı son derece garip bulmuştu. Sakar, alaca derili yabancıyı görmezden gelerek kızla birkaç dakika daha, sakallı adam ve astromech, Watto’yla birlikte geri dönene kadar konuştu. Adam gruba gitmeleri gerektiğini söyledi, kızın gidişiyle Anakin kalbinin sızladığını hissetti. </p>
				<p class="normal">Watto, Anakin’e dükkandan ayrılması için izin verdikten sonra, çocuk koşarak üç yabancı ve astromech’e yetişti. Bir kum fırtınasının yaklaşmak üzere olduğunu öğrenmelerinin ardından Anakin, onları kendi evlerinde kalmaya ikna etti. Onları annesi ve C-3PO ile tanıştırdı. Adamın Qui-Gon Jinn adlı bir Jedi Şövalyesi, kızın on dört yaşındaki Padme Naberrie, sakar yabancının Jar Jar Binks adlı bir Gungan ve astromech’in de R2-D2 olduğunu öğrendi. R2-D2, dış kaplaması olmayan protokol droidini gördüğünde, kendini çıplak hisseden C-3PO çok utanmıştı.</p>
				<p class="normal">Anakin, Qui-Gon Jinn’in kendisi söylemeden önce bile adamın Jedi olduğundan şüphelenmişti. Evlerine dönerken adamın kemerinden sarkan ışın kılıcını görmüştü ve acaba Qui-Gon, Tatooine’e tüm köleleri kurtarmak için mi geldi diye düşünmeden de edememişti. Qui-Gon kendisiyle ilgili fazla bir şey söylemese de Anakin, adamın buralarda nadiren rastlanan türde iyi ve şerefli biri olduğunu anlamıştı. Anakin, Qui-Gon’un kendine olan güvenine hayran olmuştu. Jar Jar Binks uzun diliyle masadan yiyecek aşırmaya çalıştığında, Anakin hem gülmüş, hem de Qui-Gon’un şimşek gibi refleksleriyle iki parmağıyla onu dilinden nasıl yakaladığını görüp hayret etmişti. </p>
				<p class="normal">“Bunu bir daha yapma,” dedi Qui-Gon sert bir şekilde, ardından da tuttuğu Jar Jar’ın dilini bıraktı. </p>
				<p class="normal">Anakin, “<span class="ideitalik">Büyücü</span>!” diye geçirdi içinden. Bir anda Qui-Gon’un kendisi gibi, bir Jedi olmayı ona öğretmesi isteği kapladı içini. Fakat Anakin hayatında yeterince hayal kırıklığı yaşadığı için bu isteğinin gerçekleşeceğine de pek ihtimal vermiyordu. </p>
				<p class="normal">Anakin, annesi ve yeni dostlarıyla yemek masasında otururken, onlara Jedi olma hayallerini anlattı. Padme’nin Naboo gezegeninin kraliçesi Amidala’nın hizmetçisi olduğunu, Qui-Gon’un onu ve kraliçeyi Coruscant’a götürmekte olduğunu, gemileri arıza yapınca Tatooine inmek zorunda kaldıklarını ve tamir için gerekli paralarının da olmadığını öğrendi. Yardımı olur düşüncesiyle, onlara ertesi gün yapılacak pod yarışından, Boonta Arifesi Klasiği, bahsetti. Yarışa girmeye gönüllü oldu çünkü kazanacağı ödül tamir ücretini fazlasıyla karşılardı. </p>
				<p class="normal">“Anakin!” diye kızdı Shmi. “Watto sana izin vermez.”</p>
				<p class="normal">“Watto yaptığım aracı bilmiyor.” Qui-Gon’a döndü ve dedi ki, “Aracın senin olduğunu ve benim kullanmama izin verdiğini söyleriz.”</p>
				<p class="normal">Padme de bu fikre ancak Shmi kadar sıcak baksa da, Anakin hem planının hem de kendi yaptığı podracer’ın işe yarayacağından çok emindi.</p>
				<p class="normal">Boonta Arifesi Klasiği, Anakin’in şimdiye kadar katıldığı en tehlikeli yarıştı. Rekabet had safhadaydı ve pek çok yarışçı, keskin dönüşlerin, kayalık engellerin ve sahtekar rakiplerin hilelerinin kurbanı olmuştu. </p>
				<p class="normal">Anakin yarışa şanssız başlamıştı. Başlama işaretiyle birlikte motorlarını ateşlediğinde türbinleri çalışmamış ve Starlite Flats’te, ok gibi fırlayıp giden diğer tüm pilotların tozunu yutmak zorunda kalmıştı. Kontrollerle uğraşırken çok zaman kaybetti ama nihayetinde Radon-Ulzer’lerini çalıştırmayı başarınca, büyük bir hızla fırlayıp Mos Espa arenasını geride bıraktı. </p>
				<p class="normal">Tehlikeli kanyonlarda ve geniş düzlüklerde yoluna devam eden Anakin, daha ilk turda diğer yarışçılara yetişmeyi başardı. Mushroom Mesa’ya yayılmış olan yüksek kayalıkları geçerken burnuna gelen yanık yakıt kokusunun ardından, Mawhonic adındaki bir Gran’ın kullandığı yeşil motorlu podracer’ın hâlâ tütmekte olan her tarafa dağılmış parçalarını gördü. Bu kazadan bir şekilde Sebulba’nın sorumlu olduğunu hissetmişti ve Gran’ın buradan sağ çıkmış olması da zayıf ihtimaldi. </p>
				<p class="normal">Kontrolleri sıkı sıkıya kavrayan Anakin dişlerini sıktı ve <span class="ideitalik">“Sonum böyle olmayacak!”</span> diye aklından geçirdi. </p>
				<p class="normal">Akılalmaz bir hızda uçan Anakin, Boonta’nın egzotik isimli Jag Crag Gorge’undan, Laguna Caves’den ve Bindy Bend’den geçerken birkaç rakibini daha geride bıraktı. Diğer pilotlar tehlikeli bir kanyon olan Corkscrew’e girerken yavaşlarken, Anakin Devil’s Doorknob’a varana kadar hızını korudu. Bu geçit o kadar dardı ki pilotların geçebilmek için araçlarını yan çevirmeleri gerekiyordu. Yılların kazandırdığı deneyimle pod’uyla Devil’s Doorknob’dan geçti ve Hutt Flats olarak bilinen ölü deniz yatağında hızını daha da arttırdı. Artık Mos Espa arenası görüşe girmişti ve az sonra da yarışa geç başladığını görmüş olan izleyicilerin önünden geçip gitti. </p>
				<p class="normal">İki tur kalmıştı. </p>
				<p class="normal">Anakin diğerlerini birer birer geride bırakıyordu. Pod’u Beggar’s Canyon’ında hızla giderken, ileride hemen Sebulba’nın arkasında olan Mars Guo’yu gördü. Birdenbire Mars Guo’nun motorlarından biri patladı, birkaç saniye sonra da pod’unun parçaları gökten yağıyordu. Anakin, gökten yağan enkaz parçalarından kaçınabilmek için tehlikeli derecede alçaldı, fakat metal parçalarından birisi sancak motorunu aracına bağlayan kontrol kablosuna çarptı. Kontrol kablosu koptu ve sadece iskele motoru kalan Anakin’in pod’u kendi etrafında dönmeye başladı. </p>
				<p class="normal">Kokpitindeki kemeri sayesinde yerinde kalabilen Anakin, kafasının arkasını çarpmamak için boynunu tüm gücüyle kastı. Odaklan! Hala ileri doğru gidiyormuş gibi hissediyordu ve şimdilik çakılmamış olmasının tek nedeninin iki motor arasındaki enerji alışverişinin hala devam etmesi olduğunun farkına vardı. </p>
				<p class="normal">Tatooine’in yüzeyi hâlâ çevresinde dönerken, elinden gelen her şeyi yapıp aracın dengesini sağlamayı başardı, ardından da acil durum aletini aldı: manyetik uzatılabilir yakalayıcı. Aleti kullanarak aracının gövdesine vurarak uçuşan sancak kontrol kablosunun metal ucuna uzandı. “Klank” sesi kabloyu yakaladığının işaretini vermişti. Anakin tüm gücünü kullanarak kabloyu geri çekti, ardından da yine aleti kullanarak onu sancak kablo soketine takmayı başardı. Artık geminin kontrolü tekrar ona geçmişti. </p>
				<p class="normal">Anakin durumdan memnun değildi. Bu kontrol kaybı süresince, Xexto pilot Gasgano ve birkaç pilot daha kendisini geçmişti ve Sebulba hâlâ liderliğini koruyordu. Anakin yapmak zorunda olduğu şeyi yaptı: Yoluna devam etti ama daha yüksek hızda. </p>
				<p class="normal">Gasgano’yu geçip gitti, ama Veknoid pilot Teeemto Pagalies’i geçerken, o kasten aniden direksiyonu kırıp uzun motorlarından biriyle pod’una çarpınca Anakin neye uğradığını şaşırdı. Oturduğu yere iyice yapıştı ve kontrolünü kaybetmeden Laguna Caves’i geçerek Canyon Dune Turn denen geniş ve yüksek duvarlarla çevrili vadiye vardı.</p>
				<p class="normal">KRAK!</p>
				<p class="normal">Motorlarının gürültüsüne rağmen, Anakin tepesinden gelen atışı duydu. Az sonra da isabet alan pod’unun önünden parlak kıvılcımların fışkırdığını gördü. “<span class="ideitalik">Kum adamları! Bana ateş ediyorlar!”</span> Motorların gücünü artırdı ve kanyonu olabildiğince hızlı terk etmeye çalıştı. Başarmıştı ama Pagalies o kadar şanslı değildi. </p>
				<p class="normal">Anakin, Corkscrew’de Sebulba’ya yetişti ama acımasız Dug, motorlarını genç adamın tam önünde ateşledi. Anakin’in pod’u geride kalsa da hâlâ ikinci sıradaydı ve Devil’s Doorknob’da hâlâ Sebulba’yı takip ediyordu. Bir dakika sonra Sebulba önde Anakin arkada Mos Espa arenasına girmişlerdi.</p>
				<p class="normal"><span class="ideitalik">Sadece bir tur daha!</span></p>
				<p class="normal">Yol boyunca Anakin, Sebulba’nın peşini bırakmadı ve Beggar’s Canyon’ın dar geçitlerinde yol alırlarken onun hemen arkasındaydı. Sebulba sürekli direksiyonu sağa sola kırıp Anakin’i yoldan çıkarıp servis rampasının meyilli yoluna sokmaya çalışıyordu. Bir dakika sonra Anakin’in pod’unu kanyonda ileri doğru taşıyan motorları onu gökyüzüne çıkardı. </p>
				<p class="normal"><span class="ideitalik">“Hayır!”</span> diye düşündü. Eğer yarışı ve ödülü kazanamazsa Jedi’lara gemi parçalarını satın alıp buradan gidebilmeleri için yardım edemezdi. Jedi’a ve onunla yolculuk eden kıza o kadar çok yardım etmeyi istiyordu ki. </p>
				<p class="normal"><span class="ideitalik">Kaybedemem!</span></p>
				<p class="normal">Pod’u maksimum itici yüksekliğine varınca, Anakin, aracı tekrar Tatooine’in yüzeyine doğru alçalırken sakin olmaya çalıştı. Çok aşağıda, Sebulba’nın kanyon boyunca yol alan pod’unu görebiliyordu. Gözünü Sebulba’dan ayırmadan dalışa geçti. Kanyona doğru hızla inerken rüzgarın tokat gibi yanaklarına vurduğunu hissediyordu. Ardından pod’unu yine yatay konuma getirip öfkeli Dug’un önünde yerini aldı.</p>
				<p class="normal">Birinci olmanın heyecanı uzun sürmemişti. Anakin ve Sebulba, Jett’s Chute’ten Corkscrew’e doğru yollarına devam ederlerken aşırı ısınan Anakin’in sol motorundan dumanlar yükselmeye başladı. Gencin maharetli parmakları sorunu gidermek için kontroller üzerinde gezindi ama iki pod Devil’s Doorknob’u geçip Hutt Flats’a girerken, Sebulba onu yarış dışı edebilmek için son çare olarak yandan Anakin’in pod’una bindirmeye başladı.</p>
				<p class="normal"><span class="ideitalik">“Delirmiş!”</span> diye geçirdi içinden Anakin. </p>
				<p class="normal">Dug tekrar Anakin’e çarptı ama Anakin’i pistten çıkarmak yerine iki pod birbirine takılıp birlikte uçmaya başladılar. Anakin, Sebulba’ya baktı ve kaşlarının çatılmış olduğunu gördü. Eğer bu şekilde bitiş çizgisini geçerlerse kazanan olmayacaktı ama Anakin bunun mümkün olmadığını biliyordu. “<span class="ideitalik">Eşitlik olmasındansa Sebulba ya beni ya ikimizi de öldürür.”</span></p>
				<p class="normal">Anakin levyeyi ileri geri sallayıp durdu. “<span class="ideitalik">Bundan kurtulmam gerek.”</span></p>
				<p class="normal">Anakin’in pod’u gürültüyle Sebulba’nınkinden ayrılıp serbest kalırken Dug’ın motoru da infilak etti. Pod’u kuma çakılan Sebulba feryat ediyordu; Anakin enkaza çarpmamak için direksiyonu kırdı ve sonra da bitişe varabilmek için hızını arttırdı. </p>
				<p class="normal"><span class="ideitalik">“Başardım! Kazandım! Kazandım!”</span> Arenadaki seyirciler çılgına dönmüştü.</p>
				<p class="normal">Yarıştan sonra, kazanan Anakin arenanın hangarında annesi, Padme, Jar Jar, R2-D2 ve C-3PO ile bir araya geldi. Watto da söz verdiği gibi ihtiyaçları olan uzay gemisi yedek parçalarını Qui-Gon’a teslim etti. Anakin büyük bir kutlama beklemiyordu ama dostlarıyla olan birlikteliği birkaç dakika sonra Qui-Gon’un gelmesiyle sona erdi. Oui-Gon yol arkadaşlarına bakarak, “Gidelim. Bu parçaları gemiye götürmemiz gerek,” dedi.</p>
				<p class="normal">Anakin alt dudağını ısırdı. Keşke o da onlarla gidebilseydi ama söylemesinin anlamsız olacağını biliyordu. Padme ve diğerleri ayrılmaya hazırlanırken o Qui-Gon’a baktı. “Gitmeden önce halletmem gereken birkaç şey var. Annenle birlikte eve dönün. Bir saat içinde ben de orada olurum,” dedi Qui-Gon.</p>
				<p class="normal">Shmi ve C-3PO ile eve dönüp temizlenen Anakin, dışarı çıkıp Boonta’da gördüğü arkadaşlarıyla konuşabilmek için can atıyordu. Yarışta karşılaştığı sayısız tehlikenin üstesinden başarıyla gelmişti. Diğer çocuklar çok etkilenmişlerdi. Genç bir Rodialı, Hutt lisanında konuşmaya başlayana kadar dikkatle dinlediler. Rodialı dedi ki, “Adil bir şekilde kazanmadığın için yazık olmuş.”</p>
				<p class="normal">Anakin Rodialı’ya bakarak, “Hile yaptığımı mı söylüyorsun?” dedi.</p>
				<p class="normal">“Evet,” dedi Rodialı. “Başka türlü, bir insanın kazanması imkansızdır. Tahminimce sen -”</p>
				<p class="normal">Rodialının daha fazla konuşmasına izin vermeyen Anakin onu yere yatırdı. Anakin onun boğazına sarılmış yumruklarken diğer çocuklar da bağırmaya başladı. Birbirlerine birkaç yumruk atmışlardı ki tepelerinde birisi belirdi. Anakin başını kaldırınca Qui-Gon’un yanı başında durduğunu gördü. Bunu fırsat bilen Rodialı Anakin’i üzerinden attı.</p>
				<p class="normal">Anakin’e bakan Qui-Gon, “Burada neler oluyor?” dedi.</p>
				<p class="normal">“Hile yaptığımı söyledi,” diye çıkıştı Anakin.</p>
				<p class="normal">Gözlerini Anakin’den ayırmayan Qui-Gon bir kaşını kaldırıp sordu, “Yaptın mı?”</p>
				<p class="normal">Anakin bu sorudan dolayı kızmıştı. Qui-Gon onun hile yapmadığını biliyordu, acaba neden Qui-Gon onu savunmuyordu? Anakin sert bir cevap verdi, “Hayır!”</p>
				<p class="normal">Qui-Gon soğukkanlı bir şekilde Rodialıya baktı ve sordu, “Hâlâ hile yaptığını düşünüyor musun?”</p>
				<p class="normal">Rodialı, Hutt lisanında cevap verdi, “Evet, düşünüyorum.”</p>
				<p class="normal">Anakin yerden kalkarken Qui-Gon dedi ki, “Pekala, Ani. Gerçeği biliyorsun. Tek yapman gereken düşüncesine saygı duyman. Dövüşmek bunu değiştirmez.”</p>
				<p class="normal">Belki de öyleydi, diye içinden geçirdi Anakin, Qui-Gon’la birlikte diğer çocukları geride bırakıp giderlerken. Ama hâlâ hoşgörünün en iyi yol olup olmadığından emin değildi. <span class="ideitalik">Eğer onurunu sen savunmazsan kimse savunmaz.</span> Jedi’lar acaba onurlarını savunur mu, diye geçirdi aklından ama Qui-Gon’a sormadı. Jedi, Rodialıyla dövüştüğü için onu azarlamasa da onaylamadığını da açıkça belli etmişti. </p>
				<p class="normal">Anakin’in evine doğru yürürlerken Qui-Gon, Kraliçe Amidala’nın gemisinin tamirine başlandığını ve Anakin’in pod’unu sattığını söyledi. Anakin’e içi kredi dolu bir kese uzattı. “Hey, bunlar senin,” dedi Qui-Gon.</p>
				<p class="normal">Kesenin ağırlığını gören Anakin heyecanlandı, “Evet!” Qui-Gon’la birlikte eve girdiler ve annesinin çalışma tezgahının başında oturduğunu gördüler. “Anne!” diye bağırdı, “Pod’u sattık! Şu paralara bak!”</p>
				<p class="normal">“Olamaz!” dedi Shmi, Anakin kesedekileri gösterince. “Bu harika, Ani!”</p>
				<p class="normal">Kapının eşiğinde duran Qui-Gon da ekledi, “Ve o da özgür kalacak.”</p>
				<p class="normal">Anakin dönüp Qui-Gon’a baktı. Doğru duyduğundan emin değildi. “Ne?” diye sordu.</p>
				<p class="normal">“Artık köle değilsin,” dedi Qui-Gon.</p>
				<p class="normal">Hâlâ bu haberin şaşkınlığını yaşayan Anakin dönüp annesine baktı, “Duydun mu?”</p>
				<p class="normal">“Artık hayallerini gerçekleştirebilirsin, Ani” dedi annesi. “Özgürsün.” Sonra iç çekip başını öne eğdi. </p>
				<p class="normal">Anakin, annesinin üzüntüsünü görüyor ama bir anlam veremiyordu. Sormasına fırsat kalmadan annesi Qui-Gon’a döndü ve sordu, “Onu da yanına alacak mısın? O da bir Jedi olacak mı?”</p>
				<p class="normal">“Evet,” dedi Qui-Gon. “Karşılaşmamız tesadüf değil. Hiçbir şey tesadüfen olmaz.” </p>
				<p class="normal">Duyduklarına hâlâ inanamayan Anakin, Jedi’a dönerek, “Yani uzay geminde senle birlikte uçabilir miyim?” diye sordu.</p>
				<p class="normal">Qui-Gon diz çöküp çocuğun boyunun hizasına gelerek, “Anakin, Jedi eğitimi çok zor bir süreçtir, başarılı olsan bile gerçekten de sürdürülmesi zor bir yaşamdır,” dedi.</p>
				<p class="normal">“Fakat ben gitmek istiyorum!” dedi Anakin. “Bu hep hayalini kurduğum şey.” Başını annesine çevirerek, “Gidebilir miyim, anne?” diye sordu.</p>
				<p class="normal">Shmi gülümsedi. “Anakin. Bu sana sunulan bir fırsat. Kullanıp kullanmamak sana kalmış.”</p>
				<p class="normal">Anakin bir an tereddüt edip dedi ki, “Gitmek istiyorum.”</p>
				<p class="normal">“O zaman eşyalarını topla,” dedi Qui-Gon. “Fazla zamanımız yok.”</p>
				<p class="normal">“Yaşasın!” diye bağırdı Anakin ve odasına koştu ama birden farkına vardığı acı gerçekle donup kaldı. Önce Qui-Gon’a sonra annesine ve tekrar ona baktı. “Ya annem? O da özgür mü?” dedi.</p>
				<p class="normal">“Anneni de kurtarmaya çalıştım, Ani,” dedi Qui-Gon, “fakat Watto yanaşmadı.”</p>
				<p class="normal">Ne? Anakin sanki tekme yemiş gibi hissetti. Yavaşça annesinin yanına gidip dedi ki, “Sen de bizimle geleceksin, değil mi, anne?”</p>
				<p class="normal">Hâlâ tezgahta oturmakta olan Shmi uzanıp Anakin’in elini tuttu. “Oğlum, benim yerim burası,” dedi. “Geleceğim burada. Senin ise kendin için bunu değiştirmenin zamanı geldi.”</p>
				<p class="normal">Anakin’in yüzü asıldı. “Ben değişmesini istemiyorum.”</p>
				<p class="normal">“Değişimi istesen de durduramazsın,” dedi Shmi, “güneşin batışını engelleyemediğin gibi.” Sonra oğlunu kendine çekip sıkıca sarıldı. “Seni çok seviyorum,” dedi. Ardından oğlunu bir kol uzaklığında tutup dedi ki, “Şimdi acele et.” Onu odasına çevirip hafifçe itti ama isteksizliği her halinden belliydi. </p>
				<p class="normal">İskelet halindeki C-3PO kapalıydı ve Anakin odaya girdiğinde bir heykel gibi sessizce onu bekliyordu. Anakin droidin boynundaki düğmeyi açtı ve C-3PO’nun gözleri aydınlandı. “Oh!” dedi droid, sanki kendisini ayakta dikilir halde bulduğu için şaşırmıştı. “Olamaz.” Sonra da çocuğu gördü. “Oh! Merhaba, Efendi Anakin.”</p>
				<p class="normal">Anakin eşyalarını toplarken, “Pekala, Threepio. Artık özgürüm ve bir uzay gemisiyle gideceğim,” dedi.</p>
				<p class="normal">“Efendi Anakin, benim yapımcım sizsiniz ve sizin hep iyi olmanızı dilerim. Diğer taraftan biraz daha... tamamlanmış olmak hoşuma giderdi.”</p>
				<p class="normal">“Seni bitirmeye fırsatım olmadığı için üzgünüm, Threepio,” dedi Anakin, eşyalarını bir torbaya doldururken. “Seni tamir etmeyi özleyeceğim. Sen çok iyi bir dosttun.” Anakin torbayı omzuna astı ve ekledi, “Anneme seni satmamasını ya da elden çıkarmamasını söyleyeceğim.” </p>
				<p class="normal">C-3PO’nun başı hafifçe titredi ve endişeyle,“Satmak mı?” dedi.</p>
				<p class="normal">“Hoşçakal,” dedi Anakin odadan çıkarken.</p>
				<p class="normal">“Olamaz!” diye heyecanla bağırdı arkasından droid. Qui-Gon ve Shmi odasından çıkan Anakin’e baktılar. Anakin’in aklına vücuduna yerleştirilmiş patlayıcı geldi. Qui-Gon’a bakarak, “Tatooine’den ayrıldığımda patlamayacağıma emin misin?” diye sordu.</p>
				<p class="normal">“Watto’ya implantındaki vericiyi kapattırdım,” dedi Qui-Gon. “Gideceğimiz yere varınca implantı da çıkartırız.” </p>
				<p class="normal">“Tamam, öyleyse,” dedi Anakin. “Herhalde yola çıkmaya hazırım.”</p>
				<p class="normal">Anakin, annesi ve Qui-Gon’la birlikte evden çıkana kadar bir daha Tatooine’e dönüp dönmeyeceğini hiç düşünmemişti. Ya hiç dönemezse? Bir anda bacaklarının dermanının kesildiğini hissetti, sanki artık onu taşıyabilecek halde değildiler. Bunu düşünmek bile ona zor geliyordu. Jedi’ın Tatooine’e gelmesinden beri gerçekleşenler sanki rüya gibiydi. </p>
				<p class="normal">Annesine hoşçakal derken göğsünde bir sızı hissetti ama Qui-Gon’u hayal kırıklığına uğratmamak için elinden geldiğince gizlemeye çalıştı. Qui-Gon’la birlikte yürürken önündeki yola yoğunlaşmaya çalıştı ama attığı her adımda sanki biraz daha ağırlaşıyordu. Biraz yürüdükten sonra durdu ve dönüp annesine koştu. </p>
				<p class="normal">Shmi diz çöktü ve Anakin’e tüm gücüyle sarıldı. Artık gözyaşlarını tutamayan Anakin ağlamaya başladı. </p>
				<p class="normal">“Yapamam, anne. Gidemem.”</p>
				<p class="normal">“Ani,” dedi Shmi, onu kol uzaklığında tutarak, acı içerisindeki yüzüne baktı.</p>
				<p class="normal">“Seni tekrar görebilecek miyim,” dedi Anakin.</p>
				<p class="normal">“Kalbin sana ne söylüyor?”</p>
				<p class="normal">Anakin kalbinin sesini dinlemeye çalıştı ama tek hissettiği acıydı, “Öyle umuyorum,” dedi ve ekledi, “Evet... Sanırım.”</p>
				<p class="normal">“Öyleyse birbirimizi tekrar göreceğiz demektir.”</p>
				<p class="normal">Anakin güçlükle yutkundu. “Geri dönüp seni serbest bırakacağım, anne. Söz veriyorum.” </p>
				<p class="normal">Shmi gülümsedi. “Şimdi cesur ol ve arkana bakma. <span class="ideitalik">Arkana bakma.”</span></p>
				<p class="normal">Anakin, annesinin dediğini yaptı ve başını öne eğip Qui-Gon’un peşisıra yoluna devam etti. Sanki serbest bıraksa bacakları tekrar annesine koşacakmış gibi, attığı her adımda kendini kontrol ediyordu. Qui-Gon’un adımlarına ayak uydurmaya çalışarak hızını arttırdı. Hıçkırdı ve boğazının kupkuru olduğunu fark etti. Sıcak hava sayesinde gözyaşlarını silmek zorunda kalmamıştı, buharlaşıp uçup gittiler.</p>
				<p class="normal">Mos Espa’dan çıkan Qui-Gon ve Anakin pazar yerine uğradılar ve Anakin, arkadaşı meyve satıcısı yaşlı bir kadın olan Jira’ya hoşçakal dedi. Küçük meyve tezgahının arkasında oturan Jira’nın yaşlı yüzü Anakin’in geldiğini görünce aydınlandı. Anakin bağırdı, “Özgürüm.” Jira’nın cevap vermesine fırsat bırakmadan kazandığı paralardan çıkararak, “Al. Kendine bir soğutucu ya da her ne istersen al,” dedi.</p>
				<p class="normal">Şaşıran Jira bir an durdu ve dedi ki, “Sana sarılabilir miyim?”</p>
				<p class="normal">“Tabii ki,” dedi Anakin ve Jira’nın yanına geldi.</p>
				<p class="normal">“Seni özleyeceğim, Ani,” dedi Jira, Anakin’i bırakırken. “Sen galaksideki en iyi çocuksun.” Parmağını ona doğru sallayarak ekledi. “Kendine dikkat et.”</p>
				<p class="normal">“Tamam,” dedi Anakin. “Ederim. Hoşçakal.” Qui-Gon’la yoluna devam etti. </p>
				<p class="normal">Anakin ve Qui-Gon, Mos Espa’nın dışına çıktıklarında, Anakin garip bir hisse kapıldı... <span class="ideitalik">sanki takip ediliyoruz. </span>Acaba bahsetmeye değer mi diye düşündü ama az sonra Qui-Gon durdu açtığı ışın kılıcını arkalarındaki bir şeye savurdu. Bir kez daha Jedi’ın çevikliğine hayran kalan Anakin, ışın kılıcı hemen arkalarında havada duran küre şekilli bir kaldırıcıyı ikiye bölerken nefesini tuttu.</p>
				<p class="normal">Aracın parçaları kumun üzerine yayıldı. Qui-Gon hâlâ kıvılcım saçan parçaları incelemek için eğildi. </p>
				<p class="normal">“Bu nedir?” dedi Anakin.</p>
				<p class="normal">“Bir prob droidi,” dedi Qui-Gon. “Çok ilginç. Daha önce gördüklerime benzemiyor.”</p>
				<p class="normal">Anakin prob droidlerini daha önce de duymuştu. Bulundukları yeri korumakla görevli güvenlik droidlerine benzerlerdi ama özel sensörlere sahiptiler ve casusluk için programlanmışlardı. Bazılarının silah taşıdığını da duymuştu ve Hutt’lar onları suikastçı olarak kullanırdı. </p>
				<p class="normal">Prob droidinin bilinmeyen sahibini görme umuduyla etrafına bakan Qui-Gon doğruldu ve “Haydi,” dedi. Döndü ve Anakin’i de önüne katıp koşmaya başlayarak Mos Espa’dan uzaklaştı ve çöle girdiler.</p>
				<p class="normal">Anakin, kum tepeleri üzerinde koşan uzun boylu Jedi’a ayak uydurabilmek için elinden geleni yaptı. Ama Kraliçe Amidala’nın gemisini gördüklerinde Jedi’ın oldukça arkasında kalmıştı. Anakin hiç böyle bir gemi görmemişti. Yüzeyi öyle parlaktı ki yansıması neredeyse kör ediciydi ve Anakin gemiye ancak gözlerini kısarak bakabildi. Qui-Gon’un o kadar arkasında kalmıştı ki gemiye hiç varamayacağından korktu.</p>
				<p class="normal">“Qui-Gon, bekle!” diye bağırdı Anakin, kumların üzerinde bata çıka yürürken. “Yoruldum!”</p>
				<p class="normal">Qui-Gon döndü ve Anakin Jedi’ın kendisine bakmak için döndüğünü sandı, fakat o anda arkasından yaklaşan motor uğultusunu duydu. Qui-Gon bağırdı, “Anakin! Eğil!” </p>
				<p class="normal">Anakin’in kendini yere atmasıyla tırpan şekilli speeder’ın üzerinden geçmesi bir oldu. Anakin başını kaldırdığında elinde ışın kılıcı olan siyah kıyafetli bir adamın speeder’dan atladığını gördü. Başıboş kalan speeder yoluna devam ederken, Qui-Gon tam zamanında kılıcını açıp saldırganın hamlesini kesti.</p>
				<p class="normal">“Koş!” diye bağırdı Qui-Gon Anakin’e. “Onlara hemen kalkmalarını söyle.“</p>
				<p class="normal">Anakin hiç soru sormadan denileni yaptı. Ayağa kalkıp koşarken kara savaşçının kırmızı ve siyah işaretlerle kaplı yüzünü gördü. Anakin hangisinin adamın derisinin, hangisinin de dövmesinin rengi olduğunu anlayamamıştı. Koşmaya devam etti. Mos Espa’dan beri devam eden yolculuk yüzünden zaten yorgun olmasına rağmen hayatında hiç koşmadığı kadar hızlı koştu. İniş rampasına zıplayıp hemen geminin içine girdi. Hemen içeride, Padme’yi deri giysili uzun boylu bir adamla konuşurken buldu. </p>
				<p class="normal">“Qui-Gon’un başı dertte!” diye bağırdı nefes nefese. “Hemen kalkmanızı söyledi! Şimdi!”</p>
				<p class="normal">Adam Anakin’e bakıp sordu. “Sen de kimsin?”</p>
				<p class="normal">“Bir dost,” dedi Padme ve nefesi kesilmiş çocuğu kolundan tutup geminin köprüsüne götürdü. Adam da onlarla birlikte köprüye girdi, içeride iki kişi daha vardı. Biri yaşlı ve pilot üniformalı diğeri ise genç ve cübbeliydi.</p>
				<p class="normal">“Qui-Gon’un başı dertte,” dedi Padme ve Anakin’in peşinden gelen adam.</p>
				<p class="normal">Cübbeli genç adam pilotun yanına gelip “Kalkalım,” dedi. Ardından da eğilip pencereden dışarı baktı ve işaret ederek, “Orada. Alçaktan uç,” dedi. </p>
				<p class="normal">Anakin, cübbeli adamın yanında durup dışarıda kara savaşçıyla dövüşen Qui-Gon’a baktı. Qui-Gon’u daha yeni tanımış ve her zaman Jedi’ların yenilmez olduğunu düşünmüştü ama şimdi Qui-Gon’un durumu için fazlasıyla endişe ediyordu. </p>
				<p class="normal">Geminin motorları ateşlendi ve ardından yükselip Qui-Gon’a doğru gitmeye başladı. Anakin savaşan adamların üzerlerinden geçerlerken nefesini tuttu, daha sonra da ileriyi gösteren monitöre baktı. Az sonra Qui-Gon içeri girdi ve yere kapaklandı. Anakin, Qui-Gon’un geminin hâlâ açık olan rampasına sıçradığını fark etti. <span class="ideitalik">Başardı! </span></p>
				<p class="normal">Cübbeli adam ona doğru koştu, Anakin de peşinden gitti. Qui-Gon, Anakin’i Jedi çırağı Obi-Wan Kenobi’ye tanıtırken hâlâ nefes nefeseydi. </p>
				<p class="normal">Anakin’in Tatooine’den ayrılışını bir seri baş döndürücü olay izledi: Gökdelenlerle kaplı, Galaksi Senatosu ve Jedi Tapınağı’nın bulunduğu, Coruscant’a varış; Yoda, Mace Windu ve Jedi Yüksek Konseyi’nin diğer üyeleriyle tanışma ve onların Güç dedikleri bir şeydeki yeteneğinin test edilmesi; Konsey’in Qui-Gon’un Anakin’i Jedi olarak eğitmesi teklifini reddetmesi, Qui-Gon’un Anakin’in “Seçilmiş Kişi” olduğu yönünde ısrarına rağmen. </p>
				<p class="normal">Anakin’in aklı karışmıştı. “<span class="ideitalik">Seçilmiş Kişi mi? Ne için seçilmiş?”</span></p>
				<p class="normal">Anakin henüz neler döndüğünü tam olarak anlayamadan, Neimoidialı Ticaret Federasyonu’nun droid ordusu tarafından işgal edilen Naboo’ya Kraliçe Amidala’yı geri götüren Qui-Gon ve Obi-Wan’la birlikte tekrar yola düşmüştü. Anakin güvenlik nedenleriyle hizmetçi kız gibi davranan Padme Naberrie’nin aslında Naboo Kraliçesi Padme Amidala olduğunu öğrendiğinde hayrete düşmüştü.</p>
				<p class="normal">Bir anda kendisini Naboo halkı ve Ticaret Federasyonu’nun droidleri arasında süren bir savaşın içerisinde bulan Anakin, Qui-Gon ve Obi-Wan Tatooine’de karşılaştıkları aynı kara savaşçıyla tekrar karşı karşıya geldiklerinde bir avcı uçağının kokpitine saklandı. Anakin’in bu uçağı kullanarak Federasyon’un droid kontrol gemisini yok etmek gibi bir amacı olmasa da bu başarısı bir anda savaşın gidişatını değiştirmişti. </p>
				<p class="normal">Savaşın ardından Anakin, Obi-Wan’ı kraliçenin sarayında gördü. Obi-Wan çok üzgündü ve Anakin ne olduğunu anlamıştı. Qui-Gon ölmüştü. </p>
				<p class="normal">Üç gün sonra, Jedi Konseyi Qui-Gon’un son dileğini yerine getirerek Anakin’in Obi-Wan’ın çırağı olmasına izin verdi. Anakin, eski Naboo Senatörü, yeni Şansölye Palpatine’in bile kendisinin droid kontrol gemisini yok etmedeki başarısını duyduğunu öğrenince, Tatooine’den gelen bir kölenin hayal bile edemeyeceği şeyleri başardığını anladı.</p>
				<p class="normal">Ama maceraları daha yeni başlıyordu.</p>
		</div>
		<div class="calibre1" id="calibre_pb_14"/></body>
</html>