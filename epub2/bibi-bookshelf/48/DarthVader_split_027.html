<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_26">Bölüm 21</h1>
				<p class="normal">Endor projesi, gaz devi Endor’un ormanlarla kaplı ayının yörüngesinde bulunan, yeni bir Death Star’dı. Yeni Death Star öncekinden daha büyüktü ve ana silahı olan gezegen yok edici süperlazeri, birkaç dakikada şarj olacak ve ana gemiler gibi hareketli hedeflere de ateş edebilecek şekilde yeniden dizayn edilmişti. İmparatorluk teknisyenleri onu tüm zamanların en ölümcül icadı olarak görüyordu. </p>
				<p class="normal">Vader’ın mekiği onu <span class="ideitalik">Executor’dan</span> yeni savaş istasyonuna taşırken Vader, bu devasa süper silaha küçümseyerek baktı. <span class="ideitalik">İlk Death Star’ın başaramadığını başarsa da Güç’le kıyaslandığında bir çocuğun oyuncağından farklı değil,</span> diye düşündü. </p>
				<p class="normal">İndikten sonra Vader, Death Star’ın komutanı olan Moff Jerjerrod’a İmparator’un istasyonun henüz faal duruma geçmiş olmamasından son derece rahatsız olduğunu bildirdi. İmparator’un yakında Endor sistemine geleceğini öğrenen Jerjerrod, adamlarına iki kat hızlı çalışmalarını emretti.</p>
				<p class="normal">İmparator, mekiğiyle geldiği zaman Death Star’ın iniş pistinde büyük bir karşılama merasimi düzenlenmişti ve merasimin öncesinde Vader’a Tatooine’deki Hutt Jabba’nın öldüğü bildirildi. Anlaşılan Luke ve dostları, Han Solo’yu, Hutt’ın elinden başarıyla kurtarmıştı. Vader’ın İmparator’a Death Star’ın zamanında biteceğini bildirmesinin ardından, İmparator kendisine, “İyi iş başardın, Lord Vader. Şimdi de Luke Skywalker’ı aramaya devam etmek istediğini seziyorum,” dedi.</p>
				<p class="normal">“Evet, Efendim.”</p>
				<p class="normal">“Sabırlı ol, dostum,” dedi İmparator. “Zamanı gelince o sana kendisi gelecek. O zaman onu bana getirmelisin. Gittikçe güçleniyor. Ancak birlikte onu karanlık tarafa döndürebiliriz.”</p>
				<p class="normal">“Nasıl isterseniz,” dedi Vader. Anakin Skywalker’ın Palpatine’in emrine itaat ederek Kont Dooku’yu nasıl öldürdüğünü unutmamıştı ve İmparator’un, Luke’u kullanarak Vader’ın çırağı olarak kalıp kalmayacağını sınaması hiç de olmayacak bir şey değildi. </p>
				<p class="normal">“Her şey öngördüğüm şekilde gerçekleşiyor,” diye sırıttı İmparator. </p>
				<p class="normal">Vader, Death Star’ı dolaşan Üstadına eşlik ederken geleceği görebilmeyi dilemişti. Palpatine, Anakin Skywalker’ı karanlık tarafa çekmiş, onu sibernetik bir canavar olarak yeniden yaratmış ve iki Sith Lordu’nun en güçlüsü olarak kalmayı başarmıştı. Luke Skywalker, ilk Death Star’da Vader’ı yenmişti, Hoth’ta ondan uzak durmuş ve Bespin’de de ondan kaçmıştı ama Vader oğlunun İmparator’un gücüne karşı koyabileceğine inanmıyordu. </p>
				<p class="normal"><span class="ideitalik">Luke bana katılmalı. Onu tekrar kaybedemem.</span></p>
				<p class="normal">Yeni Death Star’ın inşaatı devam etti. Vader, İmparator’un taht odasına çağrıldığında Asi gemilerinin Sullust sisteminde toplanmaya başladığını öğrenmişti. İstasyonun kuzey kutbundaki kuledeki taht odasının daire şeklindeki penceresi, İmparator’un ormanlık ayı ve savaş istasyonunun kuzey yarım küresini görmesini sağlıyordu. Taht, arkası yüksek bir koltuktu ve geniş ve yüksek bir platformun üzerine yerleştirilmişti. Vader taht odasına girdiğinde koltuğun arkası ona dönüktü. </p>
				<p class="normal">“Emriniz nedir, Efendim?”</p>
				<p class="normal">Koltuğunda dönen İmparator, Vader’a bakarak, “Endor’un en uzak ucuna bir filo gönder. Çağırana kadar orada kalsınlar.</p>
				<p class="normal">“Sullust’ta toplanan Asi gemilerinden haber var mı?”</p>
				<p class="normal">“Endişe edilecek bir mesele değil,” dedi İmparator. “Yakında Asiler ezilecek ve Skywalker da bizden biri olacak! Buradaki işin bitti, dostum. Komuta gemine git ve emirlerimi bekle.”</p>
				<p class="normal"><span class="ideitalik">Executor’ın</span> kaptan köprüsüne dönmesinden kısa süre sonra pencereden bakan Vader, Endor’a yaklaşmakta olan <span class="ideitalik">Lambda</span> sınıfı bir mekik gördü. Mekik iniş izni için eski bir İmparatorluk parolasını söylemişti fakat Vader geminin ormanlık aya inmesine izin verdi. Luke o gemideydi, bundan emindi. </p>
				<p class="normal">İmparator kendisine <span class="ideitalik">Executor’da</span> kalmasını emretmiş olsa da Vader, son gelişmeyi bizzat kendisine iletmek istedi. Death Star’daki İmparator’un taht odasına geri dönen Vader, İmparator’un Luke’un Endor’a geldiğini duyduğu zaman gerçekten şaşırdığını gördü. </p>
				<p class="normal">“Emin misin?” diye sordu İmparator.</p>
				<p class="normal">“Onu hissettim, Efendim.” </p>
				<p class="normal">“Benim hissetmemem ilginç,” dedi İmparator ihtiyatla. “Bu konuda duygularından emin olup olmadığını merak ediyorum, Vader.”</p>
				<p class="normal">“Eminim, Efendim.”</p>
				<p class="normal">“O zaman aya git ve onu bekle.”</p>
				<p class="normal">“Bana mı gelecek?” diye sordu Vader şüpheyle.</p>
				<p class="normal">“Bunu öngördüm. Sana olan zaafı onun en zayıf tarafı. Sana gelecek ve sen de onu bana getireceksin.”</p>
				<p class="normal">“Nasıl isterseniz,” dedi Vader. Taht odasından çıkarken aklından geçirdi, <span class="ideitalik">eğer İmparator Luke’un varlığını hissedemediyse belki de yaşlandıkça gücü de zayıflamaya başlamıştır. Keşke Luke’u ondan uzaklaştırıp benim müttefikim olması için ikna edebilseydim...</span></p>
				<p class="normal">Bir an için de olsa Vader, oğluyla birlikte geleceğin nasıl olacağını hayal etti. Luke’u kendi çırağı olarak düşündü <span class="ideitalik">–ona her şeyi öğretirdim</span> – ve yardımcım olarak –<span class="ideitalik">o da beni sürekli güçlü kılardı!</span> Aralarında sır ya da rekabet olmayacaktı. Kan bağları ve ortak güçleriyle Sith Lordları’nın en güçlüleri olacaklardı. </p>
				<p class="normal"><span class="ideitalik">Yenilmez oluruz. Onu Bast Kalesi’ne götürürüm ve –</span></p>
				<p class="normal">Vader, Endor’a gitmek için Coruscant’tan yola çıkarken gördüğü imgelemi hatırladı. Vjun’daki kalesinde Luke’la karşılaştığını görmüştü. Bu imgelemde Luke ona katılmıştı ve İmparator da ateş ve ölümle gelmişti. Vader imgelemin bir kabus mu, öngörü mü, psişik bir uyarı mı ya da yanılsama mı olduğunun bir önemi olmadığını fark etmişti. Çünkü bunlar asla gerçekleşmeyecek olan bir olayın görüntüleriydi. </p>
				<p class="normal"><span class="ideitalik">Luke ve benim gidebileceğimiz bir yer yok. Hiçbir yerde saklanamayız. </span></p>
				<p class="normal">Efendisine itaat etmekten başka çaresi olmayan Vader mekiğine gitti. </p>
				<p class="normal">Aydaki en büyük İmparatorluk yapısı, dört köşeli piramidi andıran ve Death Star’ın etrafındaki koruma kalkanını yansıtan büyük bir çanağı taşıyan bir kule olan, enerji kalkan jeneratörüydü. Jeneratörün yanında ışıklarla aydınlatılmış yüksek bir iniş pisti bulunuyordu. Jeneratör ve iniş pistine yer açmak için ormandaki bir bölge temizlenmiş ve bu durum ayın yerlisi Ewok’larca hiç hoş karşılanmamıştı. </p>
				<p class="normal">Dört bacaklı bir AT-AT ormanın kıyısında yoluna devam ederken Vader’ın mekiği de piste indi. Mekiğinden çıkan Vader, AT-AT’yi karşılamak için bir iskeleye gitti. AT-AT’nin hangar kapağı açıldı ve içinden bir İmparatorluk komandosu ve üç stormtrooper elleri kelepçeli Luke Skywalker’la birlikte çıktı.</p>
				<p class="normal">Luke askerlere teslim olmuştu. Siyah bir üniforma giymişti ve Vader, acaba böyle giyinerek çoktan karanlık tarafa geçtiğini göstermek mi istiyor, diye düşündü. Hayır, dedi içinden. Henüz değil.</p>
				<p class="normal">Askerler, Luke’un ışın kılıcını, Luke’un eldivenli sağ eline bakan, Vader’a teslim etti. Y<span class="ideitalik">eni bir ışın kılıcı ve yeni bir el, </span>diye düşündü. <span class="ideitalik">Bast Kalesi’yle ilgili imgelemde olduğu gibi.</span></p>
				<p class="normal">Işın kılıcını alan Kara Lord, “İmparator seni bekliyor,” dedi.</p>
				<p class="normal">“Biliyorum, baba.”</p>
				<p class="normal">Vader, Luke’un kendisine baba demesinin hoşuna gittiğini fark etti. “Sonunda gerçeği kabullendin öyleyse,” dedi Vader.</p>
				<p class="normal">“Senin bir zamanlar Anakin Skywalker olduğun gerçeğini kabul ettim, baba.”</p>
				<p class="normal"><span class="ideitalik">Aptal çocuk</span>. Yüzünü Luke’a çeviren Vader kara lensleriyle ona bakararak, “O adın artık benim için bir anlamı yok,” dedi.</p>
				<p class="normal">Luke, Vader’ı içinde hâlâ iyilik olduğuna inandırmaya çalıştı. Babasına onunla birlikte gelmesi ve ormanlık aydan ve İmparator’dan uzaklaşması için yalvardı. </p>
				<p class="normal">“Karanlık tarafın gücünü bilmiyorsun,” dedi Vader. “Efendime itaat etmeliyim.”</p>
				<p class="normal">“Asla dönmem,” dedi Luke, “ve sen beni öldürmek zorunda kalacaksın.”</p>
				<p class="normal"><span class="ideitalik">Daha kötü şeyler de yaptım,</span> diye düşündü Vader. “Eğer kaderin buysa -” dedi.</p>
				<p class="normal">“Duygularına kulak ver, baba,” diye sözünü kesti Luke. “Bunu yapamazsın. İçindeki çatışmayı sezebiliyorum. Nefretinden kurtul.”</p>
				<p class="normal"><span class="ideitalik">Keşke yapabilsem</span>, diye düşündü Vader. <span class="ideitalik">Keşke yapabilsem.</span> “Benim için çok geç oğlum,” dedi. Luke’u, bekleyen mekiğe götürmeleri için iki stormtrooper çağırdı ve ekledi, “İmparator sana Güç’ün gerçek doğasını gösterecek. Senin Üstadın artık o.”</p>
				<p class="normal">Yüzü asılan Luke, “Demek ki babam gerçekten ölmüş,” dedi. </p>
				<p class="normal">Luke mekiğe doğru götürülürken, Vader düşündü, <span class="ideitalik">Efendime itaat etmeliyim. Oğlumun ölümüne neden olsa bile.</span></p>
				<p class="normal"><span class="ideitalik">Hatta benim ölümüme neden olsa bile.</span></p>
		</div>
		<div class="calibre1" id="calibre_pb_54"/></body>
</html>