<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_23">Bölüm 19</h1>
				<p class="normal">Dev gaz gezegeni Bespin’in yörüngesindeki lüks bir tatil yeri ve gaz rafinerisi olan Cloud City’ye Boba Fett çoktan varmıştı bile. Darth Vader’ın mekiği Cloud City’nin iniş pistine indiğinde ise hiperiticileri arızalı olan <span class="ideitalik">Millenium Falcon</span> hâlâ yoldaydı. İki stormtrooper takımının eşliğinde mekikten çıkan Vader’ı, Cloud City’nin yöneticisi Lando Calrissian ve yaveri, kel kafasına bilgisayar takılmış bir cyborg olan, Lobot karşılamıştı. </p>
				<p class="normal">Calrissian, Vader’ın bir Asi’yi yakalamakla ilgili planını dinlerken son derece ilgili ve yardımsever davranmıştı. Gelmek üzere olan Corellian yük gemisinin adını duyduğunda Calrissian’ın yüz ifadesinin hiç değişmemesi Vader’ı şaşırtmamıştı. Yaptığı araştırmada Calrissian’ın <span class="ideitalik">Millenium Falcon’un</span> eski sahibi olduğu gibi, iyi bir kumarbaz da olduğunu öğrenmişti. </p>
				<p class="normal"><span class="ideitalik">Executor</span>, Bespin’in tarayıcı menzilinin dışında konuşlanırken İmparatorluk birlikleri Cloud City’nin içinde mevzilenip Han Solo’nun gemisinin yaklaşmasını beklediler. Çok beklemeleri gerekmedi.</p>
				<p class="normal">“<span class="ideitalik">Millenium Falcon</span> platform 327’ye indi, Lord Vader,” dedi Teğmen Sheckil, gri üniformalı bir İmparatorluk subayı. Sheckil gelmekte olan bir raporu dinliyordu ve yüzü Cloud City’nin konferans salonunda Vader ve Boba Fett’e dönüktü. “Prenses Leia da Kaptan Solo’yla birlikte ve onun yardımcı pilotu,” diye devam etti Sheckil. “Bir de droid var. Yönetici Calrissian onları Cloud City’ye getiriyor.” Sheckil gülümsedi ve ekledi, “<span class="ideitalik">Millenium Falcon’un</span> hiperiticilerinin arızalanması büyük şans yoksa Asiler’den önce buraya gelemezdik.”</p>
				<p class="normal">“Bespin’e yaptığımız yolculuğun şansla bir alakası yok, Teğmen Sheckil,” dedi Vader. “Adamlarına ortalıkta görünmemelerini hatırlat. Asiler’i yakalamak için emrimi beklesinler.”</p>
				<p class="normal">“Emredersiniz, Efendim, ben-” telsizden gelen sesle Sheckil’in lafı yarım kaldı. “Ne? Aptallar!” Tekrar Vader’a döndüğünde endişeli görünmemeye çalışarak, “Droid, Efendim. Grubun arkasında kalmış ve kazayla Gamma takımının bulunduğu yere girmiş. Onlar... onu vurmuşlar. Neyse ki Prenses ve diğerleri ateşi duymamış,” dedi. </p>
				<p class="normal">“Demek ki şansın yaver gitmiş,” dedi Vader. “Tekrar hatanızı görmeyeyim. Droidi derhal buraya getirin. Hafızasında değerli bilgiler olabilir.”</p>
				<p class="normal">Sheckil odayı terk ettikten sonra Vader, pencereden Cloud City’nin ufkuna baktı. “Anlaşılan planın başarıyla sonuçlanacak gibi kelle avcısı. Kaptan Solo’yu Luke Skywalker için yem olarak kullanıp iki ödül alabileceksin,“ dedi Vader.</p>
				<p class="normal">Sith Lordu’nun sırtını döndüğü Boba Fett, “Eğer dostlarının tehlikede olduğu haberini yayarsak Skywalker buraya daha erken gelecektir,” dedi.</p>
				<p class="normal">“Buna gerek kalmayacak,” dedi Vader, Güç’teki titreşimi sezerek. “Zaten biliyor.”</p>
				<p class="normal">Sheckil, içinde droidin parçalarının bulunduğu bir kutuyu taşıyan iki stormtrooper’la döndü. Uzuvları gövdesinden ayrılmıştı ve droidin boyun soketinden rengarenk kablolar sarkıyordu.</p>
				<p class="normal">“Lord Vader?” dedi Sheckil, “Üzgünüm ama hasar çok büyük.” Droidin kafasını tutarak kaldıran Sheckil devam etti, “Gördüğünüz gibi bu bir protokol droidi. Muhtemelen Prenses Leia’ya ait.”</p>
				<p class="normal">Vader kafayı alıp yakından inceledi.</p>
				<p class="normal">“İçindeki parçalara bakılırsa,” dedi Sheckil, “droid çok önce yapılmış olmalı.”</p>
				<p class="normal">Droidin kafasındaki sonradan eklenen kaplamalara rağmen Vader, Anakin Skywalker’ın işçiliğinin ürünü detayları fark etmişti. Kopmuş kafanın fotoreseptörlerine baktı.</p>
				<p class="normal">C-3PO. </p>
				<p class="normal">Altın rengi droidi son kez Mustafar’da görmüştü. <span class="ideitalik">Padme’nin gemisi indiğinde pencereden görmüştüm,</span> diye hatırladı. Önceki yaşantısının kanıtlarından birini tutarken Vader hissettiği öfkenin karanlık ruhundan uzaklaştığını hissetti. Watto’nun hurdalığında droidi ilk bulduğu günü ve Anakin’in eğer droidi tamir ederse belki de annesinin Tatooine’den gtimesine yardımcı olabileceğini düşündüğünü hatırladı. </p>
				<p class="normal">Vader, C-3PO’nun Anakin Skywalker’la ilgili bir şey hatırlayıp hatırlamadığını merak etti. Pek mümkün değildi. Eğer droidin hafıza bankasında Anakin’le ilgili bilgiler olsa onu Luke Skywalker’la paylaşırdı. Oysa Luke hâlâ babasının kim olduğunu bilmiyordu. Vader bundan emindi.</p>
				<p class="normal"><span class="ideitalik">“Her şeyi düşünmüşler,”</span> diye içinden geçirdi Vader, droidin gözlerine bakarken, “<span class="ideitalik">seni hurdalıkta bırakmalıydım.”</span> Aniden içinde droidin kafasını ezme isteği uyandı ama Sheckil ve Boba Fett’in merakla kendisini izlediklerini fark edince durdu. </p>
				<p class="normal">“Teknisyenlerimiz droidin hafızasını onarmaya çalışsın mı, Lord Vader?”</p>
				<p class="normal">Droidi tutan elini gevşeten Vader onu da kutudaki diğer parçaların arasına yerleştirdi. “Droid işe yaramaz,” dedi. “Yok edilsin.” Kapıya döndüğünde artık droidi aklından çıkarmıştı. “Takip et, kelle avcısı. Seninle Asiler’le karşılaşmamızın nasıl olacağını görüşmek istiyorum.”</p>
				<p class="normal">Güç’teki sarsıntının ardından Darth Vader, Luke Skywalker’ın, tuzağını kurmuş hazır beklediği, Bespin yolunda olduğundan emindi. Vader, Calrissian’a Prenses Leia, Han Solo ve Solo’nun Wookiee yardımcı pilotunu kendisinin ve Boba Fett’in beklediği yemek odasına getirmesini söyledi. Yemek odasının kapısının açılmasıyla karşılarında Darth Vader’ı gören Asiler dehşete kapıldılar ve Solo silahını çekip Sith Lordu’na ateş etti. Eldivenli eliyle Vader üzerine gelen lazeri savuşturdu ve Güç’ü kullanarak tabancayı Solo’nun elinden aldı.</p>
				<p class="normal">“Başka çarem yoktu,” dedi Calrissian onlara. “Sizden önce geldiler. Üzgünüm.”</p>
				<p class="normal">Solo, Calrissian’a bakıp, “Ben de üzgünüm,” dedi.</p>
				<p class="normal">“Lord Vader!” dedi Teğmen Sheckil heyecanla, yemek odasından çıkıp stormtrooper’lara tutsakları hücreye götürmelerini emreden Sith Lordu’na, “Prenses Leia’nın odasında yaptığımız aramada hiç beklemediğimiz bir şey bulduk,” dedi.</p>
				<p class="normal">Peşisıra gelen Sheckil’le birlikte Vader, Cloud City’nin koridorlarında ilerleyerek Prenses Leia’nın yemek odasına gelmeden önce kaldığı odaya geldi. Kapıda iki stormtrooper’la birlikte iki de Ugnaught, şehrin rafinerilerinde çalışan kısa domuza benzer insansılar, vardı. Büyük bir kutuya yaslanmış bir masanın üzerinde C-3PO’nun parçaları duruyordu. </p>
				<p class="normal"><span class="ideitalik">Tekrar karşılaştık.</span></p>
				<p class="normal">Parçalara bakan Vader, son gördüğü zamankinden farklı olmadığını görerek, “Bir emir vermiştim, Teğmen.”</p>
				<p class="normal">“Evet, Lord Vader,” dedi Sheckil. Güdük işçileri göstererek devam etti, “Fakat Ugnaught’lara göre Wookiee hurda odasına girmiş ve parçaları gördüğü zaman deliye dönmüş. Onları derhal Prenses’e getirmiş. Eğer Asiler bu droidi kurtarmak istedilerse belki de içinde zannetiğimizden önemli bilgiler vardır.”</p>
				<p class="normal">Kutunun yanına giden Vader droidin kafasını aldı. Anakin Skywalker’a dair anıların birini ortadan kaldırsa diğeri bir yerden karşısına çıkıyordu...</p>
				<p class="normal">Oğluna droidin onunla kalması için izin verdikten sonra Shmi Skywalker’ın kendisine söylediği şey aklına geldi. Şöyle demişti, <span class="ideitalik">“Bir şeye bakmaya hazır değilsen, ona sahip olmaya da hazır değilsindir.”</span></p>
				<p class="normal">Miğferinin ardında Vader yüzünü buruşturdu.</p>
				<p class="normal">Vader’ı izleyen Sheckil, “Teknisyenlere hafızasına bakmaları için emir vereyim mi?” diye sordu. Vader’dan cevap gelmeyince Sheckil ekledi, “ya da Ugnaught’ların bu şeyi eritmesini mi istersiniz?”</p>
				<p class="normal">Vader, droidin başını incelemeye devam edecek gibi görünüyordu. Kafayı miğferine o kadar yakın tutmuştu ki kendi miğferinin yansımasını C-3PO’nun parlak yüzünde görebiliyordu.</p>
				<p class="normal">“Efendim?” dedi Sheckil cevap bekleyerek. </p>
				<p class="normal">Darth Vader yavaşça kafayı diğer parçaların yanına koydu. “Droidin parçaları Kaptan Solo’nun yardımcı pilotunun kokusunu taşıyor,” dedi. “Bu kutuyu Wookiee’nin hücresine götürün.”</p>
				<p class="normal">“Bağışlayın, Efendim,” dedi Sheckil, kafası karışmıştı. “Anlayamadım. Tutsağın droidi almasını mı istiyorsunuz?”</p>
				<p class="normal">“Wookiee’ye hak ettiği şeyi veriyorum,” dedi Vader anlaşılmaz şekilde.</p>
				<p class="normal">“E-evet, nasıl isterseniz Lord Vader,” dedi Sheckil.</p>
				<p class="normal">“Kaptan Solo’nun sorgu odasıyla bir randevusu var,” dedi Vader, kapıya yönelirken. “Oraya gitmesini sağlayın.”</p>
				<p class="normal">Vader, adamlarının Cloud City’de hazırladığı sorgu odasında Han Solo’ya tek soru bile sormadı, sadece ona işkence etti. Ardından da bir grup Ugnaught’a Solo için bir karbon dondurucu bölme hazırlattı. Asıl amacı Luke Skywalker’ın bu dondurma işleminden sağ çıkıp çıkamayacağını görmekti. Bu işleme Boba Fett, Lando Calrissian, Lobot, Prenses Leia ve sırtında yarısı bir araya getirilmiş droidi taşıyan Solo’nun yardımcı pilotu da şahit olmuştu. Vader hayretle C-3PO’nun hâlâ susmayı öğrenemediğini gördü. </p>
				<p class="normal">Solo, dondurucu bölmenin ortasındaki çukura indirildi ve bir anda ortalığı kaplayan bir buharla birlikte karbonit bloğuna dönüştürüldü. Blok çukurdan çıkarıldıktan sonra Calrissian, kontrol ederek Solo’nun uykuda ve sağ olduğunu gördü, ardından da Vader, Boba Fett’e dönerek, “Senindir, kelle avcısı,” dedi. Sonra da Ugnaught’lara bakarak, “Bölmeyi Skywalker için hazırlayın.”</p>
				<p class="normal">Zamanlama daha mükemmel olamazdı, çünkü Skywalker az önce X-kanadıyla Cloud City’ye inmişti. </p>
		</div>
		<div class="calibre1" id="calibre_pb_48"/></body>
</html>