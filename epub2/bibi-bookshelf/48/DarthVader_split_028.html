<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_27">Bölüm 22</h1>
				<p class="normal">Vader, Luke’u Death Star’ın tepesindeki kuleye götürdü. Orada hazır bulunan İmparator tahtından kalktı ve Güç’ü kullanarak Luke’un elindeki kelepçeleri açtı. Palpatine, kızıl zırhlı Kraliyet Muhafızları’na odayı terk etmelerini söyledikten sonra Vader, incelenmesi için Luke’un ışın kılıcını sundu. İmparator, babası gibi Luke’un da kendisine katılacağından emindi. </p>
				<p class="normal">İmparator’dan etkilenmeyen Luke karanlık tarafa dönmeyi reddetti. Ama İmparator’un, Asiler’in Death Star’ın ve jeneratörün yerini öğrenmesine bilerek izin verdiğini itiraf etmesinin ardından Luke’un güveni sarsılmıştı ve İmparator başlamak üzere olan Asi saldırısına tam anlamıyla hazırdı.</p>
				<p class="normal">Luke, taht odasının yüksek pencerelerinden dışarı bakarken Asi gemilerinin geldiğini gördü ve Vader da oğlunun giderek daha çok endişelendiğini hissetti. Uzay savaşı başlamış ve Asi gemileri kendilerinden çok daha kalabalık olan İmparatorluk avcılarıyla savaşmak zorunda kalmıştı. İmparator tahtında otururken Luke’la alay etmiş, onu ışın kılıcını geri alması için kışkırtarak öfkelendirmeye çalışmıştı. Luke yine reddetmişti.</p>
				<p class="normal">Ardından İmparator, Death Star’ın süperlazerinin çalışır halde olduğunu bildirerek topçulara ateş serbest emrini verdi. Death Star’dan yola çıkan yoğun bir ışık büyük bir Asi kruvazörünün patlayarak yok olmasına neden oldu. </p>
				<p class="normal">İmparator, Luke’u kılıcını alması için teşvik etmeye devam etti. “Tüm nefretinle öldür beni,” dedi İmparator, “ve karanlık tarafa olan yolculuğun tamamlansın.”</p>
				<p class="normal">Luke, Güç’ü kullanarak ışın kılıcını kendisine çekti, açtı ve İmparator’a doğru savurdu. Fakat Vader daha hızlı davranarak kendi ışın kılıcını açıp Luke’un hamlesini kesti. Vader’ın Luke’un hamlesini kesmesi İmparator’u heyecanlandırmış ve neşelendirmişti, büyük bir keyifle güldü. Vader, Palpatine’in yirmi yıl önce Anakin Skywalker, Kont Dooku’yu öldürdüğünde de böyle güldüğünü hatırladı.</p>
				<p class="normal"><span class="ideitalik">O zaman kazanan bendim,</span> diye düşündü Vader, kılıcını kullanıp Luke’u İmparator’dan uzaklaştırırken. <span class="ideitalik">Ve şimdi de Güç benimle.</span></p>
				<p class="normal">Taht odasında süren düelloları sırasında Kara Lord, Luke’un gücünün öfkesinden beslendiğini sezdi. Oturduğu tahtından İmparator, “Güzel. Saldırgan dürtülerini kullan evlat! Kendini nefretine bırak,” dedi.</p>
				<p class="normal"><span class="ideitalik">Efendim Luke’un kazanmasını istiyor,</span> Vader biraz gücenerek bu gerçeğin farkına vardı<span class="ideitalik">. Ona bu keyfi yaşatmayacağım. Ben asla –</span></p>
				<p class="normal">Beklenmedik şekilde Luke ışın kılıcını kapatarak, “Seninle savaşmayacağım, baba.”</p>
				<p class="normal">“Savunma yapmaman akıllıca olmaz,” dedi Vader, ışın kılıcını hızla savururken. Luke, büyük bir hızla kılıcını tekrar açıp Vader’ın saldırısını savuşturdu. Vader tekrar tekrar saldırdı ama Luke hepsinden sıyrılmayı bildi. Vader solunum cihazından güçlükle nefes almaya başlamıştı<span class="ideitalik">. Luke’un beni yenmesine izin veremem,</span> diye düşündü Vader. <span class="ideitalik">İmparator’un onu ele geçirmesine izin veremem.</span> </p>
				<p class="normal">Luke’tan gelen bir tekme Vader’ı yüksek platformun kenarına gönderdi. Yerdeki metal zemine çakılan Vader, sağ ayağında kopan sibernetik kablo yüzünden öfkeyle bağırdı. Luke, taht odasının tavanındaki bir iskeleye sıçrayarak Vader’dan uzak durmaya çalıştı. “Düşüncelerin sana ihanet ediyor, baba,” dedi Luke. “İçindeki iyiliği ve çatışmayı hissedebiliyorum.”</p>
				<p class="normal">Aşağıdaki zeminden belirgin bir keyifsizlikle kalkan Vader, “Çatışma yok,” diye cevap verdi. </p>
				<p class="normal">“Beni daha önce öldüremedin,” dedi Luke, iskelede yürürken. “O yüzden şimdi de beni öldüreceğine inanmıyorum.”</p>
				<p class="normal">İskeleyi tutan metal desteklere bakan Vader, “Eğer dövüşmek istemiyorsan o zaman kaderinle karşılaşacaksın.”</p>
				<p class="normal">Kara Lord açık kılıcını yukarı doğru savurdu. Luke eğilerek kılıçtan kurtuldu ama kılıcın iskeleyi tavana bağlayan destekleri kesmesini engelleyemedi ve yere düştü. Vader, Luke’un takla atarak İmparator’un görüşünden çıkışını izledi. </p>
				<p class="normal">Vader’ın kılıcı kapanmış ve ondan birkaç metre ileride yere düşmüştü. Vader elini uzatarak kılıcı kendine çekti. Klıcını açtı ve merdivenlerden platformun altındaki yere indi. Death Star’ın dışında ve ayda İmparatorluk ve Asiler arasındaki savaş tüm şiddetiyle sürüyordu ama Vader’ın umurunda değildi. Onun için Luke’la yaptığı düello önemi olan tek savaştı.</p>
				<p class="normal">Platformun altındaki gölgeleri kontrol eden Vader, “Ebediyen saklanamazsın, Luke,” dedi.</p>
				<p class="normal">Karanlıktan oğlunun cevabı geldi, “Seninle savaşmayacağım.”</p>
				<p class="normal">“Kendini karanlık tarafa teslim et,” dedi Vader. “Dostlarını kurtarmanın tek yolu bu.” Vader, şu an Luke’un dostlarını düşünmekte olduğunu sezmişti, endişesi fazlasıyla belirgindi. “Evet,” dedi Vader, “Düşüncelerin sana ihanet ediyor. Onlarla ilgili hislerin çok güçlü. Özellikle de...”</p>
				<p class="normal">Luke, Vader’ın zihnine girmesine engel olamıyordu.</p>
				<p class="normal">“Kız kardeşin!” dedi Vader. “Demek... bir ikiz kız kardeşin var. Duyguların şimdi de ona ihanet ediyor. Obi-Wan onu benden gizlemekle akıllıca davranmış. Başarısızlığının son noktası buydu.” Platformun altında ilerlemeye devam ederek, “Eğer sen karanlık tarafa dönmezsen belki de o döner,” dedi. </p>
				<p class="normal">“Hayır!” diye bağırdı Luke ve ışın kılıcını açarak saklandığı yerden fırlayıp Vader’a saldırdı. Kılıçları karanlıkta çarpıştıkça uçuşan kıvılcımlar ortalığı aydınlattı ve Vader platformun altından derin ve açık bir asansör şaftının yanındaki kısa bir köprüye kadar gerilemek zorunda kaldı. </p>
				<p class="normal">Bir darbe Vader’ın yaşam destek sistemini parçaladı ve köprünün korkuluğuna dayanırken Luke’un sağ bileğini kesmesine engel olamadı. Vader’ın kesilen kolundan metal parçaları fırlarken ışın kılıcı da kesik kolla birlikte dipsiz çukura düşüp kayboldu. Yaralı ve tükenmiş olan Vader yukarı baktığında Luke’un kılıcını kendisine doğru son darbeyi indirmek için hazır tuttuğunu gördü. </p>
				<p class="normal">İmparator tahtından kalkıp Luke’un arkasındaki merdivene geldi. “Güzel!” dedi İmparator. “Nefretin seni daha güçlü kıldı. Şimdi kaderini gerçekleştirip benim yanımda babanın yerini al!”</p>
				<p class="normal"><span class="ideitalik">Demek ki her şey böyle sona erecekmiş, </span>diye düşündü Vader.</p>
				<p class="normal">Fakat Luke kılıcını kapatarak, “Asla!” dedi ve silahını kenara attı. “Asla karanlık tarafa dönmeyeceğim. Başarısız oldunuz, Majesteleri ve benden önce babamın olduğu gibi ben de bir Jedi’yım,” dedi.</p>
				<p class="normal">İmparator’un yüzü asıldı. Büyük bir keyifsizlikle, “Öyle olsun... Jedi. Madem dönmeyeceksin o zaman öleceksin.”</p>
				<p class="normal">Hâlâ köprünün korkuluğuna yaslı şekilde duran Vader, İmparator’un parmaklarını uzatıp parmak uçlarından mavi renkte bir enerji gönderdiğini gördü. Luke, kendisine yönelen enerjiyi yansıtmaya çalıştı ama gücüne karşı koyamayıp yere yığıldı. </p>
				<p class="normal"><span class="ideitalik">Hayır,</span> diye düşündü Vader. <span class="ideitalik">Hayır. Böyle bitmemeli.</span></p>
				<p class="normal">İmparator, Luke’a Sith yıldırımları yağdırmaya devam ederken Vader da ayağa kalkmaya çalıştı. Bir bacağı kırıktı ve diğeri de düzgün çalışmıyordu. Aksayarak ilerledi ve efendisinin yanındaki yerini aldı. Zeminde acıyla kıvranan Luke, ölmek üzereyken can havliyle, “Baba, lütfen. Yardım et,” diye feryat etti.</p>
				<p class="normal">Vader, Luke acı içinde iki büklüm olurken İmparator’un kurbanına yıldırım göndermeye devam edişini izledi. Vader’ın Luke’un ölmek üzere olduğundan şüphesi yoktu. Oğlu acı içinde bağırıyordu.</p>
				<p class="normal"><span class="ideitalik">Sadece benim oğlum değil...</span></p>
				<p class="normal">İmparator bir yıldırım daha gönderdi<span class="ideitalik">... ya da Padme’nin oğlu değil...</span></p>
				<p class="normal">Luke daha şiddetle bağırdı.</p>
				<p class="normal"><span class="ideitalik">... o beni seven... oğlum.</span></p>
				<p class="normal">Vücudu kasılarak titreyen Luke’un elbiseleri tütmeye başlamıştı. Bir anda Vader artık kendi geleceğini düşünmediğinin farkına vardı. Hayatı boyunca yapmış olduğu sayısız tarif edilemez derecede korkunç şeye rağmen, İmparator, Luke’u öldürürken kenarda durup izleyemeyeceğini biliyordu. Bir anda artık Darth Vader yoktu.</p>
				<p class="normal">O yine Anakin Skywalker’dı.</p>
				<p class="normal">Kalan tüm gücüyle İmparator’u arkadan tuttu, yerden kaldırdı ve onu açık asansör şaftına taşıdı. İmparator hala yıldırım yağdırsa da yıldırımları Luke’u değil de artık kendisini ve çırağını vurmaya başlamıştı. Yıldırım Vader’ın yaşam destek sistemini kavurup Anakin’in sağlam kalan organlarını da vurdu. Tüm bunlara rağmen Vader yürümeye devam edip İmparator’u şafttan aşağı attı. </p>
				<p class="normal">Bedeni boşluktan aşağı uçarken Palpatine tüm gücüyle bağırdı. Hâlâ Darth Vader’ın zırhının içinde olan Anakin şaftın kenarına yığıldı ama düşen İmparator’u yutan kara enerjinin patlayışını da duyabilmişti. </p>
				<p class="normal">Nefes alış verişindeki bozukluğu duyabilen Anakin, Vader’ın miğferinin solunum cihazının artık çalışmadığını biliyordu. Omuzlarında bir şey hissetti ve Luke’un yanına gelip onu boşluğun kenarından geri çektiğini gördü. </p>
				<p class="normal">Kendisi de yaralı olmasına rağmen Luke, babasını Vader’ın mekiğinin bulunduğu hangara taşımayı başardı. Asiler’in aydaki enerji jeneratörünü devre dışı etmesi ve Death Star’ın şu anda saldırıya uğruyor olması da bu yolculuğu bir kat daha zorlaştırmıştı. Savaş istasyonu patlamalarla titrerken ayakta durmaya çalışan Luke, yorgunluktan yere yığılana kadar babasını mekiğin rampasına kadar getirmeyi başarmıştı. </p>
				<p class="normal"><span class="ideitalik">Başaramayacak,</span> diye düşündü Anakin<span class="ideitalik">. Benimle olmaz.</span></p>
				<p class="normal">“Luke,”diye seslendi. “Maskemi çıkarmama yardım et.”</p>
				<p class="normal">Luke yanına diz çökerek, “Ama ölürsün,” dedi.</p>
				<p class="normal">“Artık bunu kimse durduramaz,” dedi Anakin. “Sadece bir kez... sana kendi gözlerimle... bakmama izin ver.”</p>
				<p class="normal">Yavaşça ve dikkatle Luke, Vader’ın miğferini kaldırdı ve ardından da maskesini boynundaki siyah durasteel kapağından çıkardı. Anakin’in yaralı yüzü ortaya çıktığında gözlerinden akan yaşları hissederek şaşırmıştı. </p>
				<p class="normal"><span class="ideitalik">Bitti,</span> diye düşündü. <span class="ideitalik">Kabus sona erdi.</span></p>
				<p class="normal">Belli belirsiz gülümseyerek, “Şimdi... git, oğlum. Beni bırak.”</p>
				<p class="normal">“Hayır!” diye ısrar etti Luke. “Benimle geliyorsun. Seni burada bırakamam. Seni kurtaracağım.”</p>
				<p class="normal">Anakin tekrar gülümsedi.</p>
				<p class="normal">“Zaten kurtardın, Luke. Sen haklıydın.” Güçlükle nefes alarak, “Benimle ilgili yanılmadın. Kız kardeşine... yanılmadığını söyle.”</p>
				<p class="normal">Gözlerini kapayıp mekiğin rampasına doğru yaslanırken Anakin Skywalker artık karanlığı kucaklamaya hazır olduğunu biliyordu. </p>
				<p class="normal">Bu ilk yanılgısı değildi.</p>
		</div>
		<div class="calibre1" id="calibre_pb_56"/></body>
</html>