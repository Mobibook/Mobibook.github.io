<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_16">Bölüm 13</h1>
				<p class="normal">Darth Vader’ın ilk görevi katliamdan sağ çıkan Jedi’ların izini sürmekti. Her istihbaratı değerlendirmiş, avlarını bulmak için galaksinin en uzak köşelerine gitmiş ve bulduğu her Jedi’ı öldürmüştü. Obi-Wan ya da Yoda’dan haber yoktu ama Vader her an tetikteydi.</p>
				<p class="normal">Her geçen gün Vader, bir zamanlar olduğu Jedi’dan biraz daha uzaklaştı. Anakin Skywalker’ın travma yaşadığı olaylarda, Vader başkalarına zarar vererek kendisini şekillendirdi. Maalesef suni kolları nedeniyle Sith yıldırımı gönderemediği gibi, bu yıldırıma karşı da zayıftı. Her zaman İmparator’dan daha zayıf olacaktı. </p>
				<p class="normal">Anakin Skywalker’a ne olduğunu çok az kişi biliyordu ama Galaktik İmparatorluk’ta yaşayan herkesin Palpatine’in yeni hizmetkarından haberi olması uzun sürmedi. Palpatine’in İmparator olmasından bir ay sonra ortalıkta dolaşan bir habere göre, Vader, elli Jedi hainin saklandığı bir yeri bulmuş ve her birini bizzat kendisi öldürmüştü. Görgü tanıkları, onu Jedi güçlerine sahip ve ışın kılıcı kullanan ama kesinlikle Jedi olmayan, hayaleti andıran bir varlık olarak tarif etmişlerdi. Jedi’lar Cumhuriyet’i yıkmaya çalışmış olabilirdi ama rakiplerini boğdukları görülmemişti. </p>
				<p class="normal">Bazıları, Darth Vader’ın İmparator’un emirlerini yerine getiren bir droid olduğunu iddia etmişti. Kimilerine göreyse profesyonel bir gladyatör ya da kelle avcısıydı. Hatta onun bir zamanlar çok ünlü birisi olduğunu ve şimdi de kimliğini gizlemek için “Darth Vader” adını alıp maske taktığını iddia edenler bile çıkmıştı.</p>
				<p class="normal">Vader geçmişinin bilinmesine yol açacak hiçbir şey yapmıyordu. Diğerlerinin onun hakkında bilmesi gereken tek şey sadece İmparator’a hesap vereceğiydi. İmparator’un yardımcısı olarak Vader, efendisinin emirlerini büyük bir titizlikle yerine getiriyordu. Jedi’ları avlamanın yanısıra İmparatorluk donanmasının büyümesi ve İmparatorluk’un gücünü arttıracak –çoğu insan olmayanların aleyhine olan- yeni kanunların uygulamaya konmasını da denetliyordu. Vader’a karşı gelenler ya da onu hayal kırıklığına uğratanlar hayatını ya da özgürlüğünü kaybederdi ve İmparator’un en sıkı destekçileri bile bu maskeli cyborg’u gördüklerinde titrerlerdi. Kısa sürede onun adı, terör kelimesiyle aynı anlamı taşır hale gelmişti. </p>
				<p class="normal">İmparator, Galaksi Senatosu’nu, İmparatorluk Senatosu olarak yeniden organize etti, böylece idare ettiği dünyaların temsilcilerini kontrol ve gözetim altında tutabilecekti. Vader, Alderaanlı Senatör Bail Organa’nın da diğerleriyle birlikte katıldığı önemli Senato toplantılarında İmparator’un yanında yer alırdı. Klon Savaşları sırasında Anakin Skywalker, Senatör Amidala’nın, Organa’ya nadir dürüst politikacılardan biri olduğu için duyduğu saygıyı paylaşmıştı ama Vader için bu adam bir böcek kadar önemsizdi. Diğerleri gibi Organa da, Vader’ın olmadığı bir yere bakmayı tercih ederdi.</p>
				<p class="normal">Sıradan sorumluluklarını paranoyak danışmanlarına devreden İmparator, nadiren halkın arasına karışır ve zamanının çoğunu Coruscant’taki sarayında Güç’ün karanlık tarafı üzerinde çalışarak geçirirdi. Zaman içerisinde Vader’ın görüntüsü İmparatorluk’un otoritesinin simgesi haline gelmişti. </p>
				<p class="normal">Fakat İmparator, Vader’ın iplerin kimin elinde olduğunu unutmasına asla izin vermezdi. Belli aralıklarla İmparator’un küçümseyen sorusuyla başlayan şu diyalog yaşanırdı: “Ölümden korkuyor musun, Darth Vader?”</p>
				<p class="normal">“Hayır, Efendim.”</p>
				<p class="normal">“Öyleyse neden yaşıyorsun?”</p>
				<p class="normal">“Daha güçlü olmayı öğrenmek için, Efendim.”</p>
				<p class="normal">“Bir gün beni ortadan kaldırabilmek için mi güçlü olmaya çalışıyorsun?” </p>
				<p class="normal">“Siz benim güce giden yolumsunuz. Size ihtiyacım var.”</p>
				<p class="normal">“Evet, çırağım. Asla yerini ve daha çok şey öğrenmen gerektiğini unutma.”</p>
				<p class="normal">Vader da sonunda kendisine sığınacak bir yer olarak, Kont Dooku’nun Klon Savaşları sırasında sığındığı fırtınaların hüküm sürdüğü Vjun gezegenindeki, Bast Kalesi’ni seçti. </p>
				<p class="normal">Vjun’da Vader, kendi karanlık taraf çalışmalarına başladı. İmparator’un onun en çok istediği şeyi bildiğinden şüphesi yoktu: Efendisini öldürecek güce sahip olmak. Palpatine o denli güçlüydü ki, birkaç girişimine rağmen, Vader günün birinde Sith Lordu’nu yenebilecek güce ulaşabileceğinden şüphe etmeye başlamıştı. </p>
				<p class="normal">Yıllar geçtikçe fethedilen dünyalarla İmparatorluk genişledi. Klon askerleri, İmparatorluk donanmasında hizmet etmeye devam etse de artık insanlar da subay, teknisyen, pilot ve stormtrooper olarak alınmaya başlanmıştı. </p>
				<p class="normal">Anakin Skywalker’ın, Jango Fett adındaki kelle avcısıyla bir tanışıklığı olmasa da Dart Vader, babasının zırhını, silahını ve gemisini devralan, Fett’in klon “oğlu” Boba Fett’le iş yapmaya başlamıştı. Boba Fett, galaksinin en iyi kelle avcısı olarak ün salarken, Vader’ın ona ara sıra işinin düşmesi de kaçınılmaz hale gelmişti. </p>
				<p class="normal">Vader, pek çok dünyada yürütülen gizli operasyonları da idare ediyordu. Ölümcül Noghri savaşçıları, gizlice yaşam yokeden toksinlerle zehirlediği gezegenlerinin yardımına koşarak, kendi davası için kullanmaya başlamıştı. Falleen gezegenindeki İmparatorluk araştırma merkezinden ölümcül bir virüs dışarı sızdığında Vader, hastalığın bulaştığı dünyaya turbolazerle ateş yağdırmış ve iki yüzbin Falleen’i öldürmüştü. </p>
				<p class="normal">Darth Vader’ın yürüttüğü operasyonların içerisinde en önemlisi, ay büyüklüğünde ve bir gezegeni yok edecek güçte bir süper lazere sahip bir savaş istasyonu olan, Death Star’ın inşaatıydı. İmparatorluk’un en üst rütbeli subayı Grand Moff Wilhuff Tarkin tarafından tasarlanan ve Geonosis’de dizayn edilen Death Star, İmparatorluk’un en güçlü silahı olacaktı.</p>
				<p class="normal">Tarkin’in “Korkuyla Yönet” doktrininin bir parçası olan savaş istasyonu tüm galaksiye korku salacak ve hiç kimse İmparatorluk’a karşı koymaya cüret edemeyecekti.</p>
				<p class="normal">Palpatine’in de öngördüğü gibi İmparatorluk’un düşmanları vardı. Yasa dışı bir hareket olan Cumhuriyeti Yeniden Kurma İttifakı, ya da yaygın bilinen adıyla Asi İttifakı, can sıkmaya başlamıştı. İmparatorluk subayları, Asiler’in gizli bir üs kurduğundan emin olsa da, üssün yeri hâlâ gizemini koruyordu. </p>
				<p class="normal">Klon Savaşları ve İmparatorluk’un kurulmasından on dokuz yıl sonra Asi İttifakı, Outer Rim’deki Toprawa sistemindeki bir İmparatorluk konvoyuna saldırdı. Darth Vader bunun bir yanıltma saldırısı olduğunu anlamıştı ve Asiler’in ana amacı Toprawa’daki İmparatorluk araştırma tesislerine sızmaktı. </p>
				<p class="normal">Asiler Death Star’ın planlarını çalmıştı. </p>
		</div>
		<div class="calibre1" id="calibre_pb_34"/></body>
</html>