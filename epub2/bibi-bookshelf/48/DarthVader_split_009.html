<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_8">Bölüm 6</h1>
				<p class="normal">Obi-Wan Kenobi’nin Padawan çırağı olarak Anakin, Jedi Şövalyesi olabilmek için yanıp tutuşuyordu. Diğer taraftan Jedi Tapınağı’nın kutsal koridorları pek de heyecan verici değildi ve Jedi Üstatları, Anakin’in kendisini Güç ve Jedi tarihiyle ilgili çalışmalara adaması konusunda ısrarlıydılar. </p>
				<p class="normal">Tüm yaşayan canlılar tarafından üretilen bir enerji alanı olan Güç’ün doğasını ve tüm evreni kapsayıp birbirine bağladığını öğrenmişti. Kadim Jedi’lar Güç’ü nasıl kullanacaklarını öğrenmiş ve onu kendilerini düşünmeden diğerlerine yardım etmek için kullanmayı seçmişlerdi. Güç’te iki taraf vardı: Bilgi, huzur ve esenlik bahşeden aydınlık taraf; öfke, nefret ve saldırganlıkla beslenen karanlık taraf. Uzun zaman önce bir grup Jedi karanlık tarafa dönmüş ve uzayın bilinmeyen bir bölümüne sürülmüşlerdi. Orada Sith ırkını yönetmeye başlayarak kendilerine Sith Lordları adını verdiler. Jedi’lar Qui-Gon’un katilinin, Cumhuriyet bölgesinde bin yıldan beri ilk kez görülen, bir Sith Lordu olduğunu öğrenmişlerdi. </p>
				<p class="normal">Anakin, tüm canlılarda var olan mikroskobik yaşam formları, midi-chlorian’ları ve onların seviyesinin bir Jedi’ın gücünün seviyesini de belirlediğini öğrenmişti. Yapılan kan testine göre Anakin’in vücudunda bilinen tüm Jedi’larınkinden daha fazla midi-chlorian vardı, Üstat Yoda’dan bile çok. Bu nedenle bazı Jedi’lar onun ileride gelmiş geçmiş en güçlü Jedi olabileceğine inanmaya başlamışlardı. </p>
				<p class="normal">Jedi Arşivleri, interaktif eğitim araçları olarak kullanılan kadim hologramlarla, yani Jedi holokron’larıyla doluydu. Bu holokron’lar sayesinde Anakin, Sith’leri yok edip Güç’e dengeyi getirecek kişi olan, Seçilmiş Kişi kehanetiyle ilgili çok daha fazla şey öğrenmişti. Kehanetin sonuçlarının ne olacağını pek idrak edemese de Qui-Gon kendisinden Jedi Konseyi’ne Seçilmiş Kişi olarak bahsettiğinde, çok ama çok gurur duymuştu. </p>
				<p class="normal">Fakat Anakin, Obi-Wan tarafından seçilmediği için de içerlemişti, çünkü onu sadece Qui-Gon’un son dileğine hürmeten kabul etmişti. Anakin, hemen hemen diğer tüm Padawan’lar gibi çocukluğundan beri Tapınak’ta eğitim almadığı için, Jedi Üstatları’ndan bazıları diğer öğrenciler gibi disiplinli olmadığı gerçeğini kabul etmişlerdi. Fakat yeteneklerini sergilediği zaman kibirli davranışlarına da nispeten hoşgörüyle yaklaşılmıştı. </p>
				<p class="normal"><span class="ideitalik">Güç’teki kudretim bazı öğretmenleriminkinden daha fazla,”</span> diye içinden geçirdi Anakin, “<span class="ideitalik">ve onlar da bunu biliyor.</span></p>
				<p class="normal">Heves gibi, gurur ve kibir de Jedi’larca kabul edilemez niteliklerdi, bu kişi Seçilmiş Kişi olsa bile. Pek çok Jedi ondan gözünü ayırmıyordu.</p>
				<p class="normal"><span class="ideitalik">Kıskanıyorlar hepsi bu!</span></p>
				<p class="normal">Anakin, Obi-Wan’dan övgü aldığında sevinir ama azarlandığında da hiç hoşuna gitmezdi. Obi-Wan, ona sürekli olarak Qui-Gon’un da kendisini Güç konusunda dikkatli olması için uyardığını hatırlatsa da, Anakin en ufak bir eleştiriye dahi tahammül edemezdi. </p>
				<p class="normal"><span class="ideitalik">Önce bana elimden geleni yapmamı söylediler şimdi de çok ileri gidiyorsun diyorlar.</span></p>
				<p class="normal">Obi-Wan cana yakın birisiydi. Anakin’in yetişme tarzının ve sahip olduğu yeteneklerin, onu diğer Padawan’lardan ayırdığını ve bazı Jedi Üstatları’yla arasına mesafe girmesine neden olduğunu biliyordu. Nihayetinde Anakin’in “Efendi” kelimesiyle arası hiç de iyi değildi. </p>
				<p class="normal"><span class="ideitalik">Onlar köle olarak doğmanın ne demek olduğunu bilmezler.</span></p>
				<p class="normal">Öfke kadar sevgiyi de uzak tutan ve bu tür duyguların Jedi’ların yargılarını gölgeleyip olumsuz düşünce ve eylemlere yol açtığını kabul eden bir düşünceyi de tam olarak içine sindirememişti. Çocuk, annesini unutmadığı gibi onu sevmeyi de unutmuş değildi. Onu özlemeden de edemiyordu ve Jedi Tarikatı’nın akrabalarla teması hoş görmeyen politikasından da rahatsızdı. </p>
				<p class="normal"><span class="ideitalik">Neden annemi kurtarmama yardım etmiyorlar? Bu adil değil! Bu doğru değil!</span></p>
				<p class="normal">Obi-Wan, defalarca ona Jedi’ların Jedi Konseyi’nin talimatlarına itaat etmek zorunda olduğunu ve Güç’ün kişisel amaçlar için kullanılmaması gerektiğini açıklamıştı. Anakin’e, Tatooine’deki bir köleyi kurtarmanın diğerlerinin ölümüne yol açacağını çünkü köle tacirlerinin onları serbest bırakmaktansa öldürmeyi tercih edeceğini anlatmıştı. Üstelik Jedi’lar Galaksi Senatosu’na karşı da sorumluydu ve şu an için Tatooine’de olup bitenler Senato’nun pek de umurunda değildi. </p>
				<p class="normal"><span class="ideitalik">“Neden Jedi’lar diğerlerine hesap vermek zorunda?” </span>diye düşündü Anakin.</p>
				<p class="normal">Anakin, her ne kadar kendisini bir zamanlar sahip olduğu köle kimliğinden kurtarmak için çaba harcasa da, Tatooine’de yaşarken sahip olduğu ve kendisini tanımlayan diğer niteliklerinden vazgeçememiş ya da vazgeçmemişti. Hâlâ itibar kazanmak, maceralara atılmak istiyordu ve kendisini rekabetlerde kanıtlama ve heyecan yaşama isteğini de kaybetmemişti. </p>
				<p class="normal">Yıllar boyunca, Anakin’in eylemlerinin çoğu Üstatlarının sabırlarını sınamıştı. On iki yaşında, Coruscant’taki Galactic City’nin en alt katlarındaki yasa dışı çöp kuyusu yarışlarına katılmıştı. On üç yaşındayken ilk ışın kılıcını yapmış ve o kılıçla kısa süre sonra köle taciri Krayn’ın canını almıştı. On beş yaşında, Obi-Wan’la birlikte Euceron gezegenindeki Galaksi Oyunları’nda iyi niyet elçisi olarak görev yaparken, bir köleyi özgürlüğüne kavuşturmak için yasa dışı pod yarışlarına katılmıştı. On yedi yaşında, diğer bir Padawan’la olan rekabeti kadim Sith anavatanı Korriban’da talihsiz bir şekilde sonuçlanmıştı. Ertesi yıl beklenmedik olaylar neticesinde, çocukken rakibi olan Sebulba’yla Ryloth’taki pod yarışlarında mücadele etmişti. </p>
				<p class="normal">Sonunda Anakin, Obi-Wan’ın kendisinden umudu kesmeyen son Jedi olduğunu anlamıştı. Obi-Wan’ı hiçbir zaman görmediği babası gibi görüyordu, aslında Qui-Gon Jinn bu role ondan daha yakındı. Zaman içerisinde, Anakin ve Obi-Wan birbirlerine güvenmeyi öğrenmişler ve yakın arkadaş olmuşlardı. Obi-Wan ve Qui-Gon’un eski ortaklıkları gibi, onlar da yetenekli bir takım olarak ün salmışlardı ve birbirlerinin varlığını uzak mesafelerden hissedebilecek konuma gelmişlerdi. Çoğunlukla diplomatik görevlere gitmiş olsalar da pek çok tehlikeli görevin de üstesinden gelmişlerdi. </p>
				<p class="normal">Şansölye Palpatine’in, kendisiyle ve yaptıklarıyla yakından ilgilenmesi Anakin’i fazlasıyla şaşırtmıştı. Palpatine, her fırsatta Anakin’e onun rastladığı en yetenekli Jedi olduğunu söylemiş, hatta günün birinde Üstat Yoda’dan bile daha güçlü olacağını eklemeyi de ihmal etmemişti. </p>
				<p class="normal">Fakat ne Anakin’in sahip olduğu güçlere duyduğu güven, ne tüm başarıları ve zaferleri, ne Naboo Savaşı’nı takip eden yıllar boyunca aldığı dersler, hiçbir şey onu yirmi yaşında Padme Amidala’yla tekrar görüştüğünde yaşayacakları için hazırlamaya yetmemişti. </p>
				<p class="normal">“Ani?” dedi Padme, Coruscant’taki dairesinde Obi-Wan’ın yanındaki uzun boylu genci görünce. İki Jedi, Ansion’daki bir sınır anlaşmazlığının çözümünden yeni dönmüş ve Padme’yle görüşmeleri yönünde talimat almışlardı. Padme, ikinci kez seçildiği Naboo Kraliçesi görevini tamamladıktan sonra anavatanına hizmet etmek için senatör olmuştu. Dairede ayrıca Jar Jar Binks ve Naboo güvenlik subayı da vardı. Padme ve Jar Jar, Obi-Wan ve Anakin’i on yıldır görmemişti ve Anakin’e bakakalan Padme, “İnanılır gibi değil, ne kadar büyümüşsün,” dedi.</p>
				<p class="normal">Olgun davranmaya çalışan Anakin düşünmeden cevap verdi, “Sen de öyle.” <span class="ideitalik">Söyleyecek daha aptalca bir şey bulamadın mı?</span> <span class="ideitalik">Onu son gördüğümde ondan kısaydım.</span> Durumu toparlama ümidiyle devam etti, “Yani güzelleşmişsin demek istedim.” <span class="ideitalik">Bu da ne demek şimdi? </span>“Yani bir senatöre göre.” <span class="ideitalik">Buradaki herkes artık salağın teki olduğumu düşünüyordur. </span></p>
				<p class="normal">Padme güldü. “Ani, sen hep benim Tatooine’de tanıştığım o küçük çocuk olacaksın.”</p>
				<p class="normal">Anakin bir an berbat hissetmişti. Padme’yle karşılaştıkları günden beri onu düşünüyordu ve “o küçük çocuk,” olarak hatırlanmak hiç de hoşuna gitmemişti. </p>
				<p class="normal"><span class="ideitalik">Hatırladığımdan bile daha güzel. </span></p>
				<p class="normal">Eski dostlar bir araya geldikleri için mutlu olsalar da, onları bir araya getiren neden hiç de iç açıcı değildi.</p>
				<p class="normal">Galaksi Senatosu öylesine yoldan çıkmıştı ki pek çok dünyanın vatandaşları Cumhuriyet’e olan bağlılıklarını sona erdirip kendi rejimlerini kurmak istiyorlardı. Eski bir Jedi olan karizmatik Kont Dooku bu ayrılıkçı hareketleri organize etmeye başlamıştı ve çoğu bu durumun büyük bir iç savaşla sonuçlanacağını düşünmeye başlamıştı. Jedi Tarikatı böylesine büyük bir çatışmaya karşı hazırlıksız olduğu için pek çok senatör, Cumhuriyet’i korumak için bir ordunun kurulmasını istemişti. </p>
				<p class="normal">Barışçı bir çözüm bulma umuduyla Askeri Yapılanma Kanunu’na karşı oy kullanmak için Coruscant’a gelen Senatör Amidala, gezegene vardığında az daha bir suikastın kurbanı oluyordu. Kendisine kurulan pusuda gemisi yok olurken muhafızlarından birinin de dahil olduğu altı kişi hayatını kaybetmişti. Şansölye Palpatine’in isteği üzerine Obi-Wan ve Anakin, Padme’yi korumakla görevlendirilmişti. </p>
				<p class="normal">Daha da kötüsü, son birkaç haftadır Anakin, annesinin tehlikede olduğuyla ilgili rüyalar görmekteydi. Acaba rüyalar, Padme’nin başına geleceklerin bir alameti mi, diye düşündü önce ama daha sonra bu imgelemlerin farklı olduğunu anladı. Kabuslarından birinde, annesi camdan bir heykele dönüşüp gözlerinin önünde dağılıyordu. <span class="ideitalik">Bu sadece kötü bir rüya,</span> diyerek kendisini ikna etmeye ve o anki görevine odaklanmaya çalıştı. </p>
				<p class="normal">Padme, onlara gizemli suikastçıyı yakalayabilmeleri için kendisini yem olarak kullanmalarını önerdi. </p>
				<p class="normal">Planı duyan Anakin, “Bu kötü… yani iyi bir fikir değil, Senatör,” dedi. Yanı başında R2-D2 da aynı fikirde olduğunu gösterir şekilde bipledi. Anakin, Padme’yle kendi dairesinde başbaşa olmaktan son derece memnun olsa da şu anda Obi-Wan’ın da, Jedi Konseyi’yle görüşmek yerine, yanlarında olmasını diledi. Belki o Padme’yi fikrinden vazgeçirebilirdi.</p>
				<p class="normal">“Beni başka bir daireye taşımak sadece diğer bir saldırıyı geciktirir,” dedi Padme.</p>
				<p class="normal">“Fakat sizin önerdiğiniz şey çok tehlikeli. Size zarar gelebilir.”</p>
				<p class="normal">“Bu da mümkün,” dedi Padme. “Fakat bu dairede bir saldırıya karşı hazırlanır ve gerekli her tedbiri alırsak suikastçıya karşı avantajlı konumda olmaz mıyız? Üstelik Artoo da yardım eder...”</p>
				<p class="normal">Gözlerini Padme’den kaçıran Anakin başını iki yana salladı, “Çok riskli olur. Kim bilir belki de suikastçılar bir ordu gibi kalabalıktır.” </p>
				<p class="normal">Padme, Anakin’e yanaşıp onu tekrar kendisine bakmak zorunda bıraktı. “Ölmeye meraklı değilim, Anakin. Ama birileri beni öldürmek istediği için daha fazla masum insanın ölmesini istemiyorum. Eğer bu dediğimi anlayabiliyorsan bana yardım edersin.” </p>
				<p class="normal">Padme’nin peşinde olanların hakkından gelmeyi çok istiyordu ama Obi-Wan’ın, Padme’nin yem olarak kullanılmasına razı olmayacağını da biliyordu. Aklındaki bu düşünceye rağmen, “Tamam, Senatör. Size yardım edeceğim,” dedi Anakin.</p>
				<p class="normal">Obi-Wan’ın akşamın geç saatlerine kadar bu plandan haberi olmayacaktı, o zamanda Padme çoktan yatmış olacaktı. Tüm hazırlıklarına ve R2-D2’nun bekçiliğine rağmen Obi-Wan ve Anakin, uyumakta olan senatörün dairesine girip yatağına doğru süzülen bir çift ölümcül kouhun’u –küçük ve öldürücü arthropodlar– son anda engelleyebilmişlerdi. Bu kouhun’ları salan suikatçiyi yakalamak içinse çok daha hızlı davranmaları gerekecekti. </p>
				<p class="normal">Airspeeder ve içgüdüleriyle yol alan Jedi avını kalabalık bir gece kulübünün önüne kadar, Galactic City’nin göklerinde ve sokaklarında 100 kilometreden daha uzun bir yol boyunca takip etmişti. Suikastçı dişi bir insan gibi görünse de aslında siyah ve elastik bir kıyafet giyen bir Clawdite şekil değiştiriciydi. Gece kulübünde Jedi’ı sırtından vurmaya kalkınca ışın kılıcıyla kolu kesilmişti. Clawdite, Obi-Wan kendisini kulüpten dışarı taşıdığında hâlâ şoktaydı. Anakin de onun yanındaydı ve alev alev yanan gözlerindeki öfke çevredeki meraklıları uzak tutmaya fazlasıyla yetiyordu. </p>
				<p class="normal">Clawdite acıyla inlerken Obi-Wan da onu sakinleştirmeye çalıştı. Anakin, ondan bazı cevaplar alana kadar bayılmamasını umuyordu. Obi-Wan, Clawdite’ın gözlerine bakarak, “Öldürmeye çalıştığın kişinin kim olduğunu biliyor musun?” dedi. </p>
				<p class="normal">“Naboo’lu bir senatör,” diye mırıldandı Clawdite. </p>
				<p class="normal">“Seni kim kiraladı?”</p>
				<p class="normal">İnsan görüntüsünü korumaya çalışırken yüz kasları kasıldı. Mırıldandı, “Sadece bir iş.”</p>
				<p class="normal">Clawdite’ın yanına gelip diz çöken Anakin, bu yaratığın Padme’yi öldürmeye kalkıştığını düşündükçe öfkesinin de arttığını hissetti, “Sadece bir iş.” Soğukkanlılığını korumak için elinden geleni yaparak eğildi ve sordu, “Seni kim kiraladı? Söyle bize.”</p>
				<p class="normal">Clawdite’ın gözleri Anakin’e döndü. Hemen cevap veremeyince Anakin gürledi, “Derhal konuş!”</p>
				<p class="normal">Clawdite yutkundu, “Bir kelle avcısıydı adı da -”</p>
				<p class="normal">Cümlesi “zıpp” diye gelip onu ensesinden vuran bir şeyle yarıda kaldı. Anakin ve Obi-Wan hemen dönüp o şeyin geldiği yer olan çatıya baktılar. Jetpack takmış zırhlı bir adam gökyüzüne yükselerek gözden kayboldu.</p>
				<p class="normal">İki Jedi, tekrar derisi yeşile, görüntüsü de orijinal şekline dönen Clawdite’a baktılar. “Wee shahnit... sleemo,” dedi ve başı yana düştü. </p>
				<p class="normal">Hutt lisanını iyi bilen Anakin suikastçının son sözlerini anlamıştı: <span class="ideitalik">İkiyüzlü kelle avcısı.</span> Keşke bunu diyeceğine asıl adını deseydi diye düşündü. </p>
				<p class="normal">Obi-Wan uzanıp Clawdite’ın ensesindeki şeyi aldı. Bu sinsi şeyin uzun mesafede dengesini sağlaması için küçük kanatçıkları ve ucunda da bir enjektör vardı. “Zehirli dart,” dedi Obi-Wan.</p>
				<p class="normal">Anakin en azından Padme’yi bir suikastçıdan kurtarmış olduğu için rahatlamıştı. Clawdite’ın cesedine baktı<span class="ideitalik">. “Bunu hak ettin</span>.”</p>
				<p class="normal">Ardından da titredi. Birinin ölümü hak ettiğini düşünmenin Jedi’ların tarzı olmadığını biliyordu.</p>
				<p class="normal">Ama böyle düşünmekten de kendini alıkoyamıyordu. </p>
		</div>
		<div class="calibre1" id="calibre_pb_18"/></body>
</html>