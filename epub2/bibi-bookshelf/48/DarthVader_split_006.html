<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_5">Bölüm 4</h1>
				<p class="normal">Sonraki yarış Anakin için pek iyi gitmemişti. Anakin, Watto’nun podracer’larından biriyle Sebulba’yla burun buruna uçmuş ve hilekar Dug kendi pod iticilerini onun kokpitine doğru ateşlediğinde, yarış pistinin Metta Drop olarak bilinen bölümünde çakılmaktan zor kurtulmuştu. Anakin yaralanmamıştı ama iki motoru da hasar almıştı. Watto kudurmuş ve Shmi de Anakin’e bir daha yarışmasını istemediğini söylemişti, Watto onun bir kez daha yarışmasını istese bile.</p>
				<p class="normal">Kazadan bir hafta sonra Anakin protokol droidinin zeka ve iletişim işlemcisini çalışır hale getirmeyi başardı. Droid Tatooine’e nasıl geldiğini bilmese de, Jawa ve Tusken lisanı da dahil olmak üzere altı milyon dilde konuşabildiğini söylemişti. Droid, gayet düzgün cümleler kurup kibar bir tonda konuşuyordu, ama nedense ne zaman susması gerektiğini bilmiyordu. Ayrıca sürekli endişeliydi. Anakin, droide C-3PO adını verdi, üç rakamını seçmesinin nedeni droidi kendinden ve annesinden sonra ailesinin üçüncü ferdi olarak görmesiydi. C-3PO’nun gövde kaplaması hala yoktu ve sadece bir gözü çalışıyordu ama Watto, Anakin’den bir speeder alıp hurdaları yükleyerek Dune Sea’ye gitmesini ve Jawa’larla alışveriş yapmasını istediği zaman, Anakin dört standart saatlik bu yolculuğa droidini de götürmeye karar verdi. </p>
				<p class="normal">Anakin ve C-3PO, Jawa’larla Mochot Steep, Dune Sea’nin ortasındaki yegane kayalık, yakınında bir sandcrawler’ın gölgesinde buluştu. C-3PO, Anakin’in, kimi zaman hasarlı cihazları da takas eden, Jawa’larla anlaşmasına yardım ederek ne kadar iyi bir tercüman olduğunu kanıtladı. Alışveriş bittiğinde Anakin’in iki mekanik droidi ve kolayca tamir edebileceği arızalı bir hiperitici dönüştürücüsü olmuştu. </p>
				<p class="normal">Mos Espa’ya dönen Anakin droid yüklü speeder’ıyla, Dune Sea’nin kıyısındaki dar bir vadi olan, Xelric Draw’dan geçerken bir şey fark etti. Vadinin kayalık duvarlarında orada olmaması gereken farklı bir silüet gördü. Anakin dikkatini çeken tarafa yönelirken, C-3PO da endişelenmiş ve çalışan tek gözünü yapımcısına dikmişti. </p>
				<p class="normal">“Efendi Anakin, ne yapıyorsunuz?“ dedi C-3PO endişeyle. “Mos Espa diğer yönde, yanlış tarafa gidiyorsunuz –eyvahlar olsun! Yoksa bu düşündüğüm şey mi?” Silüeti C-3PO da görmüştü ve Tatooine’deki tehlikeli yaşam türleri hakkında bilgisi olduğu için, gördüğü şeyden de hiç hoşlanmamıştı. “Efendim, geri dönmek için pek çok sebebimiz var -”</p>
				<p class="normal">“Biliyorum,” diye kesti sözünü Anakin. “Sadece bakmak istedim.”</p>
				<p class="normal">Anakin speeder’ı kanyon duvarının kenarında durdurdu. Duvarın üzerinde bir kaya kümesi duruyordu ve kayaların altında da bir insansı kımıldamadan yatıyordu, bir ayağı kayaların altında kalmıştı. Gri cübbe, bot ve eldiven giymişti. Yüzükoyun yatıyordu ve başı bir tarafına dönüktü, Anakin bu sayede bezle kaplı başını görebilmişti. Yüzünde gözlük ve nefes maskesi vardı. Açık kolunun bir metre kadar yakınında uzun namlulu, çift kabzalı bir tüfek duruyordu.</p>
				<p class="normal">Anakin, Tusken Yağmacıları’yla ilgili, onları gördüğünde tanıyacak kadar çok şey duymuştu. Ama hiç birini bu kadar yakından görmemişti. </p>
				<p class="normal">Anakin, speeder’dan vadi duvarlarını ve engebeli araziyi inceledi. Anlaşılan Tusken yukarılarda bir yerde saklanırken üstünde durduğu kayalar çökmüş ve onlarla birlikte aşağı inmişti. Anakin daha yakından bakmak için speeder’ından indi. </p>
				<p class="normal">C-3PO’nun iskelet bedeni titredi. “Efendi Anakin, bunun iyi bir fikir olduğunu hiç sanmıyorum.”</p>
				<p class="normal">Anakin yaklaşırken Tusken da başını kaldırıp Anakin’e baktı, sonra başını yeniden indirdi. </p>
				<p class="normal"><span class="ideitalik">Hala yaşıyor!</span> Anakin’in Tusken’larla ilgili duydukları gereğince, şu an derhal orayı terk etmesi gerekirdi. Eğer oyalanırsa diğerleri de gelebilirdi. Mos Espa’ya geç kalır ya da droid ve speeder’lar olmadan dönerse Watto çok kızardı. C-3PO sürekli itiraz ederken Anakin annesini düşündü. Endişeleneceğini biliyordu ama acaba dedi, <span class="ideitalik">annem de bana derhal buradan gitmemi söyler miydi? Burada olsa ne derdi?</span></p>
				<p class="normal">“Threepio,” diye seslendi gergin droide. “Diğer droidleri buraya getir.”</p>
				<p class="normal">Birkaç droidin gücünü ve speeder’ın ağırlığını kullanarak baygın Tusken’ı altında kaldığı kayadan kurtaracak bir kaldıraç yaptılar. Speeder’ın ilk yardım çantasından gerekli şeyleri alıp Tusken’ın birkaç yerinden kırılmış olan bacağına müdahale etti. </p>
				<p class="normal">Tatooine’in güneşleri batmaya başlamıştı. Anakin gece çökene kadar Mos Espa’ya varamayacağını biliyordu ve gece karanlığında çölde yolculuk etme riskine de girmek istemedi. Speeder’ını ve yeni aldığı droidlerini yamacın altındaki kuytu bir köşeye gizlemek için elinden geleni yaptıktan sonra, Anakin C-3PO’nun yanına oturdu. Speeder’dan aldıkları küçük ışık sayesinde uyandığı sırada Tusken Yağmacısı’nı izliyorlardı. Kumun üzerine uzanmış olan Tusken, gözlüğünün opak lenslerinden Anakin’e baktı, sonra da yaralı bacağını oynatmamaya dikkat ederek doğrulup oturdu. </p>
				<p class="normal">“Hey, merhaba,” dedi Anakin, sesinin dostça olduğunu umarak. </p>
				<p class="normal">Tusken cevap vermedi.</p>
				<p class="normal">“Susadın mı?”</p>
				<p class="normal">Yine cevap yoktu.</p>
				<p class="normal">C-3PO, tek gözlü kafasını Anakin’e eğip alçak bir sesle dedi ki, “Bizden pek hoşlandığını sanmıyorum.”</p>
				<p class="normal">Tusken başını hafifçe çevirdi. Anakin, Tusken’ın, uzakta bir kayaya dayamış olduğu tüfeğini gördüğünü fark etti. Tusken tekrar dönüp Anakin’e baktı.</p>
				<p class="normal">Birkaç dakika sonra Tusken konuştu. Anakin dediklerini anlamadığı için C-3PO’ya döndü. Droid tercüme etti, “Ona ne yapacağınızı bilmek istiyor, Efendi Anakin.”</p>
				<p class="normal">Şaşıran Anakin tekrar Tusken’a baktı. “Söyle, ona hiçbir şey yapmayacağım. Sadece iyileşmesi için yardım etmeye çalışıyorum.”</p>
				<p class="normal">Tusken cevap vermese de Anakin onun korktuğunu sezmişti. Oysaki herkes Tusken Yağmacıları’nın korkusuz olduğuna inanırdı. <span class="ideitalik">Neden benden korkuyor? Ben ondan korkmuyorum.</span> Ardından Anakin biraz da şaşırarak aslında <span class="ideitalik">hiçbir şeyden korkmadığının</span> farkına vardı. </p>
				<p class="normal">Fakat Tusken’ın yüzüne bakan Anakin, gözlüklerinin camında kendi görüntüsünü görüp hafifçe irkilmişti. Tusken’ların asla başlıklarını ya da elbiselerini çıkarmadığını duymuştu. Bütün bedenleri böyle kaplıyken nasıl herhangi bir şeyi –annelerinin dokunuşunu bile- hissedebilirlerdi ki? Anakin bir anda acı gerçeğin farkına vardı: Kendisi için hiçbir şeyden korkmasa da kimi zaman annesi için korkuyordu.</p>
				<p class="normal"><span class="ideitalik">Ya onu kaybedersem? O zaman nasıl cesaretimi koruyabilirim?</span></p>
				<p class="normal">Anakin uyuyakalana kadar Tusken’ı izlemeye devam etti. </p>
				<p class="normal">Anakin Skywalker o gece pek çok rüya gördü. Bir rüyasında artık dokuz yaşında değildi. Koca adam olmuştu. Sadece adam değil, ışın kılıçlı bir Jedi’ydı. </p>
				<p class="normal">Mos Espa’nın sokaklarında koşturup kendisinden kaçan birkaç köle tacirini arıyordu. Görevi Tatooine’deki tüm köleleri kurtarmaktı. Uzun süreden beridir Outer Rim’deki köle tacirleri Cumhuriyet’in kendilerine hiçbir şey yapamayacağına inanıyorlardı. Anakin bunu değiştirecekti. Bağırdı, “Tüm köleleri serbest bırakın ki size zarar vermeyeyim.” </p>
				<p class="normal">Mos Espa’nın sokaklarına sıralanmış olan binalardaki kiracılar pencerelerine çıkmış, Anakin’e tezahürat yapıyorlardı. Işın kılıcını kapamış olsa da onu gören köle tacirleri korkudan titreyip derhal teslim oluyordu. Bir Jedi’ya bulaşmak yerine teslim oldukları için ne kadar da akıllıca hareket etmişlerdi. </p>
				<p class="normal">Yakındaki binanın eğimli köşesini bir gölge yalayarak geçti. Gölgenin şekli ve açısından, Anakin, bunun diğer binanın çatısındaki bir insansının gölgesi olduğunu anlamıştı. Anakin, yukarıdan ve arkasından gelen silahların emniyetlerinin açılma seslerini duydu. <span class="ideitalik">İşte belasını arayan bir grup köle taciri.</span></p>
				<p class="normal">Anakin’in ışın kılıcı vınlayarak açıldı ve çatıya bakmak için döndüğü sırada yabancının da silahının tetiğini çektiğini gördü. Lazerin kendisine doğru geldiğini gören Anakin kılıcını savurup lazeri geldiği yere geri gönderdi. Yabancı omzundan vuruldu ve çatıdan düşerek kumla kaplı sokağa çakıldı. Daha toz duman dağılmamıştı ki Anakin bir kadının kendisine seslendiğini duydu.</p>
				<p class="normal">Anakin kadını görmek için döndü. Annesiydi, üzerinde iş kıyafeti vardı. Anakin kılıcını kapattı ve dedi ki, “Geri döndüm, anne! Söz verdiğim gibi! Artık özgürsün!”</p>
				<p class="normal">Annesi gülümsedi ve kollarını Anakin’e açtı. Ona sarılmak için koştu ama henüz ona varamadan annesi kayboldu. Tam da annesinin olduğu yere vardığında bir anda etrafını Kum Adamları kuşattı.</p>
				<p class="normal">Anakin birden uyandı. Tıpkı rüyasındaki gibi etraflarını, doğmakta olan güneşte silüetlerini görebildiği Kum Adamları çevirmişti. Ellerinde tüfekler, sopalar ve etrafta buldukları hurdalardan yaptıkları baltayı andıran çift ağızlı silahlar vardı. Anakin artık onların insafına kalmıştı.</p>
				<p class="normal">Kum Adamları’nın kendisine ne yapacağını düşünürken Anakin, yanı başından gelen bir mırıldanma duydu. Etrafını kuşatmış olan grubun haricinde, bazı Kum Adamları kurtarmış olduğu Tusken’ı taşıyordu. Konuşan yaralı Tusken’dı ve onun söylediklerinden sonra diğerleri Anakin’den uzaklaşmaya başlamıştı.</p>
				<p class="normal">Kısa süre içinde hepsi çekip gitti, Anakin’e dokunmamışlardı. <span class="ideitalik">Belki de dostlarına yardım ettiğim için bana minnettardırlar. Belki de Tusken’lar o kadar da kötü değildir.</span></p>
				<p class="normal">“Efendi Anakin, gittiler!“ diye bağırdı C-3PO, speeder’ın yanında saklandığı yerden çıkarken, “Oh, hayatta olduğumuz için çok şanslıyız! Neyse ki bize zarar vermediler.”</p>
				<p class="normal">Anakin ayağa kalkıp etrafına baktı. Speeder ve droidler bıraktığı yerdeydi ama yaralı Tusken’ın tüfeği gitmişti. Kum Adamları’yla karşılaşmasından geri kalan tek kanıt speeder’ın kullanılan ilk yardım çantası ve kumdaki ayak izleriydi. </p>
				<p class="normal"><span class="ideitalik">Sanki bunlar hiç yaşanmamıştı.</span></p>
				<p class="normal">İkiz güneşler yükselip yıldızlar da aydınlanan gökten kaybolmaya başlarken, Anakin eve geri dönme zamanının geldiğine karar verdi.</p>
				<p class="normal">Mos Espa’ya döndüğünde her şey beklediği gibi olmuştu. C-3PO’yu gizlice Slave Quarters Row’a bıraktıktan sonra endişeli annesi neredeyse sarıla sarıla şeklini değiştirecekti. Droidleri, Watto’ya ulaştırdığında öfkeli Toydarialı o kadar bağırmıştı ki neredeyse sesi kısılacaktı. Watto, Anakin’in Jawa’lardan aldığı droidlerin kalitesini görünce biraz sakinleşmişti, ama gün bittiğinde her şey yine eski haline dönmüştü. Tatooine hâlâ zor, kanunsuz bir yerdi ve Anakin hâlâ köleydi. </p>
				<p class="normal">Fakat ertesi gün dikkate değer bir şey oldu. O gün Naboo yıldız gemisinin Tatooine’e indiği gündü ve Anakin’in hayatı ebediyen değişecekti. </p>
		</div>
		<div class="calibre1" id="calibre_pb_12"/></body>
</html>