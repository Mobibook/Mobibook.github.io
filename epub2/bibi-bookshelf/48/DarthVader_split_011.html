<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_10">Bölüm 8</h1>
				<p class="normal">Anakin, Lars’ın çiftliğinin giriş kubbesinde durduğu sırada güneşler batmaya başlamıştı. Owen, Anakin’e kendi swoop bike’ını önermişti ve araç kubbeden az ileride duruyordu<span class="ideitalik">. Vazgeçtikleri için Owen ve Cliegg’e kızmamalıyım, </span>diye düşündü Anakin. <span class="ideitalik">Onlar anneme baktılar ama sadece insanlar. Ellerinden fazla bir şey gelmez. </span></p>
				<p class="normal">Padme kubbe girişinden çıktı ve Anakin’in yanına gitti. Anakin onun yardım etmek istediğini biliyordu ama boş yere hayatını riske atmasının da bir anlamı yoktu. “Sen burada kalacaksın,” dedi. “Bunlar iyi insanlar, Padme. Güvende olursun.”</p>
				<p class="normal">“Anakin -”</p>
				<p class="normal">Kucaklaştılar. Anakin bu anın hiç geçmemesini, Padme’nin ebediyen yanında olmasını istemişti. Ama hava hızla kararıyordu ve annesi hâlâ dışarıda bir yerlerdeydi. <span class="ideitalik">O yaşıyor,</span> dedi kendi kendine. <span class="ideitalik">Biliyorum hayatta!</span></p>
				<p class="normal">Padme’nin kollarından ayrılan Anakin, swoop bike’a doğru gitti. “Geç kalmam,” dedi. Bike’a atladı motorları ateşledi ve çöl yüzeyinde ilerlemeye başladı. </p>
				<p class="normal">Cübbesini savuran sıcak rüzgarların eşliğinde Jundland Wastes’e, Tusken Yağmacıları’nın kayalıklarda avlandığı ve saklandığı yere, geldi. Tusken’ların annesini kaçırması ve diğer çiftçileri öldürürken onu öldürmemeleri Anakin’i şaşırtmamıştı. Tusken’ların bir tür ritüel düzenlediklerini biliyordu. Neye inandıkları umurunda bile değildi o sadece annesini geri istiyordu. </p>
				<p class="normal">Üstelik onu sağ olarak istiyordu. Tusken’ların Cliegg Lars’a yaptıklarını düşündü ve aracın gazını kökledi. </p>
				<p class="normal">Lars’ın çiftliğinden 150 kilometre kadar uzaktayken, alacakaranlıkta sandcrawler’ların silüetini gördü. Burası Jawa’ların kampıydı. Her ne kadar Jawa’lar da Tatooine’deki herkes gibi Tusken’lardan korksa da bu parlak gözlü hurdacılar, karşılığında bir şey aldıkları müddetçe memnuniyetle sahip oldukları bilgileri paylaşırlardı. Aracın sepetinde bulduğu bir tarayıcı ve alet kutusu karşılığında Jawa’lar, ona Tusken kampını bulması için doğuya gitmesi gerektiğini söylediler. </p>
				<p class="normal">Anakin, derin bir vadinin sonunda kamp ateşlerini gördüğünde Tatooine’in güneşleri çoktan batmış ve ay ufuktan yükselmişti. İki Tusken yakındaki bir çadırın önünde nöbet tutuyordu. Anakin Güç’ü kullanarak annesinin içeride olduğunu öğrendi. Dikkat çekmemeye özen göstererek çadırın arkasına geçti ve ışın kılıcını kullanarak deri kaplı çadırda bir delik açtı. </p>
				<p class="normal">Anakin, annesinin çadırın ortasında tahta çubuklardan yapılmış bir kafese bağlı olduğunu gördü. İçeride yanan ateş çadırın duvarlarında garip gölge oyunlarına neden oluyordu. Shmi kımıldamıyordu.</p>
				<p class="normal">Bir çocuk gibi ürken Anakin, “Anne?” dedi.</p>
				<p class="normal">Cevap yoktu. Yüzündeki ve kollarındaki kurumuş kandan kötü şekilde dövüldüğünü görebiliyordu. “Anne?” hâlâ cevap yoktu. Ellerini bağlayan derileri çözerken annesi mırıldandı. Onu nazikçe yere indirdi ve kollarında tuttu. “Anne?” </p>
				<p class="normal">Shmi’nin şişmiş göz kapakları yavaşça açıldı, Anakin’in yüzüne güçlükle bakabiliyordu. “Ani?” dedi. “Sen misin?”</p>
				<p class="normal">“Benim, anne,” dedi. “Güvendesin.”</p>
				<p class="normal">“Ani? Ani?” şaşırmıştı, sanki gerçekten orada olup olmadığından emin olmaya çalışıyordu. Sonunda ona gülümsemeyi başardı. “Yakışıklı olmuşsun.” Ellerini yüzüne sürdü ve Anakin de avucunu öptü. “Oğlum. Büyümüşsün. Seninle gurur duyuyorum, Ani.”</p>
				<p class="normal">Anakin göz yaşlarına güçlükle hakim olarak yutkundu, “Seni çok özledim.”</p>
				<p class="normal">“Artık içim rahat,” dedi Shmi. “Seni çok sevi-”</p>
				<p class="normal">Anakin annesinin sesinin kesilmesiyle buz gibi oldu. “Anne dayan. Her şey -”</p>
				<p class="normal">Her şeyin yoluna gireceğini ona söylemek istemişti. Ve ona anlatmak istediği daha çok şey vardı. O bir şey diyemeden Shmi tekrar konuştu, “çok sev-”</p>
				<p class="normal">Gözleri kapandı ve başı yana düştü.</p>
				<p class="normal">Annesi kollarında ölmüştü. Anakin olduğu yerde kaldı, sadece annesini tutuyordu. <span class="ideitalik">Eğer biraz daha erken gelseydim onu kurtarabilirdim.</span> Parmaklarını Shmi’nin saçlarına sürdü. <span class="ideitalik">Onu burada bırakamam onu da speeder bike’a taşımam gerek. Ama şu Tusken muhafızlar –</span></p>
				<p class="normal">Çocukken rastladığı Tusken’i hatırladı.</p>
				<p class="normal"><span class="ideitalik">Onun hayatını kurtarmıştım!</span></p>
				<p class="normal">Daha önce Anakin, Tusken’ların amaçlarını hiç sorgulamamıştı. Acaba oğlunun içlerinden birinin hayatını kurtardığını bilseler onu, annesini öldürürler miydi, diye sordu kendisine. <span class="ideitalik">Yoksa Tusken’lar böyle mi teşekkür ediyor?</span> Belki de kurtardığı Tusken sağdı ve şu an bu kamptaydı. <span class="ideitalik">Keşke onu ölüme terk etseydim. Ölmeyi hak etmişti.</span></p>
				<p class="normal">Tusken’lar annesini kaçıralı bir ay olmuştu ve bu süre içinde çektiği eziyeti düşündü...</p>
				<p class="normal"><span class="ideitalik">Neden böyle bir şey yaptılar? Nasıl böyle bir şey yapabilirler?</span></p>
				<p class="normal">Cevap kalbinin en karanlık köşesinden geldi. <span class="ideitalik">Yaptılar çünkü yapmak istediler. Yaptılar çünkü yapabilecek güçteydiler.</span> Acısı yerini öfkeye bıraktı, Tusken muhafızlardan nasıl kurtulacağını artık çok iyi biliyordu.</p>
				<p class="normal">Annesini şimdilik bırakan Anakin Skywalker çadırdan dışarı çıkıp kılıcını açtı.</p>
				<p class="normal">Anakin, annesinin battaniyeye sarılı bedeniyle Lars’ın çiftliğine geri döndüğünde, Cliegg Lars, Owen, Beru, Padme ve C-3PO giriş kubbesinden dışarı çıktılar. Annesinin bedenini bike’tan alıp kubbenin eşiğine getirmesini sessizce izlediler. Anakin konuşacak durumda değildi ve Lars’ın ailesiyle ilgili sahip olduğu “iyi insanlar” görüşünü bir kez daha gözden geçirdi. </p>
				<p class="normal"><span class="ideitalik">Eğer zayıfsan iyi olmanın ne anlamı var?</span></p>
				<p class="normal">Acı dolu yüz ifadesiyle, başını öne eğen Cliegg Lars’a baktı. </p>
				<p class="normal"><span class="ideitalik">Belki de ondan bu kadar çabuk ümidi kesmeseydim diyorsundur?</span></p>
				<p class="normal"> Yürümeye devam eden Anakin, gözlerini Owen ve Beru’ya çevirdi.</p>
				<p class="normal"><span class="ideitalik">Belki de annem size işleri halletmek için nasıl hazırlık yapılması gerektiğini hiç anlatmamıştır. </span></p>
				<p class="normal">Anakin annesinin bedenini aşağı indirirken, Padme ve protokol droidine bakmadı bile.</p>
				<p class="normal">Daha sonra Anakin, çiftliğin garajındaki çalışma tezgahında durmuş swoop bike’ın bir parçasını tamir ederken Padme elinde bir yemek tepsisiyle içeri girdi. “Sana yemek getirdim. Aç mısın?” dedi.</p>
				<p class="normal">Anakin çalışmaya devam etti, sersemlemiş gibi yavaşça hareket ediyordu. “Vites kırılmış,” dedi. “Bir şeyler tamir ederken hayat çok daha basit görünüyor… Tamir işinde iyiyim. Hep öyleydim. Ama bu sefer...” çalışmayı bırakıp Padme’ye baktı. “Neden öldü ki? Neden onu kurtaramadım? Onu kurtarabilirdim.” Başını çevirip garajın karanlık bir köşesine baktı. Öfkesi kısa süreliğine de olsa yerini tekrar üzüntüye bırakmıştı.</p>
				<p class="normal">“Bazen kimsenin tamir edemeyeceği şeyler olur,” dedi Padme. “Senin gücün her şeye yetemez, Ani.”</p>
				<p class="normal">“Yetmeliydi,” diye öyle bir çıkıştı ki Padme korkmuştu. “Bir gün yetecek,” diye devam etti. “Gelmiş geçmiş en güçlü Jedi olacağım. Söz veriyorum. Ölümü yenmeyi bile öğreneceğim.”</p>
				<p class="normal">Bu sözleri duyan Padme şaşırmış ve endişelenmişti. “Anakin...”</p>
				<p class="normal">“Hepsi Obi-Wan’ın hatası. O çok kıskanç. Beni hep engelliyor.” Elindeki anahtarı fırlatıp attı. Kapıya çarpan anahtar gürültüyle yere düştü.</p>
				<p class="normal">“Sorun ne, Ani?”</p>
				<p class="normal">Anakin, hâlâ ona bakmaktan kaçınarak elinden geldiğince sesinin tonunu dengelemeye çalıştı, “Ben... hepsini öldürdüm. Hepsini. Öldüler. Her birini.” Yavaşça dönüp Padme’ye baktı, gözlerinden yaşlar süzülüyordu. “Sadece erkekleri değil. Kadın, çocuk hepsini. Hayvan gibiydiler, ben de hepsini hayvan gibi geberttim.” Sonra kükredi. “Hepsinden NEFRET ediyorum!” </p>
				<p class="normal">Hıçkırarak ağlamaya başlayan Anakin yere çöktü. Padme yanına gelip ona sarıldı. “Kızgın olmak insan olmaktır,” dedi. </p>
				<p class="normal">“Ben Jedi’yım,” dedi Anakin hıçkırarak. “Bundan çok daha iyi olduğumu biliyorum.”</p>
				<p class="normal">Başka bir şey daha biliyordu, kendisini öfkesine teslim etmesinden çok daha kötü bir şey.</p>
				<p class="normal">Tusken’ları öldürmek onu rahatlatmıştı. </p>
		</div>
		<div class="calibre1" id="calibre_pb_22"/></body>
</html>