<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_12">Bölüm 10</h1>
				<p class="normal">Hemen hemen hiç çaba harcamadan Galaksi Cumhuriyeti muhteşem bir askeri gücün sahibi olmuştu, savaş gemileri, avcı uçakları ve devasa kara araçları da bu güce dahildi. Senatörler, Şansölye Palpatine’in Büyük Cumhuriyet Ordusu’nu alelacele kurmakla doğru mu yanlış mı yaptığını tartışmakla meşgullarken, kendisini resmi olarak Bağımsız Sistemler Konfederasyonu olarak adlandıran Kont Dooku’nun liderliğindeki ayrılıkçı harekete katılan dünyaların sayısı her geçen gün artıyordu. Üstat Yoda’nın da öngördüğü gibi Klon Savaşları tüm galaksiye virüs gibi yayılmıştı.</p>
				<p class="normal">Palpatine, her zaman ihtiyatlı ve alçakgönüllü bir politikacı portresi çizse de her fırsatta Cumhuriyet’i korumak için elinden geleni yapacağını söylemekten çekinmemişti. Onun mütevazi protestolarına rağmen, Senato onun görev süresi dolduktan sonra da görevine devam etmesini istiyordu. Klon Savaşları şiddetlenirken, en güvendiği danışmanları bile Palpatine’in Cumhuriyet Anayasası’nda yaptığı değişikliklerle kendi gücünü arttırırken diğerlerinin özgürlüklerini nasıl kısıtladığını görüp şaşırmışlardı. </p>
				<p class="normal">Jedi Konseyi istemeden de olsa Jedi’ların Büyük Ordu’da klon birliklerine general olarak komuta etmelerine izin vermişti. Fakat Jedi’ların hepsi savaşmaya istekli değildi; kimileri şifacı olarak görev yaparken bazıları da Tarikat’ı tümüyle terk etmişlerdi.</p>
				<p class="normal">Cumhuriyet için savaşmak zorunda kalan Obi-Wan da general olmuş ve Anakin de diğer pek çok Padawan gibi ordunun artan ihtiyaçlarını karşılayabilmek için zamanından önce şövalyeliğe yükseltilmişti. Jedi Konseyi üyeleri, Anakin’in hâlâ kibir ve sabırsızlık gibi özelliklerini bırakamadığını görseler de, Güç’ü kullanma konusundaki her geçen gün artan yeteneği inkar edilecek gibi değildi. </p>
				<p class="normal">Jedi’ların tek düşmanı ölümcül droidler değildi. Kont Dooku, Sith adayı Asajj Ventress’i ve neredeyse yok edilemez olan Gen’Dai kelle avcısı Durge’i de güçlerine katmıştı. Dooku, Ventress’e ışın kılıcı kullanmayı bizzat öğretirken, aynı anda iki kılıcı kullanmaya kalktığında da gülünç duruma düştüğünü görmüştü. Anakin, gaz devi Yavin’in dördüncü ayında Ventress’i neredeyse yenmeyi başarmıştı. Coruscant’ın sanayi bölgesindeki düellolarından biri ise yüzünün sağ tarafındaki yara iziyle sonuçlanmıştı.</p>
				<p class="normal">Geonosis Savaşı’ndan üç yıl sonra Ventress ve Durge artık birer tehdit değillerdi ama Kont Dooku hâlâ Konfederasyon’un başındaydı ve Jedi’lar da gizemli Darth Sidious’u bulma yönünde bir adım bile yol katedememişlerdi. Klon Savaşları sürüyordu.</p>
				<p class="normal">Outer Rim’deki Nelvaan gezegenindeki gizli bir Konfederasyon laboratuvarını yok ettikten sonra, Anakin ve Obi-Wan, R2-D2’yla birlikte Cumhuriyet yıldız destroyeriyle geri dönerlerken acil bir mesaj aldılar. R2-D2 iletişim konsoluna bağlandı ve beliren Mace Windu’nun hologramı konuşmaya başladı, “Kenobi, Skywalker. Coruscant kuşatma altında ve General Grievous, Şansölye’yi kaçırdı. Derhal geri dönün. Palpatine’i kurtarmalısınız.”</p>
				<p class="normal">“Grievous,” diye homurdandı Anakin, holografik mesaj sona erdiğinde. Kont Dooku’nun en ünlü adamı, cyborg General Grievous, Konfederasyon droid ordusunun başkomutanıydı. Grievous, ışın kılıcı düellosu için Dooku tarafından bizzat eğitilmişti ve Jedi’ları öldürüp ışın kılıçlarını toplamaya meraklıydı. Jedi’lardan bazıları, Palpatine’in bu savaşı sona erdirmeyi ne kadar istediğini sorgulamaya başlamış olsa da Anakin Cumhuriyet’in liderini en güvendiği dostlarından biri olarak görüyordu. </p>
				<p class="normal"><span class="ideitalik">“Şansölye’nin ölmesine izin vermeyeceğim!”</span> diye söz verdi kendi kendine Anakin.</p>
				<p class="normal">R2-D2 ve Obi-Wan’dan uzaklaşan Anakin, yıldız destroyerinin hangarındaki zırhlı klon askerlerine seslendi. “Savaş yerlerine. Tüm avcı mürettebatına. Hiperuzaya atlamaya hazırlanın. Çabuk.”</p>
				<p class="normal">Anakin ve Obi-Wan oraya vardıklarında, Cumhuriyet yıldız destroyerleri ve Konfederasyon gunbotları Coruscant göklerinde kıyasıya bir savaşa tutuşmuşlardı. Gökyüzü uçaksavar patlamalarıyla kaplıydı ve isabet alan gemilerin parçaları yağmur gibi yörüngeden gezegenin yüzeyine yağıyordu. </p>
				<p class="normal">İki Jedi, çok sayıda deneyimli klon havacıyla birlikte yıldız destroyerini terk etti. Anakin’in yardımcı pilotu R2-D2’ydu. Füzelerden kaçınıp droid gemilerini yok ederek Anakin ve Obi-Wan büyük bir cesaretle düşman gemilerinin arasından geçip Konfederasyon’un sancak gemisine ulaştılar. <span class="ideitalik">Invisible Hand</span>, Şansölye Palpatine’in, General Grievous tarafından rehin tutulduğu gemiydi.</p>
				<p class="normal">Hızı ve manevra kabiliyetini arttırabilmek için Jedi’lar avcılarının kalkan jeneratörlerini kapatmıştı. Rakipleri, böylece bunların saldırılara karşı daha zayıf hale geldiğini düşünse de Jedi pilotlar Güç’ü kullanarak önceden görme, kaçınma ve düşmanlarına saldırabilme yeteneklerine sahiptiler. Anakin Jedi Tarikatı’ndaki en iyi pilotlardan biriydi ama diğerlerinden farklı olarak amaçlarına ulaşmak için teknolojiyi kullanmakta da tereddüt etmezdi. Anakin’in gördüğü kadarıyla Güç ne onun sağ elini koruyabilmiş ne de Dooku’yu Geonosis’de durdurabilmelerini sağlamıştı. Dolayısıyla savaşın sadece Güç’e güvenilerek kazanılacağından da şüpheliydi.</p>
				<p class="normal">Jedi’lar geminin içerisinde sessizce ilerlediler ve sonunda <span class="ideitalik">Invisible Hand’in</span> iletişim ve sensör pod’una ulaştılar, sürmekte olan savaşı 180 derece görmeye imkan veren yüksek bir bölüm. Burada Şansölye Palpatine’i buldular. Yüksek bir sandalyede oturmuş, bileklerinden enerji kelepçeleriyle sandalyenin kollarına bağlanmıştı. Palpatine’in yüzü solgundu ve Jedi’ları görmekten de mutlu olmuş gibi görünmüyordu. </p>
				<p class="normal">“İyi misiniz?” diye sordu Anakin, o ve Obi-Wan sandalyeye doğru yaklaşırken. </p>
				<p class="normal">Palpatine endişeyle onların arkasına doğru baktı, “Kont Dooku.”</p>
				<p class="normal">Anakin döndü ve yukarıda şık giyimli Dooku ve iki süper savaş droidinin odanın üzerindeki balkona geldiğini gördüler. Dooku doksan yaşında olsa da vahşi bir yırtıcının endamıyla ilerliyordu. Anakin’in gözünde Geonosis’de Dooku’yla olan karşılaşması belirdi. Obi-Wan’ın sözünü dinlemeden Dooku’ya doğrudan saldırmak gibi bir hata yapmıştı.</p>
				<p class="normal">Gözlerini Dooku’dan ayırmayan Obi-Wan, Anakin’e, “Bu sefer birlikte yapacağız,” dedi.</p>
				<p class="normal">“Ben de bunu demek üzereydim,” dedi Anakin.</p>
				<p class="normal">Dooku droidlerinden uzaklaştı ve balkonun korkuluğundan sıçrayarak Jedi’ların önünde nazikçe yere indi. Elini uzatıp kılıcını çekti. </p>
				<p class="normal">“Yardım çağırın,” dedi Palpatine oturduğu yerden. “Ona denk değilsiniz. O bir Sith Lordu.”</p>
				<p class="normal">Obi-Wan gülümsedi. “Şansölye Palpatine, Sith Lordları bizim uzmanlık alanımızdır.” Obi-Wan ve Anakin cübbelerini çıkardı ve onlar kılıçlarını çekerken cübbeleri de yere yığıldı. </p>
				<p class="normal">“Kılıçlarınız lütfen,” dedi Dooku Jedi’lara doğru yürürken. “Şansölye’nin önünde ortalığın kirlenmesini istemeyiz.”</p>
				<p class="normal">“Bu sefer kaçamayacaksın, Dooku,” dedi Anakin. O ve Obi-Wan mavi renkli kılıçlarını açıp kızıl renkli kılıcıyla bekleyen Dooku’ya doğru ilerlediler. Kılıçları vınlayarak defalarca çarpıştı. Dooku kendisini fazla zorlanmadan savunabiliyordu. </p>
				<p class="normal">Balkondaki iki droid katılmadan sessizce dövüşü izliyordu. Üç ışın kılıcı parıldamaya devam ederken Dooku rakiplerine sırıtarak,“ Bu anı dört gözle bekliyordum,” dedi.</p>
				<p class="normal">Bu usta silahşörden pek de etkilenmeyen Anakin, “Seninle son karşılaşmamdan beri benim gücüm ikiye katlandı, Kont,” diye cevap verdi. </p>
				<p class="normal">“Güzel,” dedi Dooku. “Seni yenmek de iki kat keyifli olacak.”</p>
				<p class="normal">Jedi tekrar saldırdı. Dooku hamleleri savuştururken geriledi, sonra da Güç’ü kullanarak Obi-Wan’ı yere fırlattı. Anakin, Dooku’ya saldırmaya devam ederek onu üst katın merdivenlerine kadar geriletti. Kendini toparlayan Obi-Wan kalktı ve dövüşe katıldı.</p>
				<p class="normal">İki droid Obi-Wan’a ateş açtı ama o Dooku’ya doğru giderken ateşlerini onlara geri yansıtarak iki droidi de yok etti. Maalesef Dooku daha hızlı hareket ediyordu, sol elini Obi-Wan’a doğru uzattı ve Güç’ü kullanarak Obi-Wan’ı bir taraftan yerden keserken diğer taraftan da boğazını sıktı. Obi-Wan nefes almaya çalışırken Anakin, Dooku’ya arkadan saldırdı ama Dooku sol ayağıyla Anakin’in karnına bir tekme indirerek genç Jedi’ı duvara yapıştırdı.</p>
				<p class="normal">Obi-Wan hâlâ havada asılıyken Dooku elinin tek hareketiyle nefes almak için çırpınan kurbanını odanın diğer ucuna fırlattı. Obi-Wan önce balkonun korkuluğuna çarptı, sonra da oyuncak bebek gibi yere düştü. Dooku, yine Güç’ü kullanarak balkonun bir bölümünü yerinden söktü ve Obi-Wan’ın baygın bedeninin üzerine yıktı.</p>
				<p class="normal"><span class="ideitalik">Üstat!</span></p>
				<p class="normal">Anakin, Dooku’ya saldırıp onu balkondan aşağı zemine düşürdü. Hemen peşinden atlayan Anakin, sonunda kılıçları birbirlerine kenetlenene kadar hamle üzerine hamle yaptı. </p>
				<p class="normal">“Sende büyük bir korku seziyorum, Skywalker,” dedi Dooku. “Nefretin var. Öfken de var. Ama nasıl kullanacağını bilmiyorsun.”</p>
				<p class="normal">Öfkeden kuduran Anakin’in yüzünün şekli değişmişti, kılıçlar ayrıldı ve düello yeniden başladı. Karşılıklı hamlelerin ardından rehin Palpatine’in hemen yakınında durdular. Dooku ışın kılıcını her iki eliyle kullanıyor böylece de her hamlesi daha güçlü oluyordu. Anakin hızlı davranarak sol eliyle Dooku’nun bileklerini yakalamaya çalıştı. Dooku’nun afalladığı bir anı fırsat bilerek Anakin, sağ elindeki kılıcını savurarak Dooku’nun ellerini kesti.</p>
				<p class="normal">Dooku’nun kesik ellerinden fırlayan ışın kılıcı kendiliğinden kapanırken elleri de zemine düşüp kaldı. Dizleri titredi ve ardından diz üstü çöktü. Anakin, Dooku’nun ışın kılıcını kendine çekti ve aldığı kızıl kılıcı da açarak kendininkiyle çapraz şekilde tuttu ve rakibinin boğazına dayadı. Dooku’nun gözleri ve ağzı hayretle açılmış kesik bileklerine bakıyordu. Işın kılıçları, kestiği yeri aynı zamanda dağladığı için hemen hiç kan yoktu.</p>
				<p class="normal"><span class="ideitalik">Şimdi elimdesin,</span> diye düşündü Anakin, ışın kılıçlarını Dooku’nun boynundan ayırmadan. </p>
				<p class="normal">“Bravo, Anakin,” dedi Palpatine oturduğu yerden. “Çok güzel.” Beklenmedik şekilde keyifliydi.</p>
				<p class="normal"><span class="ideitalik">Fazla neşeli görünüyor. Hâlâ şokta herhalde.</span></p>
				<p class="normal">“Öldür onu,” dedi Palpatine.</p>
				<p class="normal"><span class="ideitalik">Ne?</span> Anakin gözlerini şu anda korkuyla Palpatine’e bakmakta olan Dooku’dan ayırmadı.</p>
				<p class="normal">“Hemen öldür,” dedi Palpatine.</p>
				<p class="normal">Dooku, Anakin’e baktı, kesik elli ihtiyarın korkusunu gözlerinden okuyabiliyordu. “Yapamam,” dedi Anakin. Sözleri Dooku’yu biraz olsun rahatlatmış, titremeye devam etse de panik havası biraz hafiflemişti. <span class="ideitalik">Merhametli olabilirim,</span> diye düşündü Anakin, Dooku’ya bakarken<span class="ideitalik">. Ben senin olduğundan çok daha iyi bir Jedi’ım.</span></p>
				<p class="normal">“Haydi, durma,” dedi Palpatine ısrarla.</p>
				<p class="normal">Dooku, korku dolu gözleriyle, sonunda başına ne geleceğini anlamıştı. </p>
				<p class="normal">Anakin hızla kılıçlarını çapraz savurup Dooku’nun başını gövdesinden ayırdı. Dooku’nun bedeni de kesik ellerinin yanına yığılırken kafası da şekilsiz bir top gibi zeminde yuvarlanıp gitti. Anakin kılıcını kapatırken kalbinin göğsünden fırlayacakmış gibi çarptığını hissetti<span class="ideitalik">. Ne yaptım ben?</span></p>
				<p class="normal">“İyi iş becerdin, Anakin,” dedi Palpatine sakince. “Sağ bırakılmayacak kadar tehlikeli biriydi.”</p>
				<p class="normal">“Evet, ama silahsız bir esirdi,” dedi Anakin, Palpatine’in enerji kelepçelerini çözerken. “Bunu yapmamalıydım. Bu Jedi’ların tarzı değil.”</p>
				<p class="normal">Sandalyesinden kalkan Palpatine, “Bu son derece doğal. O senin kolunu kesti ve sen de intikam almak istedin. Bunu ilk yapışın değildi, Anakin, öyle değil mi? Bana annen ve Kum Adamları’yla ilgili anlattıklarını hatırladın mı?”</p>
				<p class="normal">Annesinin ölümünü takip eden üç yıl içerisinde Anakin, kendisini o gece Tusken kampında geçici olarak aklını kaçırdığına ikna etmişti. Bu onun en karanlık sırrıydı ve Obi-Wan’a bile bundan bahsetmemişti çünkü Jedi Tarikatı’ndan atılacağını biliyordu. Ama Palpatine’le bu sırrını paylaşmadan duramamıştı. Katledilen Tusken’lar gözünün önüne gelince Anakin’in yüzü asıldı. Onları öldürme isteği onun kontrolü dışındaydı. <span class="ideitalik">Dooku’yu öldürmek ise farklı bir şey. Yanlış olduğunu biliyordum ama yine de yaptım.</span></p>
				<p class="normal">“Daha fazla güvenlik droidi gelmeden gitmeliyiz,” dedi Palpatine. Anakin, derhal çöken balkonun enkazı altında kalmış olan Obi-Wan’ın yanına koştu. Odanın geniş camlarından bakınca dışarıdaki savaşın tüm şiddetiyle sürdüğü görülebiliyordu. </p>
				<p class="normal">“Anakin, vaktimiz yok,” dedi Palpatine, Anakin, Üstadını molozların altından çekerken. “Geç olmadan gemiyi terk etmeliyiz.” <span class="ideitalik">Invisible Hand</span>, dışında meydana gelen patlamalarla sürekli sarsılıyordu. </p>
				<p class="normal">Obi-Wan’ın hayatta olduğunu gören Anakin, “Düzelecek,” dedi. </p>
				<p class="normal">“Bırak onu,” diye emretti Palpatine, “yoksa başaramayız.”</p>
				<p class="normal">“Benim kaderim onunkiyle birdir,” diyerek Palpatine’in emrine uymayı bir kereliğine de olsa reddetti Anakin. Obi-Wan’ı kaldırıp omuzuna aldı ve Palpatine’le birlikte asansöre koştu.</p>
				<p class="normal">Anakin ve Palpatine, henüz <span class="ideitalik">Invisible Hand’in</span> güvertesindeyken Obi-Wan kendisine geldi. R2-D2’yla birlikte General Grievous tarafından ziyaret edilseler de metal pençelerinden kurtulmayı başardılar. Maalesef Grievous kaçmadan önce tüm kaçış pod’larını da ateşledi ve ağır hasar görmüş olan <span class="ideitalik">Invisible Hand</span> hızla Coruscant’ın yüzeyine yaklaşmaya başladı. Yürekleri hoplatan bir iniş olsa da, Anakin’in üstün pilotluk yetenekleriyle Konfederasyon sancak gemisinden geri kalanla inmeyi becererek bundan da sağ salim çıkmayı başarmışlardı.</p>
				<p class="normal">Mace Windu, Alderaan’lı Senatör Bail Organa ve C-3PO, Palpatine’i, Şansölye’nin özel iniş pistinde karşılayanlar arasındaydı. Obi-Wan ise tapınağa dönmeyi tercih etmişti. Binaya girdikten sonra Bail Organa’yla kısa bir konuşma yapan Anakin, uzun bir kolonun gölgesinde gizlenmiş olan Padme’yi gördü. Onu aylardır görmemişti. </p>
				<p class="normal">Anakin, General Grievous’un hala sağ ve Konfederasyon’un başında olmasından memnun olmasa da Padme’ye sarıldığında tüm dertlerini unutmuştu.</p>
				<p class="normal">Ama Padme farklı görünüyordu: Onun söyleyeceği çok önemli bir şey vardı. </p>
		</div>
		<div class="calibre1" id="calibre_pb_26"/></body>
</html>