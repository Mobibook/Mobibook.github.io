<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_19">Bölüm 16</h1>
				<p class="normal">Prenses hücresine döndükten sonra Vader ve Tarkin, Death Star konferans salonunda bir araya geldi. “Planı bulma çalışmaları nasıl gidiyor?” dedi Tarkin.</p>
				<p class="normal">“Prenses’in planları bir çift droidle Tatooine’e gönderdiğini öğrendim. Kısa süre önce bir uzay gemisi mürettebatının stormtrooper’larla çatıştıktan sonra tüm kuralları ihlal ederek Tatooine’deki Mos Eisley uzay limanından kalkış yaptığını haber aldım. Gemi takipçilerini atlatarak hiperuzaya kaçmayı başardı. Söz konusu droidler o gemide olmalı.”</p>
				<p class="normal">Tarkin’in yüzü asıldı. “Stormtrooper’larımız da uzay gemilerimiz de yakalamayı becerememiş. Bu nasıl olur? Kimin gemisiymiş bu?”</p>
				<p class="normal">“Söylemesi zor,” dedi Vader. “Tanımlama sinyali ve sicil numarası sahte. Üstelik son derece hızlı ve çevik bir gemi. Muhtemelen bölgedeki kaçakçılardan birine ait.”</p>
				<p class="normal">Bir İmparatorluk subayı konferans salonuna girdi ve Dantooine’e giden keşif gemilerinin bir süre önce oradan ayrılan Asi üssünden geriye kalanlardan başka bir şey bulamadıklarını bildirdi. Subayın çıkmasının ardından Tarkin küplere binmişti.</p>
				<p class="normal">“Yalan söylemiş!” diye kükredi Tarkin. “Bize yalan söylemiş.”</p>
				<p class="normal">Vader, Tarkin’in katliama olan yatkınlığına ne kadar saygı duysa da Grand Moff’un bu çileden çıkışı söz konusu irade savaşını kazananın Leia olduğunu gösteriyordu. Tarkin’in yarasına tuz basma isteğine karşı koyamayan Vader, “Size, asla isteyerek Asiler’e ihanet etmeyeceğini söylemiştim,” dedi.</p>
				<p class="normal">Tarkin, Vader’a çıkıştı. “Onu ortadan kaldır... Derhal!”</p>
				<p class="normal">Vader konferans salonundaki iletişim konsoluna gitti. Miğferi telsize dönük olarak, “Nezaret Bölge Güvenliği. 3187 nolu hücredeki tutuklu bir saat sonra idam edilecek.” </p>
				<p class="normal">“Emredersiniz, Lord Vader,” diye bir cevap geldi telsizden. </p>
				<p class="normal">Vader’ın arkasından bakan Tarkin, “Derhal dedim, Lord Vader,” dedi. </p>
				<p class="normal">Vader tam cevap verecekken Tarkin’in önündeki masadaki telsiz cızırdadı. Düğmeye basarak, “Evet?” dedi.</p>
				<p class="normal">Telsizden bir İmparatorluk subayının sesi yükseldi, “Alderaan sistemine giren bir yük gemisi yakaladık. Eşgali Mos Eisley’den kaçan gemininkine uyuyor.”</p>
				<p class="normal">Bilgiyi duyan Vader bir tahmin yürüttü, “Çalıntı planları Prenses’e geri getirmeye çalışıyor olmalılar. Prenses hâlâ işimize yarayabilir.”</p>
				<p class="normal">Vader, çekici ışının yakalanan gemiyi getirdiği 327 nolu rıhtıma gitti. Hangara giren Vader, geminin eski bir Corellian YT-1300 hafif yük gemisi olduğunu gördü. Geminin modifikasyonlarını da görmüştü, yasa dışı askeri lazer topları ve iskele tarafındaki anormal derecede büyük sensör çanağı.</p>
				<p class="normal">Gemiyi kuşatmış olan stormtrooper’ların yanından geçerken, <span class="ideitalik">tam bir kaçakçı gemisi,</span> diye düşündü Vader.</p>
				<p class="normal">Gri üniformalı İmparatorluk yüzbaşısı ve stormtrooper timi geminin rampasından inerek Vader’ın önünde durdular. Yüzbaşı, “Gemide hiç kimse yok, Efendim. Seyir defterine göre mürettebat gemi havalandıktan kısa süre sonra gemiyi terk etmiş. Bir hile olmalı, Efendim,” dedi. Tahliye pod’larından birkaçı ateşlenmişti.</p>
				<p class="normal">“Hiç droid buldunuz mu?”</p>
				<p class="normal">“Hayır, Efendim,” diye cevap verdi yüzbaşı. “Eğer varsa bile onlar da tahliye pod’larıyla gitmiş olmalılar.”</p>
				<p class="normal">“Gemiye derhal bir tarama ekibi gönderin,” diye emir verdi Vader. “Geminin her parçasının kontrol edilmesini istiyorum.”</p>
				<p class="normal">“Emredersiniz, Efendim.”</p>
				<p class="normal">Vader geminin gövdesine baktı. “Bir şey hissediyorum... O zamandan beri hissetmediğim...”</p>
				<p class="normal">Mustafar’dan beri.</p>
				<p class="normal">Sonunda anlamıştı.</p>
				<p class="normal"><span class="ideitalik">Obi-Wan Kenobi...</span></p>
				<p class="normal"><span class="ideitalik">O yaşıyor.</span></p>
				<p class="normal">Yük gemisinin ele geçirilmesinden yaklaşık bir saat sonra Darth Vader, her zamanki yerinde olan konferans salonundaki Grand Moff Tarkin’e “O burada,” dedi.</p>
				<p class="normal">“Obi-Wan Kenobi!” dedi Tarkin hayretle. “Bunu da nereden çıkardın?”</p>
				<p class="normal">“Güç’teki bir titreşimden,” diye cevapladı Vader. “Bunu son kez eski Üstadımın yakınında hissetmiştim.”</p>
				<p class="normal">“Şimdiye kadar çoktan ölmesi gerekirdi.”</p>
				<p class="normal">“Güç’ü asla hafife alma.”</p>
				<p class="normal">“Jedi’lar ortadan kalktı,” diye cevap verdi Tarkin. “Ateşleri de kainattan silinip gitti. Sen dostum, onların dininden geriye kalan son şeysin.” Tarkin’in koltuğunun önündeki konsolda bulunan telsizden bir çağrı geldi. Tarkin konsol düğmesine basarak, “Evet?” dedi.</p>
				<p class="normal">Telsizden yükselen ses, “AA-23 nezaret bölümünden acil durum çağrısı aldık,” dedi.</p>
				<p class="normal">“Prenses!” dedi Tarkin heyecanla. “Tüm bölümler alarma geçsin.”</p>
				<p class="normal">“Obi-Wan burada,” dedi Vader. “Güç onunla.”</p>
				<p class="normal">“Eğer haklıysan kaçmasına izin vermemelisin.”</p>
				<p class="normal">“Kaçmayı düşünmüyor,” dedi Vader emin şekilde. “Onunla yüzleşmeliyim –tek başıma.” Kapıya yöneldi. Death Star ne kadar büyük olsa da Jedi Üstadı’nı bulabileceğini biliyordu.</p>
				<p class="normal">Fakat önce ele geçirilen yük gemisine bir verici takılmasını emretti. Obi-Wan’ın Death Star’dan ayrılmayacağına emin olsa da Prenses’in de aynı fikirde olduğunu zannetmiyordu.</p>
				<p class="normal">Kahverengi çöl cübbesi giyen ve büyük bir pelerin takan Obi-Wan Kenobi, Vader kendisini gördüğünde pek çok stormtrooper’ı ve güvenlik sistemini başarıyla geçmiş ve loş ve gri duvarlı 327 nolu rıhtıma giden erişim tüneline girmişti. Vader kızıl ışın kılıcı elinde Obi-Wan’ın kaçış yolunu kesti.</p>
				<p class="normal"><span class="ideitalik">Ne kadar yaşlanmış,</span> diye düşündü Vader, ama beyaz sakallı Obi-Wan’nın yaşlanmayla güçten düşmeyeceğini de biliyordu. Vader yavaşça ona doğru yürürken Obi-Wan da kendi mavi ışın kılıcını açtı.</p>
				<p class="normal">“Seni bekliyordum, Obi-Wan,” dedi Vader, yaşlı Jedi’a yaklaşırken. “Sonunda yine karşılaştık. Döngü tamamlandı.”</p>
				<p class="normal">Obi-Wan saldırı konumuna geçti. </p>
				<p class="normal">“Senden ayrıldığımda,” diye devam etti Vader, “sadece bir öğrenciydim; şimdi ise bir Üstat oldum.”</p>
				<p class="normal">“Sadece kötülüğün Üstadısın, Darth,” dedi Obi-Wan.</p>
				<p class="normal">Vader, Obi-Wan’ın kendisine Anakin Skywalker olarak hitap etmesini beklemese de birinin ona sadece Sith Lord ünvanıyla hitap etmesi oldukça sıra dışıydı. <span class="ideitalik">Aklımı karıştırmaya çalışıyor</span>, diye düşündü Vader.</p>
				<p class="normal">Obi-Wan hızla Vader’a doğru bir hamle yaptı ama Vader saldırıyı rahatlıkla savuşturdu. Işın kılıçlarının karşılaşması şiddetli bir cazırtı sesine yol açtı. Obi-Wan yılmadan hamle üzerine hamle yaptı ama Vader hepsinden kurtuldu.</p>
				<p class="normal">“Çok zayıfsın, ihtiyar,” dedi Vader.</p>
				<p class="normal">“Kazanamazsın Darth,” dedi Obi-Wan. Vader, acaba böyle hitap ederek benimle dalga mı geçiyor, diye geçirdi içinden. Kendine fazlasıyla güvenen Obi-Wan devam etti, “Eğer beni öldürürsen hayal bile edemeyeceğin kadar güçlü hale gelirim.”</p>
				<p class="normal">“Geri gelmemeliydin,” dedi Vader.</p>
				<p class="normal">Işın kılıçları tekrar, tekrar çarpıştı ve düelloları 327 nolu rıhtımın yakınlarına kadar devam etti. Ele geçirilen yük gemisinin bulunduğu hangara giden kapıya yaklaşırlarken Vader, onlara doğru yaklaşan stormtrooper’ların ayak seslerini duydu. Vader’ın kılıcı rakibininkiyle kavuştuğunda Obi-Wan hangara baktı. Vader ise hala Jedi’a bakıyordu. <span class="ideitalik">Bu sefer kaçamayacaksın.</span></p>
				<p class="normal">Birden beklenmedik şekilde Obi-Wan onun önünde kılıcını kaldırdı ve gözlerini kapattı. Yüzünde huzur dolu bir ifade vardı. </p>
				<p class="normal">Vader inanamamıştı. <span class="ideitalik">Teslim oluyor! </span>Vader acımasızca kılıcını savurdu ve kılıcı Obi-Wan’ın bulunduğu yerden geçti. Obi-Wan’ın doğranmış bedeninin yere yığılmasını beklerken bacakları dibine düşen şeyin sadece Jedi’ın cübbesi ve ışın kılıcı olduğunu görmüştü. Obi-Wan’ın bedeni ortadan kaybolmuştu. </p>
				<p class="normal">“Hayır!” diye bir feryat yükseldi hangardan. Aniden hangar, her köşeden yağan lazerlerle doldu. </p>
				<p class="normal">Vader yaşanan çatışmanın farkındaydı ama umurunda değildi. Şaşkınlıkla Obi-Wan’ın silahına ve boş cübbesine baktı ve ayağıyla yerdeki elbiseyi dürttü. <span class="ideitalik">Nerede? Nasıl oradan kaybolur? Bu da nasıl bir numara böyle?</span></p>
				<p class="normal">Hangarda sürmekte olan çatışmanın arasında Vader, Prenses Leia’nın bağırdığını duydu, “Haydi, haydi Luke! Artık çok geç!”</p>
				<p class="normal">Vader ne Prenses’i durdurmaya çalışmış ne de Luke’un kim olduğunu merak etmişti. Ama bu kadar kolay kaçmalarına da izin veremezdi. Obi-Wan’dan geriye kalan ışın kılıcını ve cübbeyi olduğu yerde bırakarak hangara yöneldi. Ama kapıya varamadan hangardan bir adamın sesi yükseldi, “Kapıyı uçur, evlat!”</p>
				<p class="normal">Kapının dışında küçük bir patlama oldu ve kapılar kapanarak hangara gidişi kesti. Az sonra Vader yük gemisinin motorlarının ateşlendiğini ve geminin Death Star’ın hangarından havalandığını duydu. </p>
				<p class="normal">Gemiye verici yerleştirip Prenses’in kaçmasına izin vermek Vader’ın planıydı. Böylece Asiler’in gizli üssünün yerini öğrenebilecekti. Vader bu planın işe yarayacağından emindi. Kenobi’nin ışın kılıcını durduğu yerden alırken farkına vardı ki geleceğin ne getireceğinden eskisi kadar emin değildi.</p>
				<p class="normal">Yük gemisinin gideceği yerin, Klon Savaşları sırasında Anakin Skywalker’ın Asajj Ventress’le düello yaptığı, Yavin 4 olduğu anlaşılmıştı. Önce Tatooine, şimdi de Yavin 4, diye düşündü Vader. Güç’ün karanlık tarafına kendini adamış olmasına rağmen geçmişinin bir türlü yakasını bırakmadığını düşünmeye başlamıştı. </p>
				<p class="normal">Death Star’ın Yavin sistemine varıp Asi üssünü yok etmesine yarım saat kala Vader’ın güveni tekrar yerine geldi. </p>
				<p class="normal">“Bugün hatırlardan çıkmayacak bir gün olacak,” dedi Tarkin, Death Star’ın kontrol odasında. “Önce Kenobi’nin sonunu gördük. Şimdi de Asiler’in sonunu göreceğiz.”</p>
		</div>
		<div class="calibre1" id="calibre_pb_40"/></body>
</html>