<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>DarthVader</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h1 class="baslik1" id="calibre_toc_3">Bölüm 2</h1>
				<p class="normal">Kölelik, Cumhuriyet’in kontrolündeki bölgelerde yasa dışıydı ama Outer Rim’de yer alan bir gezegen olan Tatooine’de Cumhuriyet’in kanunları nadiren uygulanırdı. </p>
				<p class="normal">Shmi Skywalker, uzay korsanları bir yolculukta ailesini yakaladığı zamandan beri, tüm hayatını köle olarak geçirmişti. Genç yaşta ailesinden ayrılmış ve o zamandan beri pek çok kez sahip değiştirmişti. Eski sahibi Pi-Lippa kibar birisiydi ve Shmi’ye teknik konularda pek çok şey öğretmişti. Pi-Lippa onu azat etmeyi planlıyordu ama planını gerçekleştiremeden ölmüştü ve miras olarak Shmi’yi alan akrabaları da onu azat etmek istememişti.</p>
				<p class="normal">Gardulla tarafından satın alınmadan önce, Shmi Anakin’i doğurmuştu. Shmi, nasıl hamile kaldığını açıklayamıyordu –çocuğunun babası yoktu- ama onu hayatı boyunca aldığı en büyük hediye olarak kabul etmişti. </p>
				<p class="normal">Tatooine’e gelmelerini takip eden aylarda Anakin gözünü ve kulağını dört açmıştı. Gardulla’nın adamları, muhafızları ve diğer köleler arasındaki konuşmaları dinlemiş ve kumdan zarar gören makineleri tamir eden ya da yenileyen tamirci ve teknisyenleri dikkatle izlemişti. Çöl hayatı, burada yaşayanlar ve teknolojileriyle ilgili her şeyi öğrenmek istiyordu çünkü ancak bu sayede kendisini ve annesini kölelikten kurtarabileceğine inanıyordu. </p>
				<p class="normal">Zaman içinde, Tatooine’e değerli mineraller aramak için gelip büyük hayal kırıklığına uğrayan ilk madenci ve kolonicilerin hikayesini duydu. Bu madencilerden bazıları buraya yerleşirken diğerleri de çekip gitmişti. İlk insan yerleşimi Fort Tusken isimli bir yerdi ve sürekli olarak, daha sonra Tusken Yağmacıları olarak bilinecek, Tatooine’in yerli insansılarının, Kum Adamları, saldırısına uğramıştı. Geleneksel sopa ve baltalar kullanan Kum Adamları, kafalarını kumdan korumak için başlık takar ve kendilerini hava şartlarından koruyan, arazide görülmelerini güçleştiren kıyafetler giyerlerdi. Kum Adamları asla göçmenlerle iyi geçinmek istemediler ve onlar için vahşi oldukları kadar gizemli olarak da kaldılar. Anakin henüz onları görmemişti ama karanlık çöktükten sonra duyduğu ulumaların onlara ait olduğu söylenmişti. Ulumaları duyduğunda tüyleri diken diken oluyordu.</p>
				<p class="normal">Tatooine’in diğer dikkate değer yerlileri de Jawa’lardı. Bu kısa boylu ve parlak gözlü canlılar madencilerden kalma devasa makineleri tamir edip kullanarak tüm çölü dolaşır ve satabilmek için her yerde hurda ararlardı. Jawa’lar her ne kadar leş gibi koksalar da Anakin onların Gardulla’nın mülküne gelmelerini dört gözle beklerdi, çünkü onları izleyerek çok şey öğrenirdi. Anakin, kısa sürede arızalı cihazları tamir etmeyi öğrenerek çevresindeki herkesi hayrette bırakmıştı.</p>
				<p class="normal">Gardulla’ya gelince, Anakin onun, Tatooine’deki bazı gelir kaynaklarının kontrolü meselesinde, Jabba adında daha büyük bir Hutt’la rekabet içerisinde olduğunu öğrenmişti. Anakin, ayrıca Gardulla’nın Mos Espa Way’in dışındaki kaleyi andıran sarayının altında bulunan bir krayt ejderini, sevmediği kişilerle beslediğini ve pod yarışlarının tutkunu olduğunu da öğrenmişti. Anakin bir krayt ejderi görmeye hiç de meraklı değildi ama açık kokpitli, ikiz repulsorlift motorlu, yüksek hızlı araçlarla düzenlenen tehlikeli yarış ilgisini çekmişti. Gardulla’nın iki adamının pod yarışından bahsettiğini duyduğu zaman Tatooine’e gelirken gördüğü rüyayı hatırladı. Adamların dediğine göre pod yarışı Mos Espa’daki en büyük etkinlikti ve galaksinin her yanından gelenlerin oluşturduğu kalabalıklarca izlenirdi. Anakin, acaba bir gün ben de izleyebilir miyim, diye aklından geçirdi. </p>
				<p class="normal">Mos Espa’ya geldikten birkaç ay sonra Anakin, son model bir tamirci droidine mülkün ana girişindeki taşınabilir bir buharlaştırıcıyı tamir etmesinde yardım ederken; kanatlı, koca göbekli, hortumu andıran burnuyla bir Toydarialı da avluda duruyordu. Toydarialı çocuğu görünce durdu ve çalışmasını izledi ve Hutt lisanında şunları söyledi, “Su pompasına o üniteyi yanlış takıyorsun.”</p>
				<p class="normal">Anakin’e yabancılarla konuşmaması söylenmişti ama yine de çekinerek de olsa cevap verdi, “Yaptım bile.” Toydarialının yakından ilgilendiğini görünce pompa mekanizmasını gösterip devam etti, “Onu daha iyi hale getirdim.”</p>
				<p class="normal">Pompanın çalışmasını gören Toydarialının gözleri açıldı. “Hmm... Bunu yapmayı sana kim öğretti?”</p>
				<p class="normal">“Hiç kimse,” dedi Anakin. Annesi ona kibirli olmamasını söylemişti ama gururlanmadan da edemiyordu. “Daha yeni buldum bu yöntemi. Annem de bu tür şeyleri tamir etmeyi bilir.”</p>
				<p class="normal">“Öyle mi?” Toydarialı daha yakından bakmak için ünitenin yanına geldi. “Elinden iş geliyor, evlat,” dedi. “Hiç fena değil.”</p>
				<p class="normal">Anakin hafifçe başını eğdi ve dedi ki, “Teşekkürler, Efendim.”</p>
				<p class="normal">“Gardulla’yla bir görüşmem var,” dedi Toydarialı. Pençeli parmaklarını ovuşturup birbirine kavuşturdu ve ekledi, “Para meselesi.”</p>
				<p class="normal">Anakin buna nasıl cevap vereceğini bilmiyordu, ardından da Gardulla hantal bedeniyle girişte görünerek, “Ödemeye hazır mısın, Watto?” dedi.</p>
				<p class="normal">“Belki, belki,” dedi Toydarialı, Gardulla’ya doğru uçarken. “Ama yarın tekrar yarış var ve diğer bir bahis için bir fikrim var...” </p>
				<p class="normal">Anakin, Toydarialı ve Gardulla’nın binaya girişini izledi, ardından da buharlaştırıcıyla uğraşmaya devam etti.</p>
				<p class="normal">Gardulla, Watto’yla girdiği bahsi kaybetti.</p>
				<p class="normal">İki gün sonra Anakin ve Shmi’nin yeni sahipleri vardı. </p>
				<p class="normal">Watto, kumar oynamadığı zamanlarda Mos Espa’nın en başarılı yedek parça satış dükkanını işletirdi. Anakin gibi yetenekli birine ihtiyacı vardı ve Shmi’ye uygun işleri de az değildi. Ana oğul onları birbirlerinden ayırmadığı için Watto’ya minnettardılar ve Gardulla’nın mülkünde, leş gibi bir odayı altı köleyle paylaştıktan sonra Mos Espa’nın banliyösündeki Slave Quarters Row’da kendilerine bir kulübe ayrıldığını öğrendiklerinde hayret etmişlerdi. Watto, onların bunu takdir etmesini istemiş ve işlerini doğru düzgün yapmazlarsa kulübeye başka köleleri de yerleştireceğini söylemişti. </p>
				<p class="normal">Günler günleri, yıllar yılları kovaladı ve Anakin bu süre zarfında teknoloji ve yıldızlararası yolculukla ilgili öğrenebildiği her şeyi öğrendi. Mos Espa’dan geçen yabancıları inceledi ve yerel tüccarların hepsiyle tanıştı. Hurda bir yıldız gemisinin kokpitinde oturarak iticilerin, dengeleyicilerin ve kaldırıcıların kontrollerini öğrendi. Diğer tamirci ve droidleri izleyerek Watto’nun dükkanındaki podracer’ların tamirinde ustalaştı. </p>
				<p class="normal">Yedi yaşına geldiğinde, hurda bir podracer kokpitini ve bir çift Radon-Ulzer 620C motorunu tamir ederek kendi podracer’ını yapma umuduyla gizlice etraftaki parçaları toplamaya başladı.</p>
				<p class="normal">Projesini, köle evlerinin arkasındaki ve Watto’nun yanından bile geçmediği bir çöplükteki tentenin altında gizledi, podracer’ın hurda gibi görünmesine özellikle dikkat etti.</p>
				<p class="normal">Watto, Anakin’i yenilediği podracer’la hurdalığın etrafında tur atarken yakalasa da çocuğun aracı ne kadar iyi kullandığını görünce kızmamıştı. Gardulla gibi Watto da pod yarışlarının tutkunuydu ve ne kadar şanslı olduğunun farkına varmıştı. Kendisine yarışlarda servet kazandırabilecek bir kölesi vardı. Anakin’i yaşı ve türüne rağmen sınamış ve pod yarışı pilotu olacak seviyede olduğunu görmüştü. Annesi her ne kadar istemese de Anakin, Watto’nun sponsorluğunda yarışlara katılacaktı. </p>
				<p class="normal">Watto, yeni köleler almakla onları tehdit etmeyi hiç bırakmadı, ama Anakin ve annesi o kulübede tek başlarına yaşamaya devam ettiler. Hatta Watto, Shmi’ye bilgisayarların hafızalarını silmesine ve dolayısıyla bu sayede para kazanmasına yarayacak bir aeromagnifier bile verdi. Tüm bu avantajlarına rağmen, Anakin özgür olma fikrinden vazgeçmemişti. Vücuduna yerleştirilen vericiyi bulmak için bir tarayıcı yapmayı düşünmeye başladı. Gerçi böyle bir vericinin nasıl kapatılacağı ya da yok edileceğine dair hiçbir fikri de yoktu.</p>
				<p class="normal">Bir yerde uzak dünyalardan gelen kişilerin kendi aralarındaki konuşmaları dinlerken, ilk kez Cumhuriyet’in koruyucuları olan ve elde kullanılan ölümcül ve ağızları lazer ışınından olan ışın kılıçları kullanan Jedi Şövalyeleri’ni duydu. Jedi’larla ilgili kısıtlı bilgisine rağmen onlardan biri olduğunu hayal etmeye başladı. Acaba Tatooine’e hiç Jedi gelmiş miydi ya da hiç biri köle olarak doğmuş muydu, diye düşündü Anakin.</p>
				<p class="normal">Dokuz yaşına geldiğinde ise Tatooine’den ayrılmasının o kadar da kolay olmadığını anlamaya başlamıştı. </p>
				<p class="normal">Yine de her gece, el yapımı cihazlar ve bilimsel projelerle kaynayan odasında karanlıkta yatarken kendi kendine söylerdi: <span class="ideitalik">“Sonsuza kadar köle kalmayacağım.”</span></p>
		</div>
		<div class="calibre1" id="calibre_pb_8"/></body>
</html>