<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3">&nbsp;</p>

  <h2 class="h21"><a id="ncx149"></a><a id="a50"></a>Ucuzluk Kurumlaştırılınca</h2>

  <p class="p15">Yazarlığın ucuzlatılmasının yeni bir örneğini de <span class="t14">Yazko Edebiyat</span> dergisi verdi: 22. sayısında, &ldquo;ortaokul, lise ve üniversite çağındaki gençlere binlerce sayfa tutarında kitaplar&rdquo; yazmış olmakla övünen bir yazarın: Turhan Oktay&rsquo;ın &ldquo;Geç kalmış bir yanıt&rdquo; başlıklı yazısını yayımlamakla, bir yazarlar topluluğu adına çıkarılan bir dergide bile, yazarlığın ayağa düşürülmesi, düşüncelerin ve kişilerin aşağılanması yolunda her türlü saptırmaca ve yakıştırmanın nasıl baş tacı edilebildiğini bir kez daha gösterdi.</p>

  <p class="p15">Sözünü ettiğim yazı, gene <span class="t14">Yazko Edebiyat</span>&rsquo;ta, gene aynı türden yazılar üzerine, Enis Batur&rsquo;un ve benim 15. ve 16. sayılarda yayımlanan kısa açıklamalarımızı yanıtlar gibi görünüyorsa da ileri sürdüğümüz görüşleri çarpıtıp aşağılamaktan öte bir şey yapmıyor. Örneğin, bir konuda yıllarca kafa yormuş bir yazarın <span class="t14">Yazko Edebiyat</span>&rsquo;ta yapıldığı biçimde yerilmesinin yadırgatıcı olduğunu vurgularken, Enis Batur&rsquo;un ne demek istediği belli: belirli bir uzmanlık dalını, belirli bir bilim yöntemini ve bu yöntemi uygulayan bir kişiyi eleştirmek için, en azından belirli bir bilgi birikimiyle donanmış olmak gerektiğini söylüyor. <span class="t14">Yazko Edebiyat</span> yazarıysa, bu düşünceyi şöyle yanıtlıyor: &ldquo;Bir ülkeyi bağımlı hale getirmek için &lsquo;yıllarca kafa yoran&rsquo; bir iktisatçıyı, yurda gümrüksüz mal sokmak için &lsquo;yıllarca kafa yoran&rsquo; bir ithalatçıyı salt kafa yordu diye eleştirmememiz mi gerekir? Hangi yurtsever bunlara göz yumabilir?&rdquo;</p>

  <p class="p15">Görüldüğü gibi, ucuz mu ucuz bir söz oyunuyla, karşıdakinin söyledikleri tümüyle bir yana bırakılıyor burada; buna karşılık, ülkesinin yazın ve düşün yaşamında iyi kötü bir yeri bulunan bir yazarla işbirlikçiler, vergi ve gümrük kaçakçıları arasında koşutluk kuruluyor, bu yazarı eleştirmek bir yurtseverlik görevine dönüştürülüyor, oldukça geniş bir yazarlar topluluğunun dergisi olan <span class="t14">Yazko Edebiyat</span> da böyle bir aşağılamaya aracılık ediyor.</p>

  <p class="p15">Enis Batur, sözünü ettiğim görüşü ileri sürerken, başta <span class="t14">Yazko Edebiyat</span> yöneticileri olmak üzere, herkesin kolaylıkla anlayabileceği bir gerçeği dile getiriyordu: yapısalcılık çevresinde sür-dürülen tartışmalarda, bir yanı uzun bir birikime, geniş bir kaynakçaya dayanan, kendi alanında bir adım daha ilerleyebilmek için çabalayan kişiler oluşturuyordu bir yanı da derme çatma, yalan yanlış birkaç yazıya dayanarak onların çabalarına gölge düşürmek için çırpınanlar. Bir yöntemin, bir düşünce biçiminin ve bunların ürünü olan yapıtların uzun emek ürünüdür diye eleştirilemeyeceklerini usundan bile geçirmemişti kuşkusuz. Her şey eleştirilebilir, herkes eleştirebilir. Ama bu işi dürüstçe, adına yaraşır bir düşünür, adına yaraşır bir düşün dergisi olarak yapmak istiyorsak, en azından eleştirdiğimiz düşünceyi, eleştirdiğimiz yapıtı anlayabilecek düzeye gelmiş olmamız gerekir. Bu nedenle, <span class="t14">Yazko Edebiyat</span>&rsquo;a yolladığım kısa açıklamada, Turhan Oktay&rsquo;ın düştüğü bilgi ve mantık yanlışlarının ayrıntılarına girmeyi düşünmediğimi, çalışmalarımın ortada olduğunu, belirli bir düzeyin altına düşmeyen eleştirilerin yanıtlarının da söz konusu çalışmalarımda bulunduğunu söylemiş, bana yöneltilen düzenli saldırıların tutarsızlığını vurgulamakla yetinmiştim. Bu da, sanırım, hakkımdı. Yalnızca benim <span class="t14">Anlat</span><span class="t14">ı</span> <span class="t14">Yerlemleri</span> adlı kitabımı değil, anlatımının açıklığıyla ünlü olan Saussure&rsquo;ü bile anlayamadığını kendisi söyleyen, ama sağcı bir gazetede kendisinden övgüyle sözedildi diye bu büyük bilim adamının değerinden kuşku duymak gerektiğini ileri süren bir yazarla tartışmaya girişecek değildim.</p>

  <p class="p15"><span class="t14">Yazko Edebiyat</span> yazarı, bu tutumu bir tür kaçış olarak değerlendiriyor, sonra şöyle yazıyor: &ldquo;Türkiye&rsquo;de eleştirinin düzeyini Sayın Yücel mi saptıyor? Şu yazı düzeyin üstünde, şu yazı düzeyin altında yargısını veren Sayın Profesörün eleştiri düzeyine ilişkin ölçütünü merak ediyorum doğrusu&rdquo;. Yazdıklarımı anlamadığı sürece, <span class="t14">Yazko Edebiyat</span> yazarının bu merakı hep sürecektir, ama, hemen belirteyim ki, &ldquo;Türkiye&rsquo;de eleştirinin düzeyini saptamak&rdquo; gibi bir savım yok, hiçbir zaman da olmadı, çünkü kendisinin yaptığı gibi &ldquo;ulusum adına&rdquo;, &ldquo;halkım adına&rdquo; konuşmaya kalkmam ben, kendime kendimde bulunmayan yetkiler tanıyacak ölçüde bön ve kendini beğenmiş bir kimse değilim. Millisinin yetersiz ve derme çatma olduğunu söylerken, yalnız kendi ölçütlerime, kendi deneyimlerime dayandım. Ne var hunda? Kendisi, hem de &ldquo;halkı adına&rdquo;, anlamadığını kendi ağzıyla söylediği konularda söylevler çekecek, olur olmaz suçlamalarda bulunacak da ben, kendi adıma, yıllardır uğraştığım bir konuda, neyin doğru, neyin yanlış, neyin düzeyli, neyin düzeysiz olduğunu söylemek için, kendi kendilerini ulus sözcülüğüne atayanlardan izin mi alacağım?</p>

  <p class="p15">Hem sonra, <span class="t14">Yazko Edebiyat</span> yazarıyla düşün düzleminde tartışmaya girişmenin ne denli saçma olacağını bu son yazısı da yeterince gösteriyor. Örneğin, sözlerimi çarpıtarak &lsquo;Tahsin Yücel ithalciliğin bir &lsquo;suç&rsquo; olduğunu kendisi de kabul ediyor fakat yapısalcılığın &lsquo;ithal&rsquo; edilmediğini ısrarla söylüyor&rdquo;, diye yazmasına karşı çıkmam üzerine, eski bir yazımda, yapısalcılığı &ldquo;&lsquo;ithal etmek&rsquo;le suçlanan &lsquo;üç beş kişi&rsquo; arasında beni de sık sık andılar&rdquo;, demiş olmamı kesin bir kanıt gibi göstererek &ldquo;ithalciliğin bir suç olduğunu 1977&rsquo;de Tahsin Yücel&rsquo;in kendisi söylüyor; ben değil&rdquo;, deyip çıkıyor işin içinden. Benim yalnız başkalarınca bana yöneltilen bir suçlamadan sözettiğimi, böyle garip bir suçun varlığını kesinlemek şöyle dursun, &ldquo;suç&rdquo; sözcüğünü bile kullanmadığımı yazımdan alınan parça açıkça gösteriyor <span class="t14">Yazko Edebiyat</span> yazarıysa, kaşla göz arasında, &ldquo;suç&rdquo; ile &ldquo;suçlama&rdquo;yı eşanlamlı sözcüklermiş gibi göstermeye kalkıyor. Ama insaf diye bir şey vardır: bu iki sözcüğün aynı anlama geldiğini ya da her suçlamanın herkesçe benimsenen bir suç içerdiğini kim ileri sürebilir? <span class="t14">Yazko Edebiyat</span> yazarının kendisi de, bu garip sava dört elle sarılıp ikide bir yinelediği yazısında, &ldquo;Enis Batur&rsquo;un beni yabancı dil bilmemekle suçlaması&rdquo;, diyor. Yabancı dil bilmemenin bir suç olduğuna inandığı için mi kullanıyor &ldquo;suçlama&rdquo; sözcüğünü? Türkçe üzerinde &ldquo;on beş yılı aşkın bir süredir titizlikle çalıştığı&rdquo; ve çalışmalarının iyi kötü bir sonuç sağladığı doğruysa, hayır: hiç değilse böyle bir ayrımı görebilmesi gerekir. Ne var ki, bir yazarı aşağılamak için çarpıtmaca ve yakıştırmacanın her türlüsü geçerli sayılınca, en açık gerçekler bile gözardı edilebiliyor <span class="t14">Yazko Edebiyat</span> yazarı bu tutumu bol bol örneklendiriyor.</p>

  <p class="p15">Ben <span class="t14">Yazko Edebiyat</span>&rsquo;a yolladığım kısa açıklamada, yapısalcı yöntem başka ülkelerde doğmuştur diye bu yöntemin Türkiye&rsquo;de de uygulanmasını bir kusur, hatta bir suç olarak göstermenin saçmalığını ortaya koymak için, &ldquo;Bu mantıktan yola çıkılınca, Arap toplumunda, Arap topraklarında doğmuş İslamlığın benimsenmesini de yüzyıllardır bütün toplumca işlenen bir suç olarak nitelemek, öncelikle bir yöntem olan yapısalcılığı kendi düşüngüleri açısından zararlı bir akım olarak gören marksçıların da her şeyden önce birer &lsquo;ithalci&rsquo; olduklarını söylemek gerekmez mi?&rdquo; demiş, İslamlık ya da marksçılık konusunda başka hiçbir ayrıntıya girmemiştim. Bu durumda, şu iki tutumdan biri seçilebilirdi ancak: ya yabancı kökenli olmak bakımından İslamlık ve marksçılıkla yapısalcılık arasında hiçbir ayrım bulunmadığını söyleyerek başınızı önünüze eğerdiniz ya da İslamlıkla marksçılığm Türkiye kökenli olduğunu kanıtlamaya kalkardınız. <span class="t14">Yazko Edebiyat</span> yazarıysa, &ldquo;Bu kendine karşı yaptığı savunmada, kimi yanlışlarını da gözardı edemeyeceğim&rdquo;, dedikten sonra, şunları söylüyor: &ldquo;İslamlık, felsefi bir görüştür, toplumsal bilincin (tıpkı öbür dinlerde olduğu gibi) spesifik bir biçimidir. Bunun kılgıdan soyutlanan yanını tartışmak, skolastik çağa özgü bir davranıştır. Ancak, uygulayım yönü, Arap ülkelerinde ve Türkiye&rsquo;de, suç öğesi açısından değişiktir. Örneğin, Arap ülkelerinde &lsquo;şeii hükümler geçerlidir fakat ülkemizde şeriatçilik düpedüz suçtur&rdquo;. Dergilerinde bir yazı yayımladıklarını sananlar söylesinler: bu satırlarda benim verdiğim örneğe yanıt oluşturan ne var, bu satırlar benim hangi yanlışımı kanıtlıyor? Onlar &ldquo;bilgece&rdquo; susacaklarına göre, ben söyleyeyim: hiç.</p>

  <p class="p15">Dahası var: <span class="t14">Yazko Edebiyat</span> yazarı, &ldquo;Sayın Tahsin Yücel de, yazılarıma ilişkin, <span class="t14">Yazko Edebiyat</span> okurlarına yaptığı açıklamada(!) düşüncelerini haklı göstermek amacıyla, sözlerimi ve yargılarımı çarpıtıyor, Ortaçağ mantığıyla yola çıkarak &lsquo;Ender şeyler değerlidir, kör at da enderdir, bu durumda kör at değerlidir önermesine benzer çıkışlarla okuyucuları inandıracağını sanıyor&rdquo;, diyebiliyor; yani, kendi tutumunu bana mal etmesi yetmiyormuş gibi, söz konusu açıklamada sıklık/enderlik konusunda tek tümce, tek sözcük yokken, söylemediğim şeyleri söylemişim gibi, yürütmediğim bir mantığı yürütmüşüm gibi göstererek benimle alay etmeye kalkabiliyor. Böylece, rahatça yerleştiği karşı-uyanıklık içinde, benden önce yazısını yayımlayan derginin okurlarıyla, yazısını yayımlayan derginin okurlarından önce de kendi kendisiyle alay ettiğini nereden bilecek? Adına yaraşır düşünce tartışmalarının bir saptırmacalar, yakıştırmalar, suçlamalar karışımı değil de gerçeğe yönelik bir arayış olduğunu nereden bilecek?</p>

  <p class="p15">Bilmediği için de suçluyor işte: &ldquo;İthalciliğin suç olup olmadığına Tahsin Yücel değil de kriminologlar karar versinler&rdquo; gibi, &ldquo;yapısalcılığın suç olup olmadığı konusuna işin uzmanları kafa yorsunlar&rdquo; gibi çiğ sözler ederek yeni yeni düşün suçları çıkarıyor. Öyle ya, yanıtı başkalarına bırakır gibi görünüyor ya suç kavramını Durkheim&rsquo;ın ağzından &ldquo;kollektif bilincin güçlü ve belirmiş durumlarını bozan eylemler&rdquo; biçiminde tanımladığına ve benimle işbirlikçi ve kaçakçılar arasında koşutluk kurduğuna göre, &ldquo;halkı adına&rdquo; suç duyurusunda bulunmaya yeltendiği ortada. <span class="t14">Yazko Edebiyat</span> yöneticilerinin tutumu da ortaya çıkıyor böylece: Türk aydınlarının büyük bir bölümünün canla başla düşün özgürlüğünü savunduğu bir dönemde yeni düşün suçları yaratılmasına aracılık ederek yaşam sürdürmek.</p>

  <p class="p15">Biliyorum, bu sözlerim, gene düşün özgürlüğü adına, aykırı bulunabilir, &ldquo;Ne yapalım? Adam senin uyguladığın yöntemi beğenmiyorsa, bu yöntemin Türkiye&rsquo;de uygulanmasını bir suç olarak görüyorsa, bunu hiçbir yerde söylemeyecek mi?&rdquo; diye sorulabilir. Ülkemizin ilerici aydın ve kurumlarına suç üstüne suç yüklemeyi iş edinmiş gazeteler ve yazarlar bulunduğunu bildiğimize göre, &ldquo;Hayır&rdquo;, diye kestirip atamayız. Ama varlığını seçkin bir yazarlar topluluğunun alınterine borçlu olan bir dergide, bunu tutarlı, dürüst, mert bir biçimde yapmak gerekir. <span class="t14">Yazko Edebiyat</span> yazarının yineleyip durduğu suçlamaların başlıca dayanağıysa, yazarlık yaşamının belirli bir döneminde yapısalcılığa bağlanmış bir Fransız yazarının: ünlü denemeci Roland Barthes&rsquo;ın, tam da her türlü yönteme sırt çevirerek bir tür ozanlığı seçtiği bir dönemde, &ldquo;Toplumsal dil faşisttir düpedüz&rdquo;, diye çevrilen bir söz etmiş olması.</p>

  <p class="p15">Roland Barthes benim babamın oğlu değil. Sözleri de ne yapısalcılığı bağlar, ne beni. Gene de sormak gerekir: &ldquo;İstediğim an, istediğim kaynağı bulabilir ve istediğim sürede bunun en iyi çevirisini yaptırtabilirim de&rdquo; diye övünen yazar, Roland Barthes&rsquo;ın bu sözünün aslını da okumuş ya da çevirtmiş mi? Daha önemlisi, bu sözleri hangi bağlam içinde söylediğini öğrenmiş mi? Bu küçük tümcenin doğru mu, yanlış mı çevrildiğini araştırmış mı? Bütün yazarlık yaşamı boyunca, her türlü baskıya, her türlü bağnazlığa, her türlü aldatmacaya karşı çıkmış bir yazarın böyle bir sözü hangi amaçla söylemiş olabileceğini anlamaya çalışmış mı? Çalıştıysa, tıpkı kendisinin yaptığı gibi, &ldquo;halk adına&rdquo;, &ldquo;ulus adına&rdquo; konuşmaya kalkanların birtakım savsözler ve aldatıcı kavramlar aracılığıyla dili nasıl bir baskı ve aldatmaca aracı olarak kullanabildiklerini hiç usuna getirmiş mi?</p>

  <p class="p15"><span class="t14">Yazko Edebiyat</span>&rsquo;ın baş tacı ettiği bu sakat tutuma son bir örnek daha vereyim: kolaylıkla anlaşılacağı gibi, Turhan Oktay ve benzerlerinin benim çalışmalarımda yapısalcı yöntemi uygulamamı &ldquo;ithalcilik&rdquo; diye nitelemelerinin amacı, yaratıcılıktan uzak bir öykünmeyi sürdürdüğümü ve bundan bir yarar sağlamaya çalıştığımı göstermekti. Böyle bir yakıştırmanın haksızlığını vurgulamak için, çalışmalarımın tarih açısından Batıdaki birçok benzerlerinden eski olduğunu, Batıda, kimi bilim çevrelerinde bu çalışmalara yapılan göndermelerin de bu olguyu doğruladığını belirtmek zorunda kalmıştım. <span class="t14">Yazko Edebiyat</span> yazarı bu gerçeği de bana karşı kullanmaya kalkarak şöyle diyor: &ldquo;Ne mutlu size Sayın Yücel. Eğer bu bir başarıysa, bir övgü nedeniyse bırakın başarılarınızı başkaları dile getirsin, sizi başkaları övsün; kendiniz değil. Eğer başkaları görmüyor, övmüyor ve bu çalışmalarınızı topluma duyurmuyorsa bir nedeni olmalı mutlak. Nedeni de açık: Çok eskilerde kalmış ve iflas etmiş olan yapısalcılığın, ancak teknik açıdan çok dar kapsamlı alanlarda kullanıma sürülmesi ve böylesi bir görüşe kafa yormanın da, ne topluma ne bireye bir şey kazandırmayacağıdır. Yapısal göstergebilim konusundaki kuramsal kitaplarda adınıza sık sık rastlanması, dünyada bunu savunan üç beş kişinin kalışındadır. Paris&rsquo;in büyük kitabevlerinde, kaynakçalarında isminize rastlanan kitaplar pek satmıyorsa, bu konuda sakın kaygılanmayınız. Bu gibi kitaplar yüzyıllar sonra antikacı dükkânlarında belki fahiş fiyatla satılabilir. Böyle bir avuntu, sanırım yapı-salcılıkla kendinizi avutmaktan çok daha iyidir&rdquo;.</p>

  <p class="p15">Değmez, ama bu çirkin ve temelsiz sataşmaya da kısaca yanıt vereyim: bir kez, çalışmalarımın yurt içinde de, yurt dışında da yayımlanma olanağı bulması, Batılı bilim adamlarının yapıtlarında söz konusu edilmesi, bunları başkalarının görmediği savının yakıştırmalığını yeterince ortaya koyar. <span class="t14">Yazko Edebiyat</span> yazarı söz konusu çalışmaların Batıda uyandırdığı iyi kötü yankıdan Türkiye&rsquo;de sözedilmediğini söylemek istiyorsa, bu da yakıştırma: birçok yazarımız yeri geldikçe sözetmiştir bundan. Kendisinin, &ldquo;ulus adına&rdquo;, Melih Cevdet Anday&rsquo;a karşı çıkmasının nedeni de değerli ozan ve düşünürümüzün böyle bir &ldquo;başarı&rsquo;&rsquo; üzerinde durmuş olmasıdır. Hem sonra, diyelim ki hiç kimse durmadı çalışmalarımın üzerinde, kendisi ve benzerleri gerçekleri yoksayacaklar da ben söylemek zorunda bırakıldığım bir gerçeği ağzıma alamayacak mıyım? Kendisi kötü bir eğitim düzeninin yarattığı &ldquo;test&rdquo; furyasına yaptığı katkılardan oluşan &ldquo;binlerce sayfa&rdquo;yla övünecek de ben çalışmalarımın yurt dışında gördüğü ilgiyi bir suç gibi gizleyecek miyim? &ldquo;Kolejlere giriş testleri&rdquo; yazmak bir erdem de göstergebilimsel araştırmalar yapmak yüz kızartıcı bir suç mu?</p>

  <p class="p15">Üstelik, benim söylediklerim kolaylıkla kanıtlanacak şeyler, kendi savlarıysa, yakışıksız bir sataşmayı sürdürmek amacıyla uydurulmuş temelsiz sözlerden başka bir şey değil. Göstergebilimin büyük bir gelişme gösterdiği günümüzde, <span class="t14">Yazko Edebiyat</span> yazarının sözlerine ancak gülünür. Benim çalışmalarımdan sözeden hiçbir kitabın satılmadığı gibi bir sav ileri sürütebilmesine de. Ya da sorarlar adama: &ldquo;Dünyanın değişik ülkelerinde, göstergebilim alanında her yıl kaç kitap yayımlanıyor, kaç bilimsel toplantı düzenleniyor, haberin var mı? Tahsin Yücel&rsquo;in çalışmasından uzun uzun sözeden <span class="t14">Sémantique structurale</span> kaç baskı yaptı, kaç dile çevrildi, biliyor musun?&rdquo;</p>

  <p class="p15">Ayrıca, çok satmak ve sürekli kendimden sözettirtmek gibi bir tutkum yok benim, size de sürekli benden sözedin diye çağrı çıkarmadım. Ben, karınca kararınca, kendi yolumda, kendimce birşeyler yapmaya çalışıyorum, hepsi bu. <span class="t14">Yazko Edebiyat</span> yöntemiyle sürümden kazanmaktansa, böylesi çok daha iyi.</p>

  <p class="p10"><span class="t14">Ça</span><span class="t14">ğ</span><span class="t14">da</span><span class="t14">ş</span> <span class="t14">Ele</span><span class="t14">ş</span><span class="t14">tiri</span>, Ekim 1982</p>
</body>
</html>
